




Jókai Mór: Az új földesúr


I. Régi ember, új idő
,,Cogito; ergo sum." (Gondolkozom; tehát vagyok.)
Tehát, ha ,,non cogito", akkor ,,non sum".
Én pedig mátul fogva nem gondolkozom semmit, híreszteljétek ki, hogy meghaltam. Meglehet ugyan, hogy élek, hála a komáromi kapitulációnál kezembe nyomott geleitscheinnak; s dacára annak a muszka lándzsának, amely Szebennél az oldalamba törött; hanem én egyáltalában nem tudom megmondani az okát, hogy miért, és különösen, hogy miért tovább, mikor a fű éppen olyan szépen kinő, ha én nem nézem is, s az idei termés tökéletesen úgy elfogy a maga útján, mint ha én nem segíteném is fogyasztani. Hanem hát az Úr rendelte, hogy olyan állatok is legyenek a világon, amik félig növények; tehát - vegetáljunk!!!
Ilyenforma beszédeket lehetett hallani az öreg Garanvölgyi szájából azokon a korán beállt téli ködös estéin egy nagyon szomorú esztendőnek, midőn egynéhány millió ember abban a kedélyállapotban volt, hogy nem szerette azt kérdezni: mi újság odakinn.
Az öregúr elég jókor vetődött még haza a hadjárat után, hogy tapasztalhassa, miszerint csűrei üresek, földei harmadából sincsenek beszántva, s fundus instructusáról éppen nincs, aki beszámoljon. Nagy birtoka, mely tízezer holdat foglal magában, tisztek, cselédek, ekék, szekerek, ökrök, lovak és birkák nélkül; házi bútorain keresztülvonult hadsereg gazdálkodásának tanújelei, tárcájában egypár ezer forint olyan bankjegyekben, amiket mutogatni is veszedelem.
Hanem hát ki törődnék ilyen apróságokkal, mikor olyan nagy dolgok elvesztek!
Az ember meghúzza magát a szobájában, néha átrándul az esmerőseihez, nagyokat iszik, ha rossz kedve van, akár van kiért inni, akár nincs. Legrosszabb esetben reggeltől estig ütheti a filkót puffra, magához hasonló nagy urakkal, kiknek részint volt, részint lehetett volna nagy gazdaságuk, részint még van is, ami mindegy, azért csak egyforma szegény az mind; egy-egy lengyel menekült is csak vetődik a házhoz, aki a tarokk-kompániát kisegíti; ha pedig senki nincs is, az se baj: rágyújt az ember a pipára, s füstöl, míg beesteledik. Hébe-hóba egy-egy hitelező vagy valami ravasz atyafi pörbe idézteti az embert, bízván a ,,favor in judice" most kedvező alkalmaiban, s ez aztán egy kis ,,emócióra" is ad alkalmat: az emberrel legalább észreveteti, mint a köszvényes titillációk, hogy az életerő még működik benne.
Ilyenformán ,,truditur dies die".
(Sose bosszankodjál, másodszülött olvasóm, hogy annyi latin mondást találsz egy lapon, ez is a kor kedélyhangulatához tartozik. A klasszikusok nyelvéhez, mint egy ókori azilumhoz menekülünk néha, mikor az újkor civilizációja nagyon szorongat bennünket. Héj, mikor még minden diákul ment, nem merték volna azt mondani - no de elég. Az ember fűhöz-fához folyamodik védelemért, s ha az élők nem segítik, a halottakhoz fordul. Ki tudja, ha latinnal keverve marad a nyelvünk, tán most mi is ,,román" fajnak passzírozhatnánk, s hogy keresnék kedvünket minden oldalról!)
Tehát bizony csak truditur dies; die; egyik nap tolja a másikat. Egy ilyen kedve ellen előretolt napon azt mondák Garanvölgyinek, hogy egész tökéletességgel mégsem lehet a világot kizárni a szobából, a politikai változások ellen semmiképpen sincs az ember azáltal biztosítva, ha azt mondja: hallgatni fogok, mert azok felkeresik az embert legcsendesebb odújában is, s megtámadják a dohánydöböze közepében. - Már ezentúl nem lehet ,,szűzdohányt" színi: be van hozva a monopólium; a dohányt csak trafikából lehet hozatni, különben házmotozásnak teszi ki magát az ember, s ha tiltott kedvencét megkapják nála, nagy pénzzel lesz adósa a státusnak.
Garanvölgyi Ádám erre azt mondta:
- Jól van. Nem fogok dohányozni többet. Legalább jobb étvágyam lesz.
És azzal fölviteté a padlásra ősi tajtékpipáit, a minden veszedelemben hű kísérőket, mik annyi veszteségből egyedül maradtak meg családi klenódiumképpen, és soha többet nem dohányozék vala.
Majd ismét egy másik húzva-vonva jött napon azzal a hírrel örvendezteték meg, hogy bizonyára a bor is akcíza alá esik, már ezután majd csak felsőbbek engedelmével lehet csapra ütni a hordót, s meg kell adni az árát jókedvnek és haragnak, mert az ember mindkét esetben mentül többet ,,fogyaszt", annál többet kontribuál.
- Jól van. Tehát nem fogok több bort inni. Legalább jobban alszom.
És azontúl nem nyúlt hozzá semmiféle italhoz, kivéve a vizet.
Egy újabb, senkitől nem kívánt napon ismét arra a jó hírre ébredt, hogy a játékkártyák is bélyeget kapnak, már ezentúl azokon is ott lesz a sas.
- Jól van, tehát nem fogok többet kártyázni; - legalább nem vesztek.
És megtartotta fogadását.
Megint virradt, a természet rende úgy hozta magával, hogy reggel legyen. Garanvölgyinek egy kurrenst hoztak, amelyben tudtul adatik, hogy ha vadászni akar, puskát csak a megyefőnök engedélye mellett tarthat, nyerget pedig csak azon esetben, ha az illető járásbeli biztosnál reverzálist ad maga felől, hogy e veszedelmes huszáringredienciát nem használandja a státus jóllétével nem egyező célokra.
- Jól van - monda Garanvölgyi Ádám -, tehát ezentúl nem vadászom és agarászom többet. Legalább nem hűtöm meg magamat.
Egyszer aztán azt is megtudta, hogy ha az ember a szomszéd faluba át akar látogatni, elébb útlevélre van szüksége, amit a székvárosban lehet kapni két tanú jótállása mellett, hogy csakugyan igaz járatban van, s minden sisakos vitéznek előmutatni az úton, s keze írását összehasonlíttatni mindjárt in facie foci, ahol in flagranti ,,betretoltatott".
- Jól van - monda rá az öreg szittya -, tehát ezentúl itthon maradok a faluban, nem megyek sehová. Legalább nem dűlök fel a kocsival az úton.
És azontúl nem ment tovább sétálni sem a kertek aljánál; ez volt a leghosszabb út, amit tett, még a vetéseit sem nézte meg soha. Egyszer aztán azt a legújabb intézkedést tanulta meg, mely szerint múlhatatlan szüksége van a státus orgánumainak ellenőrizni azon kihágást, miszerint némely elégületlenek szokatlan alakú föveget viselnek, s a gondviselés rendeleteibe való nemegyezésüket azzal iparkodnak tanúsítani, hogy a kalapjaikon levő szalagot a karimán túl engedik csüggni, annálfogva aki kellemetlen kérdezősködéseknek nem akarja magát kitenni, ennyi és ennyi hüvelyk, vonal és minőség meghatározását vegye figyelembe, mielőtt kalapjával kilépne az utcaajtón.
- Ez is jó - monda Garanvölgyi. - Tehát ezentúl nem megyek ki a házból. Legalább nem szaggatok több csizmát.
És megtartá szavát. Azontúl csak a kertjében sétált, s ha beszorult, foglalkozott pöreivel, amik rögtön megelevenültek a dolgok rendbejöttével, mint az ősszel elhullott légy, ha télen ráfűtik a szobát.
No még egyszer aztán kijött, hogy ezentúl pörlekedni csak oly módon lesz szabad, ha az ember elébb olyan papirost vesz, ami már jogosítva van a bíró előtti megjelenésre; s egyúttal megtanul különbséget tenni kisebb és nagyobb bélyegilletmények között.
- No - hát legyen meg ez is. Tehát ezentúl nem fogok pörlekedni.
És azzal összezsinegelé pöriratait, betette a szekrénybe, felmondott a prókátorának. Aki ellen neki van követelése, hadd szaladjon vele, akinek pedig őellene van, az hadd jöjjön - ő nem felesel többet senkivel.
És aki jártas az etnográfiában, az tudni fogja, hogy mikor a magyar ember lemond arról, hogy dohányozzék, hogy bort igyék, hogy ismerőseivel összejöjjön, hogy vadászni járjon, hogy az utcára kimenjen, az mind elég nagy eset, de mikor arra szánja magát, hogy nem perlekedik többet: az már az ,,ultima Thule"!
Hanem utoljára is nagyon meg találta adni az árát ennek a ,,passzív ellenállásnak".
A mindent ,,laisser faire" következtében majd a hámos lovait egzekválták, majd egyik-másik pajtájára nyomták rá a hivatalos pecsétet, majd még azzal is fenyegették, hogy ,,personalhaft"-ot eszközölnek ki ellene; de amikkel ő mind sztoikus egykedvűséggel nem törődött. Az utóbbira éppen nagyon vásott a foga: szerette volna tudni, hogy ő, ki vénségeig mindig a maga emberségéből élt, s sohasem jutott hozzá, hogy valaha egy napszámra valót bírt volna megkeresni fáradsága után, hogyan tudná annyira vinni, hogy egy egész esztendeig eltartassa magát más költségén, csupán azon tudománya által, hogy nem tud megfizetni.
No de semmi.
Az egyik uzsorás egzekválta, a másik pedig segítségére jött, s jó nagy procent mellett kisegíté a zavarból. Egyik elhajtatta a birkáit, s elkótyavetyélte párját 2 forinttal a becsáron alul, a másik megszánta, s megvette számára ugyanazon birkákat 2 forinttal a becsáron felül, s megint ,,rendben" volt minden.
Egyszer a drága birkák is azt gondolták ki, hogy ők megdöglenek. A szisztéma nem tetszett-e nekik, vagy az árpaszalma-provizórium, azt nem tudom, hanem biz azok egy télen nagyon kezdték a kamatszelvények helyett az egész nemzeti kölcsönt beadogatni, gyapjú helyett a nagyon devalvált értékű bőrrel szolgálván a gazdának.
Ez egy kicsit bántotta Garanvölgyi Ádám urat.
Valami ismerőse járt nála, annak panaszkodott is e fátumáról, s úgy mellesleg felkérte, hogy ha be talál vetődni Pestre, küldjön ki neki valami ,,marhadoktort", talán tud segíteni a birkákon. Az ismerős ígérte, hogy nagyon szívesen teszi.
- De aztán el ne felejtse!
Alig is múlt el két nap, hogy Garanvölgyi úr udvarára egy pesti bérkocsi kanyarodott be, s megállva az úrilak tornáca előtt, abból egy jól táplált egyéniség lépett elő, a legújabb divat szerint öltözve, bolyhos téli paletotban, simára borotvált állal, haja tarkótul homlokig elválasztva, s leszorítva a legfényesebb kürtőkalappal. Széles sálja nagy turquois-melltűvel keresztüldöfve, kezein jaquemárkesztyűk, agyarán a legfinomabb virginia bocsát illatos füstöt, míg kezében kurta jáspisfogantyús pácikó lóbálódik.
Ez az úri egyéniség ütközék Garanvölgyi Ádám kifelé induló bekecsgombjaiba, amidőn is egy percre kivéve foga közül két ujjával a virginiát s megemelve pálcás kezével, hajfürteitől 1 1/3 hüvelknyi magasra divatos figáróját, e szavakat intézé hozzá:
- Van szerencsém Herr Ádám von Garanvölgyit tisztelhetni? Én vagyok doktor Grisák!
- No hozta Isten! Ugyan jókor jött! - üdvözlé őt Garanvölgyi.
- Ezt már szeretem, hogy ilyen gondos volt az öcsém, hogy mindjárt küldte az urat. Ugyan szükségük is van már a birkáimnak a segítségére, jöjjön csak, édes doktor úr.
Azonnal karonfogta a doktor urat, s mielőtt az bővebb magyarázatokba elegyedhetett volna, átvezette a tápos udvaron keresztül a birkaakolba, behúzta maga után, nyilvános kárával glaszé cipőinek, s beerőltetve a beteg birkák rekesztékébe, elkezdé neki magyarázni a veszedelmes diagnózist.
- No lássa, doktor úr, ennek itt a szája fáj, nem tudja a szénát rágni, emennek meg a lába fáj, nem tud a lábán megállni.
- De megengedjen, uram, ez furcsa... - szólt közbe doktor Grisák.
- Persze furcsa, de csak hallgassa tovább; az még furcsább, hogy amikor a szájfájás elmúlik az egyiknél, akkor beleesik a lábfájásba, s megfordítva, amelyiknek ma a lába fáj, annak holnap a szája fog fájni.
- De megbocsásson, uram, én bámulom... - szabadkozék doktor Grisák.
- Én magam is bámulom, el nem tudom képzelni, mi baj lehet ez. Talán métely?
- De uram, ön úgy látszik, hogy csalódásban van.
- Az meglehet, nemigen értek a barmokhoz, ön jobban tudhatja, hiszen azért hívattam.
- De megbocsásson, uram.
- Jó, jó, hiszen én nem disputálok, egészen kegyedre bízom; hozott kegyed juholtót?
- De uram! - kiálta föl végre egész sértett önérzettel doktor Grisák - kinek néz ön engem? - s mérgében úgy ütött orron pálcájával egy kerge birkát, mely lekonyított fejét pantalonjához kezdte fenni, hogy mindjárt visszafelé keringett.
- Hát nem marhadoktor ön? - kérdé együgyűséggel Garanvölgyi.
- Mit gondol ön? Én doctor juris vagyok! Doctor utriusque juris, Johann Nepomuk Grisák.
- Óh, hát prókátor? - szólt kapacitálódva Garanvölgyi. - Akkor hát ne nézzük a birkákat. Egyébiránt - nem fárasztom az urat a szobámig, itt is elvégezhetjük. Egzekúcióra tetszett jönni?
- De kérem - szólt a juris doctor, az ülhelyül kínált birkafejő széket magas orrú aprehenzióval utasítva el magátul -, talán mégis komfortábelebb volna a szobában értekeznünk.
- Tessék elhinni, hogy nincs ott már semmi lefoglalni való. Tegye ön a kezét, azt tanácslom, ezekre a birkákra. A kliense ugyan nem köszöni meg, mert ez a bőrével fog fizetni, de legalább nagyságod kikaphatja belőle a salláriumát.
- Kérem - szólt doktor Grisák, illedelmes prüderie-vel -, én nem vagyok ,,nagyságos".
- Bocsánat, méltóságos uram!
- Óh, az sem vagyok.
- Engedelmet kérek ,,excellenciádtól".
- Óh kérem; engem csak ,,tekintetes" cím illet.
- Csak? - szólt félvállról átmosolyogva a jövevényhez a háziúr. - Már ,,édes amice", erre mifelénk tekintetesnek csak azokat szoktuk címezni, akiket megbecsülünk. Hanem hát röviden, mit akar?
- Én éppen nem jöttem uraságodnak kellemetlenségeket okozni, hanem azért jövök, hogy uraságodat őméltósága Ritter von Ankerschmidt úr nevében valami szomszédi szívességre felkérjem.
Most volt még csak a sor Garanvölgyin a bámulásra.
- Ankerschmidt? Ritter von? Szomszédság? Aztán szívességre kér? Nem értem, hogy jutok egyszerre ennyi szórejtvényhez. Nem fejtené meg doktor úr ezt a charádát, mert én soha életembe sem tudtam kitalálni egy rébuszt sem. Honnan szomszédom nekem a nagyon tisztelt Ankerschmidt Ritter von úr őméltósága?
A doktor úr most már bővebb magyarázatokra is készen volt.
- Tehát nem méltóztatik még értesülve lenni. Ez az én úri kliensem és megbízóm, az a bizonyos, aki a hajnácsi parcellát megvette.
- Micsoda parcellát, kérem?
- Azt a bizonyos kétezer holdas tagot itt uraságod jószága mellett.
- Kitől vette meg?
-Természetesen Pajtayné őnagyságától, uraságod sógorasszonyától.
- De iszen uram, az a jószág az enyim. Tőlem csak mint vitalitiumot bírta azt testvérem özvegye; én készpénzen vettem azt meg boldogult öcsémtől, s hogy ő szegény, sok ide nem tartozó ok miatt tönkrejutott, meghagytam az özvegynél atyafiságos jóindulatból, hogy legyen neki miből élni. Az az én törvényes birtokom.
Garanvölgyi úr azt hitte, hogy most olyan igazságokat mondott el, amik előtt le kell venni a kalapját a világ minden jogtudósának. Héj, nevetett is rajta magában eleget a doktor úr! Hogy mosolygott gúnyosan a balga táblabírán, akinek még most is azok az özönvíz előtti fogalmai vannak a jogviszonyokról. Levette a szemüvegét, megtörlé selyemzsebkendővel, mert a birkaakol gőze megfogta, ismét visszatevé orrára, s egyet villantva vele a táblabíró felé, nagy bölcsességgel mondá:
- Ezt én mind elhiszem, uram, elhiszem, önnek egy szavára. Az meglehet.
- De nem ,,meglehet", hanem úgy van. Megmutathatom az okiratokat.
- Sajnálom; de ez nem változtat a dolgon. Ez nem tesz különbséget.
- Nem értem.
- Járatja uraságod a Reichsgesetzblattot?
- Járatja biz a kakukk.
- Ah, tehát nem? Kár nagyon. - És itt kebelébe dugva kesztyűs ujjait a doktor úr, nagy folyékonysággal megnevezé a Reichsgesetzblatt azon számát, melyben ennyi és ennyi számú paragrafus alatt azon rendelet foglaltatik, mely a ,,régi" jogcímeken alapuló igényeket megszünteti, s egyúttal határidőt tűz ki, amelynek lefolytáig minden ember, akinek valamely tettleg birtokában nem levő fekvő vagyona van, eziránt a bitorlót meginteni, megperelni, törvénybe idéztetni, egy régi magyar szóval ,,meguszultatni", el ne mulassza, mert azontúl ,,beati possidentes"; aki a birtokban találtatik, az vétetik tulajdonosnak, s minthogy Garanvölgyi úr a Reichsgesetzblattot nem járatta, s minthogy bélyegpapírra írni nem akart, tehát testvére özvegyénél levő birtoka annak tulajdonává lett, következőleg az ezt el is adhatta; aminthogy meg is tette, s már azon bizony semmi kutyabőr sem segít.
Garanvölgyi úr konvinkálva érné magát.
- Uram. Ön nagy ember. Önnek igaza van. Kapitulálok, s elismerem önt doktornak. Magam vagyok a hibás, amiért a Reichsgesetzblattot nem járattam. Rögtön küldök a postára, s megrendelem, s azontúl ez lesz az, amit ,,versate diu", ,,versate noctuque", nehogy egyszer tudatlanságom miatt még magamat is eladjon valaki, akinek jusst ád hozzá a paragrafus. És hát már most miben áll a szívesség, amit én Ankerschmidt Ritter von úrnak teljesíthetek? Már azt értem, hogy szomszédommá hogyan lett.
- A lovag úr ,,szívességnek" kívánja azt neveztetni, ő igen udvarias, gavallér ember, én azonban ,,jó ügyletnek" nevezem azt; pactum bilaterale: do, ut des, facin, ut facias. Méltóztatik emlékezni, hogy amely cessziót uraságod nagyságos Pajtayné asszonyságnak írásban adott, bizonyos záradékban a maga részére egy igen terhes servitust tetszett stipulálni, mely abból áll, hogy a jószág belső telkén levő régi kastélyt pedig semminemű használatra az özvegy asszonyságnak átengedni nem tetszik.
- Igenis. Azt valami régimódi ősöm építette, s nem akartam, hogy az özvegy haszonbérlője még pálinkafőzőt csináljon belőle. Persze, balga érzékenykedés biz ez egy ilyen vén sastól, mint magam, de már egyszer én ilyen babonás vagyok.
- Szinte kivenni méltóztatott az uraságod kastélyától ama faluvégen levő ócska kastélyig vezető utat az árkon túl egy ölnyi szélességre.
- Igen természetesen; azon oknál fogva, hogy magam valahonnan bemehessek abba az enklávéba, még akkoriban a léghajók kormányozhatósága nem lévén feltalálva, hogy az ember felülről szállhasson le valamely körülzárt területbe. Az út mellékét pedig azért biztosítottam, hogy az árendás ki ne pusztítsa a szép vén jegenyefákat két oldalon.
- Ilyenformán a cesszió értelmében a nagyságos asszony az érintett épület és hozzá vezető útnak sohasem jött tettleges birtokába.
- S ez talán alkalmatlan volna kegyeteknek? Ugyan mit ceremóniáznak vele olyan sokat. Rontsák le a házat, építsenek helyébe palotát. Hát kell erre még tőlem ,,is" engedelmet kérni?
- Óh igenis, minthogy az okmányok világos szava szerint uraságod tettleges birtokosa az említett útnak és kastélynak.
- És valóban, tekintettel volnának még az ilyen ócska okmányokra?
- Minden bizonnyal! - iparkodék buzgón erősíteni kétkedő hitét a jogok tudora.
- Lehetetlen! - szólt az öregúr, oly együgyű fejcsóválással, hogy a doktor kezdett kétségbeesni embere primitív fölfogási tehetsége felett. - S ha mégis via facti elfoglalná azt tőlem a Ritter von, mit tehetnék én ellene?
- Törvénybe idézhetné! - sietett a kész felelettel doktor Grisák. - Beperelhetné őt!
- S nem lehetne attól tartanom, hogy azon esetben a bíró engemet csukat be, mint elégületlent és csendháborítót?
Doktor Grisák kezdett arra a nyomra jönni, mintha ez a táblabíró nem egészen együgyűségből intézne hozzá ilyen ,,ártatlan" kérdéseket, s sietett őt szárazon rendreutasítani.
- Uram, meg lehet ön győződve, hogy ,,itt" mindenkinek egyformán osztanak igazságot.
- Bocsánatot kérek. - Ezt nem tudtam.
Rettenetes ez az ember alázatos iróniájával! Dühönge magában a doktor.
- Talán hát lehetne valami formahibát felfedezni abban az okmányban - szólt irtózatos jóakaratú humorral Garanvölgyi. - Talán, hogy nincsen bélyegpapírra írva, vagy talán, hogy a pecsét nem jó helyre van ütve benne?
- Uram - vágott közbe doktor Grisák -, én nem jöttem önhöz konzultálni, hogy nekem tanácsokat adjon, hogy miként lehetne procedálni saját maga ellen, hanem jöttem önhez egy barátságos ügyletet megkötni, mely uraságodra nézve is nagy haszonnal járand. Hanem - ha megenged egy kérést, tisztelt uraság, elébb; legyen szíves felkelni onnan a szénáról; ezt nem végezhetjük el itten a juhistállóban, legyen jó engemet bevezetni dolgozószobájába.
- Dolgozószobámba? - kiálta fel Garanvölgyi, nagy készséggel ugorva fel a szénahalomról, melyre letelepedett volt. - A büróba? A kancelláriába? Óh igen szívesen! Ha már üzletről van szó, akkor mindenesetre a comptoirba kell mennünk. Tessék elébbre kerülni. Menjünk tehát az irodámba.
S vezette aztán a doktor urat nagy előzékenységgel végig az udvaron; nem is ártott, hogy ő hátul ment, mert négy lompos szelindek nagyon kezdé kerülgetni a perkereső férfiút, ki is nem látta feleslegesnek megjegyezni, hogy az ilyen nagy kutyákat kosár nélkül szájukon szabadon bocsátani nagy felelősséggel járó helyzet; - amely észrevételt Garanvölgyi úr igen helyesnek találván, rögtön kiadá a parancsot az elősiető béreseknek: - Mindjárt kosarakat kössetek a szájukra ezeknek az ebeknek, ti semmirevalók!
Azzal a kertbe vezette át a vendég urat, ott egy tekervényes, fűvel benőtt úton megsétáltatva, végre egy sajátságos alakú, suta épülethez érkezék vele, melynek elfordult oldala olyan csapinósan látszott levágva lenni, mint a vásári sátorok eleje.
Annak az ajtaját kinyitá: - Tessék elölmenni! - s betuszkolta rajta érdemes vendégét.
- Mi az ördög ez!? - kiálta fel a juris doctor, midőn körültekintett, s füleit gyanús zúgás kezdé környékezni, míg szemeit gyilkos fegyverek fenyegették. - Hisz ez méhes!
- Ez az én dolgozószobám, uram - szólt nyájas mosolygással a háziúr. - Itt töltöm én a napot csendes stúdiumokkal. - S hogy bebizonyítsa szavai valóságát, előszedé a méhkasok mellé lerakott könyveket: régi római autorok voltak azok; Blair esztétikája; néhány gazdászati mű s egyéb afféle. Ugyanott papír is volt és egy nagy fakalamáris, melybe szárnyig bele volt ütve egy sárgult írótoll. - Ez egy igen csendes, magányos hely, ahol a tanulmányozót semmi zaj sem háborítja; ahol a világi lárma helyett csak a csendes ,,örök munkásokat" látja maga előtt, kik megtanítanak bennünket dolgozni az utókor számára. A méhek társasága nagyon hozzánk illő társaság most.
- Igen; de megcsípnek! - szabódék e filozófi ömlengés ellenében praktikus aggodalommal a juris doctor.
- A ,,jó embert" nem bántják - nyugtatá meg őt a háziúr, a sareptai pusztában lakozott bármelyik pátriárkához illő kedélynyugalommal.
A juris doctor úr most már ezzel angazsírozva volt arra a kísérletre, hogy megtudja maga felől, vajon csakugyan ,,jó ember" számba megy-e hát ő is. S leült a hárspadra, mely bundával volt szépen leterítve, míg Garanvölgyi egy üres Dzirdzon-kasra telepedett le a doktor úrral szemben.
- Tehát röviden, uram. Kliensem, lovag Ankerschmidt, megszerezvén a jószágrészt s a hozzá tartozó belső telket, bírni óhajtaná a rajta levő épületet is, a hozzá vezető úttal együtt.
- Az természetes - helyeslé az invektívákat Garanvölgyi -, miután az a kastély neki ottan csak útjában lesz, ha építkezni akar. - Igen, igen. És ő oda nagyszerű kastélyt akar építeni.
- Mindjárt gondoltam. Az egész lapályon az az egyetlen darab egészen úri kastélynak való hely. Magam is oda építkezném, ha módomban volna.
(Óh, hisz ez nagyon hajlékony ember - gondolá elégülten doktor Grisák.)
- S minthogy uraságod úgysem veszi jelenben hasznát annak az építménynek...
- Biz az már nagyon rozzant állapotban is van.
- S nem is valószínű, hogy azt ki méltóztassék tataroztatni...
- Dehogy! A baglyoknak és patkányoknak így is elég jó az.
A doktor juris ezt humorisztikus ötletnek találta, s úgy vélte, hogy az ilyesmit tréfásan folytatni kell.
- A denevérek úgysem fizetnek semmi árendát.
- Nem bizony, sem az ősök kísértő szellemei.
- Hahaha! A jámbor kísértetek ugyan haragudni fognak, ha onnan ki kell vándorolniok. Ezer villám! (Az utóbbi felkiáltás már nem volt a nevetés folytatása; a doktor széles jó kedvében pálcájával hadonázni találván, e demonstrációnak vélt mozdulatra egy harcias szellemű méh a nyakacsigájára repült s fullánkjával tréfásan megcsiklandozá.)
- Nem tesz semmit. Kenjen rá egy kis csapóföldet - vigasztalá a jajveszékelőt a háziúr. - Elmúlik az.
De a doktornak már elmúlt a nevető kedve.
- Nos tehát mit gondol, uram, mennyiért mondom fel a szállást a baglyoknak, denevéreknek s az ősanyák kísérteteinek? - szólongatá a sziszegőt Garanvölgyi úr.
- Csak több ne csípne már meg. Én teljhatalommal vagyok felruházva a lovag úr által; ...de az ördög vigye el ezt a méhet... azt hiszem, hogy tizenkétezer forintért az a romnak induló épület jól meg lenne fizetve.
- Tizenkétezer forint, uram, nagyon szép pénz. - S az épület nagyon rongyos.
- Az is igaz; sőt még az is igaz, hogy én tizenkétezer forintra nagyon rá vagyok szorulva. Hanem hát csak tessék hazamenni és megmondani a lovag úrnak, hogy én azt a rongyos épületet el nem adom.
- Miért nem?... Még meg fog dagadni!
- A vételár?
- De, ez a méhcsípés...
- Nem adom el, mert az ősapám építette.
- Ahá, ennek több pénz kell! - okoskodék a doktor.
- Essünk át rajta, uram, nekem meg van engedve, hogy ígérjek önnek húszezer forintig. Kezet reá!
- Amit mondtam, megmondtam.
- De hisz az épület idővel összeszakad.
- Annál szebb lesz. Egy regényes ruina a kastély udvarán.
- A szél máris bontja a tetejét.
- Én pedig föl nem rakatom, ha lehordja; s ha le talál dűlni, ott hagyom a romjait feketülni.
Doktor Grisák most kezdte átlátni, hogy micsoda kemény gyerekkel akadt össze; neki pedig a lovag azt adta megbízásul, hogy ha a rozzant kastélyt megveheti ,,bármi áron", ő maga ötezer pengőt kap fáradsága jutalmául, tehát az ügy nagyon sürgetős volt.
- De hát, uram, monda ön meg maga, mi véleményben van? - Mit ajánlana egyezkedési alapul?
- Jó, uram, megmondom. Tehát utolsó és megmásolhatatlan véleményem ez: ősi ruinámat sem pénzért, sem szép szóért, sem fenyegetésért oda nem adom; hanem várni fogok, amíg a Reichsgesetzblattban kijön az a paragrafus, mely azt fogja rendelni, hogy akinek rongyos vityillója van olyan helyen, ahová valaki más kastélyt akar építeni, azt onnan bizonyos határidőn túl elhordassa. - És ezzel ajánlom magamat.
Nehogy pedig a doktor úr azt hihesse, miszerint ezt az értekezést még stációnként folytatni is lehet, amint felkelt a hárságyról, Garanvölgyi úr végigfeküdt a bundán, s elővéve Horatiust, oly buzgón kezde belőle tanulmányozni, mintha sohasem olvasta volna.
Doktor Grisáknak rá kellett szánni magát, hogy re infecta kitaláljon magára a kertből, mert Garanvölgyi úr ugyan egy csepp készületet sem látszott tenni, hogy őt kikísérje.
(Ez nagyon merev gondolkozású ember. Jó lesz őt megjegyezni.)
Azonban amíg a kertajtóbul a bérkocsiig defilál az ember, addig a komondorok ugyancsak megszabdalhatják; pedig már a méh is megcsípte.
És sehol egy kertész vagy egy házmester, kit kíséretül szólíthatna.
Amint aztán aggodalmasan kitekintett a kert rácsajtaján, nagy meglepetéssel szemlélé, hogy a béresek ugyancsak szót fogadtak Garanvölgyi úrnak, a vett utasítás folytán mindegyik szelindek fejére egy nagy, füles kosarat kötvén fel, amitől azok úgy tűntek fel, mint valami plasztronsisakos vitézek, kik a vívóiskolában valami asszóra készülnek. A cselédnép hahotázott az udvaron, még a pesti bérkocsis is velök.
Hm. Ezek az egyének, úgy látszik, hogy tréfát űznek az emberből.









Jókai Mór: Az új földesúr


II. A szerencsétlenség mint iparüzlet
Egy esztendő múlva készen állt az új kastély a túlsó faluvégen.
Hamar felépült, látszik, hogy építője könnyen bánik a pénzzel.
Másik őszön bele is költözött Ankerschmidt lovag családja, egy katonás tartású öregúr, két kisasszonyával.
Gazdatiszteiket, cselédeiket mind más országból hozták; Garanvölgyi tiszteinek ennélfogva is nagyon kevés érintkezésük lett volna velük; ilyformán a régi földesúr élhetett nyugodtan, anélkül hogy valaki szomszédját emlegette volna előtte.
Volt Garanvölgyinek egy régi kasznárja, ki azalatt, míg az ifjabbakat elhordta jobbra-balra a vihar, megmaradt a maga helyén. Nagyon köpcös volt már arra, hogy a dicsőséget keresse. Hanem azért ő is volt felkelő sereg egy ízben Kassa alatt; szerencsésen az elsők között volt, akik onnan visszaérkeztek; még a puskáját is meghozta, és azt a szorongattatás napjaiban is megtartá dugaszban.
Kampós úr igen ügyes gazda volt, értette a tudományát gyökeresen, bár erről sohasem szokott beszélni. Ő csak nagy dolgokról szokott beszélni. Politikáról. Akit elfoghatott, azt tartotta is effélével untig.
Ha földesura a passzív ellenállás embere volt, ő éppen az ellenkezővel tartott. Ha földesura nem dohányzott, azért, mert a monopólium bejött: ő ellenkezőleg megmutatta, hogy csak azért is szűzdohányt fog színi! Hol tett szert rá, az az ő titka. Ő passzussal sohasem jár, pedig mindenüvé elmegy, s a fináncoktól meg nem ijed. Ha valahol rászedheti őket, azt nagy virtusnak tartja. A mezőn összeáll a munkásokkal, s beszél velük az ország dolgairól. Neki nem kell az, ami az újságokban van. Ő különb híreket tud. Járnak hajcsárok keresztül a falun, Szerbiából, Oláhországból; társzekeresek Lengyelországból: azokat ő kikérdezi; megtud tőlük mindent, ami Európában történik, amit az újságok nem közölhetnek; s távol legyen, hogy kétségbe volna esve; sőt inkább olyan bizonyos afelől, hogy ami el nem következett tavasszal, elkövetkezik ősszel, mint az egy halálról. Azzal szokta rendesen végezni, hogy: ,,Nono, eszem én még szőlőt lágy kenyérrel!"
Akik be vannak avatva e misztikus mondatba, tudni fogják, micsoda rettenetes állítás az a magyar emberről, hogy még valaha szőlőt akar enni lágy kenyérrel!
Kampós úr amellett tökéletesen híve volt földesurának. Úgy rábízhatta Garanvölgyi zilált gazdaságát, mintha egy kormányszék vizsgálná át számadásait. Ha valaki megcsalta Garanvölgyit, ő addig nem nyugodott, amíg a csalót vissza nem csalta. Ha Icig kiszedte a mustra búzából a konkolyt, s átvételkor olyat követelt, ő meg azt tette, hogy máskor Icignek befagyott vizes palackba adta a spirituszpróbát, s rászedte egypár fokkal. Az ilyenért aztán rendesen nagyon meg szokta őt dorgálni Ádám úr.
Rettenetes, hová erkölcstelenedik a magyar nép a nyomás alatt! Ez az őszinte, nyíltszívű faj tanul csalni, visszacsalni, hazudni, hamisan esküdni.
- Inculpata tutela - (vétlen védelem) - mondá ilyenkor Kampós.
Csakis avégett nézte át Ádám úr a számadásokat, hogy ilyenféle represszáliák elő ne fordulhassanak benne.
Pedig furcsa tételek vannak egy ilyen magyar tiszt számadásában.
Ott van például egy rubrika, amely így szól: ,,Szegénylegények számára" kiadattak:
Kenyér, szalonna, bor, pálinka, szűr, csizma, kalap; ritkábban pénz, de annál gyakrabban egy-egy süldő malac.
Hogy nevetnének ezen a külföld ökonómusai, ha megtudnák! A betyárokat étellel tartani! Ahelyett, hogy feljelentenék őket a kerületi biztosnak.
No, de hagyjuk; hiszen nem akarom én ezt most megmagyarázni.
Tehát, amint e rubrikát átfutná Garanvölgyi, talál egyszerre ilyeneket benne
,,Sándornak egy átalag ménesit..."
,,Sándornak egy pár szarvasbőr topánykát..."
,,Item: a Sándornak egy flanell alsóinget..."
,,Detto: Sándor repetáló órájának kiigazításáért 3 Ft."
,,Ismét: a Sándornak bizonyos célokra 10 Ft."
Garanvölgyi úr azt minden kérdezősködés nélkül is jól sejtette, hogy a rubrikátus miféle osztályához tartozik a szegénylegényeknek. Jámbor bujdosó, aki fátumát kerülgeti, s úgy húzza a napokat, ma itt, holnap amott. Ahol ráismernek, megugrik. Elég siralom. Nagy kérdés, hogy nem jobb-e annál bekocogtatni a hadbíróhoz, s azt mondani: ,,Megjöttem, uram, mivel tartozom? Fizetek."
Hanem hát azt mégis orrolta a dologban, hogy akárki legyen is e nagyon szánalomra méltó ember, de már ilyen állapotban mégis egy kissé alább hangolhatná az igényeit.
- Hiszen én nem mondom, hogy ne adjanak neki bort, de már éppen ménesit.
- Hagyja el azt a tekintetes úr - szabódék a kurta férfiú, ki nagyon kényelmetlenül érzé magát e faggatásra.
- Aztán szarvasbőr topány? Én magam sem viseltem azt soha, kivált falun.
- Fájt szegénynek nagyon a lába más csizmában.
- Aztán repetáló órát igazíttatni!
- Hiszen azt is én ajándékoztam neki.
- Még az is hozzá? Meg aztán bizonyos célokra? Mi a patvar célokra adott neki 10 forintot?
- Kérem alássan, tekintetes úr, ne tessék azt oly nagyon keresni. Hiszen azt mondanám, hogy inkább a magaméból adom meg, ha nem tudnám, hogy a tekintetes úr nagyon megbánná, ha majd egyszer tudtára esnék, hogy ki volt az, akinek ezt felpanaszolta.
Garanvölgyit nem tette kíváncsivá a titok, legfeljebb azt jegyezte meg rá:
- Önt már megint bolonddá tette valaki.
- No, már kérem alássan, ezúttal nem. Csak azt ne tessék mondani. Amiről én egyszer meggyőződtem, az nem ámítás.
- Ugyan hagyj a el! Nem odaadta-e az új köpönyegét is a minap valakinek, aki azt állította, hogy ő Bem hadsegéde, aztán egy hét múlva ráismert Egerben, mint pincérre.
- No, akkor az egyszer megtörtént, az igaz. De most az egyszer kétségtelen vagyok, hogy ő az!
- Kicsoda?
- No, ha megmondom, a tekintetes úr egyszerre fel fog ugrani az asztal mellől, s kérni fog, hogy vezessem rögtön hozzá.
Ádám úr fejét rázta.
- Minek nevezi magát?
A derék kis zömök ember egy ideig tétovázott: elárulja-e a nagy titkot; már a nyelve hegyén is volt, de megint visszanyomta; azután az orrának került, azt csavarta; utoljára a szemeibe tódult, ott jelent meg két nagy könnycsepp képében, amiket, midőn kurta kezei bötykével eltörült, megindult hangon rebegé a vallomást.
- Ő az, ő az, a mi felejthetetlen Petőfi Sándorunk...
Ádám úr nagyot ütött öklével az asztalra, s azután mélyen sóhajtott.
A sóhajtás a költő emlékezetének szólt, az ütés pedig annak, ki e bálványozott nevet bitorolja.
- Ismerte ön valaha Petőfit? - kérdé szomorúan a kasznártól.
- Hogyne ismertem volna, hiszen minden versét könyv nélkül tudom.
- De mint élő embert látta-e?
- Látni nem láttam, de olyan elevenen tudom őt képzelni magamban.
- Arcképét sem látta?
- Nem értenek ahhoz a piktorok.
- Hasonlít-e ehhez? - kérdé Garanvölgyi, egy albumot nyitva ki, melyben a költő arcképe látható volt.
- Jaj, kérem alássan, elváltoztatta ám most az ábrázatját, hogy rá ne ismerjenek.
- De hát kérem, mi oka van önnek úgy elhinni, az ugyanazonságot?
- Hát mikor, kérem alássan, mindenre tud verset mondani. Mindennap megír az huszonöt verset is, de az egyik szebb a másiknál.
- Szeretnék egy ilyen költeményt látni.
- Akár százat, egyszeribe; csak egy kis vártatást kérek.
Azzal a buzgó honfi előhúzva zsebéből egy tollkést, elkezdé bekecse bélését azzal felfejtegetni: oda bevarrva viselte a becses, de féltett költeményeket.
- Mutassa ön. Az írást messziről látom, hogy nem Petőfié.
- Hja, mert elváltoztatta ám azt is, hogy nyomára ne jöjjenek róla.
Garanvölgyi átvevé a mindenféle dirib-darab papírra írt versezeteket, s elkezdé azokat olvasni.
Persze, hogy a legrettenetesebb fűzfapoézis volt az, amilyen csak valaha szerkesztők kemencéjét bemelegítni segített.
Ádám úr most már nem a csaláson, hanem kasznárja ügyetlenségén kezdett bosszankodni.
- Ugyan, édes barátom - szólt, rátéve tenyerét a papírokra, miket Kampós áhítva várt már vissza, hogy újra keblébe varrhassa. - Ismeri ön azt az adomát, mikor az egyszeri ember sötétben a felesége által készített gombócok helyett megette a napos kis macskafiúkat?
- Ismerem - viszonza a kurta nyakú férfiú, nem bírva elképzelni, miféle vonatkozás lehet ez adomában a jelen esetre.
- S valószínűnek találja ön, hogy valakinek oly tompa ínylése legyen, hogy a macskakölyköket meg ne tudja különböztetni a szalonnás gombóctól, amíg enné?
- Nem biz én.
- Én már igen. Tessék - a macskafiúk. - S azzal átnyújtá neki a pszeudoklasszikusokat.
Kampós uram olyan képet csinált, mint aki fizetni akar, s a bankójára azt mondják, hogy ,,hamis".
Nehéz az embernek azt elhinni, hogy ami eddig az ő meggyőződésében ezüstöt képviselt, az ezentúl csak fidibusz. Eszerint arról mind le kellene mondani, amit a ,,nagy bujdosótól eddigelő titokban kitudott". Eszerint a Bem apóvali titkos levelezés sem lenne igaz. Eszerint azt a vigasztalást is szegre lehetne akasztani, hogy vannak még Ázsiában szkítamagyarok, hét nemzetséggel: csak a hidat építik a Boszporuszon, hogy átjöjjenek. Ez pedig több lemondás, mint amennyit egy embertől villásreggelire kívánni lehet.
- De mikor, kérem alássan, oly elevenen elő tudta adni minden viszontagságait, hogy szabadult ki a csatából, hogy menekült tovább, hogy szinte maga előtt látja az ember, mikor beszél. Mikor a segesvári csata után egy egész szotnya kozák fogta üldözőbe, ő nekivetette a hátát egy fának, szembeállt velök; hetet levágott közülük; mikor a nyolcadikat kettéhasította, annak a nyeregkápájában kettétörött a kardja. Akkor halottnak tettette magát, s nem bántották a kozákok. Hanem azután jöttek a csata után a szászok a halottakat eltemetni. Ő hirtelen lehúzta az egyik holt kozákról a bundát, azt magára vette, arra meg feladta az atilláját, s ugyan jól járt vele, mert amint a szászok megvizsgálták az atillát, megtalálták benne a tárcáját, abban volt százhúszezer forint amerikai bankóban, meg egy csatadal. A bankót elégették, a versről megtudták, hogy az Petőfié, s a kozáknak levágták a fejét az övé helyett. Őtet meg azután eltemették; de minthogy legfelül esett, éjszaka kivájta magát a föld alól, s az erdőn keresztül elmenekült. Másnap már hallotta, hogy üldözik. Akkor egy patakot talált, mely egy barlangba beömlik. Abba belement; három nap bolyongott a sötétben a föld alatt, mindenütt a patak folyása által vezettetve, míg negyednapra ismét kivezette őtet a patak a föld túlsó oldalára, éppen Magyarországba.
- Már azt gondoltam: Amerikába.
- No, látom, hogy semmit sem tetszik elhinni, hát nem mondom tovább. Pedig érzékeny dolog ám az, mikor valaki Bihartól Borsodig úgy eljön, hogy nem eszik útközben egyebet, mint fenyőmagot.
- Kivált a Nagykunságon keresztül, ahol fenyő sincs. Hanem hát jól van no. Hiszek én már ,,mindent", csak parancsoljanak velem. Minthogy azonban a jeles költő nekem személyesen is igen jó ismerősöm volt, nem említette, hogy óhajtana velem találkozni?
- Kérem alássan. Mindennap emlegeti a tekintetes urat. De azt mondja: ,,Nem akarok találkozni öreg barátommal, nehogy kompromittálni találjam."
-A nemes lélek!
- Kérem alássan. Ne tessék iróniázni. Ő többet tud, mint mi. (Itt óvatosan széttekinte a szobában Kampós, mi kurta nyakának nagy önfeláldozásába került, ha nem hallgatózik-e valaki, s azután száját félig eltakarva tenyerével, odahajolt Ádám úr füléhez.) A napokban tudtomra adá, hogy ez a Ritter csak azért költözött ide a faluba, hogy megtudja, mit beszél a tekintetes úr, s ezért bizonyos helyekről tízezer pengőt húz évenkint.
Ádám úr elmosolyodott e rémhírre.
- Bizony, édes barátom, higgye el, hogy azok a bizonyos helyek annak a megtudásáért, amit én beszélek, nem kockáztatnak tíz piculát sem. Hanem hát, ha olyan jól emlékezik rám az ön rejtélyes védence, szíveskedjék tőle megkérdezni ezt: emlékszik-e még rá, hol és mikor találkoztunk mi Bécsben, mely vendégfogadóban, s micsoda szóval váltunk el egymástól.
- No, ezt ebben a nyomban megtudom tőle.
Azzal alig várhatta Kampós úr, hogy a számadásokat visszakaphassa, sietett haza, futott a titkos rejthelyre, hol bujdosóját táplálni szokta.
Hogy mi helyen volt a titkos mentsvár, azt jelenleg még felfedeznem a legsötétebb árulás, a legocsmányabb denunciáció volna. Ezt a titkát Kampós úrnak ne kutassuk.
Elég az hozzá, hogy a becsületes buzgó honfi két óra múlva kipirult arccal, s fáradságtól elfulladt kebellel, mint ki messziről jött, vagy tán inkább nagy kerülőt tett; toppant be ismét Ádám úrhoz.
Az már el is felejtette az egész esetet. Azt gondolta, valami ég a tanyán.
- Beszéltem vele! - lihegé a köpcös úr. - Tőle jövök. - Igenis. Emlékezik a bécsi találkozásra. Engedelmet kérek.
- Vagy úgy? Törülje le elébb az izzadságot a homlokáról, hiszen csorog az üstökéről.
- Köszönöm alássan: nem vagyok éhes. (Azt sem tudta, mire felel, csak a ,,fő" gonddal volt tele a feje.) Tehát igenis, 1848. szeptember 27-én voltak együtt Bécsben az ,,Arany báránynál" Petőfi és tekintetes Garanvölgyi Ádám úr. Amidőn e szavakkal váltak el egymástól.
Itt megállt nagy lélegzetet venni a hőkeblű férfi; s nehogy egy szót megmásítson a tradícióból, elővevé tárcáját bekecse zsebéből. Annak egy rejtekosztályát nagy furfanggal kifeszíté, abba volt sajátságos titkosírással holmi jegyezve, melynek az volt a kulcsa, hogy a magánhangzók 1, 2, 3 stb. számokkal voltak helyettesítve, amit nagyon nehéz kitalálni. E rejtett írásból még egyszer meggyőzve magát, a kérdéses mondat valódiságáról, óvatos tekintettel lépett Ádám úrhoz közel, sarkát annak sarkához szorítva, s míg ujjával a titkos sorra mutatott, eleven, fürge szemeivel feltekinte Ádám úr komoly, jó tekintetű arcára, vizsgálva rajta a mondat hatását.
- Ez utolsó szavak voltak: ,,A csaták mezején látni fogjuk egymást!"
Kampós semmi kevesebbet nem várt, mint hogy Ádám úr e szavak hallatára le fog roskadni a háta mögött álló karosszékbe, s reszkető ajkakkal fogja rebegni: ,,Ez ő!" De mily nagy volt bámulása, amint e várt katasztrófa helyett Garanvölgyi hidegvérrel kivette tárcáját, kihúzott belőle tíz darab ezüsttel, arannyal cifrázott öt forintos reichsschatzscheint, s azt mondá nagy maláciával
- Jól van, édes Kampós, hát csak rúgtasson még egyszer vissza ahhoz az érdemes ,,armer rájzenderhez", s mondja meg neki, hogy Petőfi írásban hagyta, hogy soha Bécs városába nem fog menni, hacsak zászló után nem: én pedig tudtommal soha még csak útban sem voltam Bécs felé. Ezt a keveset adja neki útiköltségül.
Kampós uram úgy érié, mintha jobb lába alatt emelkednék a föld, bal lába alatt pedig lefelé süllyedne, úgyhogy bekecse zsinórjába volt kénytelen fogózni, nehogy súlyegyenét elveszítse. Hát mégis csalóval volna dolga? Rettenetes tudat ez egy olyan becsületes emberre nézve, ki mindenkit oly őszinte, buzgó, utolsóingodaadó hazafinak képzel, mint saját maga!
Maga sem vette észre, hogyan történt, hanem annyi bizonyos, hogy mikor ismét fölemelte a fejét, hogy Ádám urat még bővebb magyarázatok adására kérje föl, hát akkor látta, hogy már a kukoricaföldek mellett jár; amíg a kastélyból odáig eljutott, addig nem eszmélt a makrokozmosz tárgyaira. Csak itt, a csendes kukoricaliget susogásai között kezdett magához téregetni, s jól mérlegre vetvén a hallottakat, miután azt, amit Ádám úr mondott, az utolsó hangnyomatig szentnek és igaznak nem tartani, örök kárhozatra méltó bűnnek tartotta volna; eszerint akkor annak a másiknak kellett irtóztató nagyokat tágítani az igazságtól! Eszerint őtet az az ember hallatlanul bolonddá tartotta! Ő minden éjjel, mikor már aludt minden lélek a háznál, vette az ételes kosarat, vitte a sötétben végig út nélküli mezőkön ki a szőlők közé; ott is nagy kerülőt tett, hogy hátulról osonhasson be a kolnába, hol védencét rejtve tartá; ő annak a kedvéért mindennap eltartlizott négy-öt forintot keserves keresményéből; ő felruházta, még órát is ajándékozott neki, hogy tudhassa, mennyi az idő; de mindezt nem sajnálta tőle, hanem panaszosan felhányta neki magában azokat a keserves illúziókat, amiket oly bőven pazarolt rá. Hogy féltette! Mennyit aggódott miatta, mennyi álmát elrabolta! Nem volt sem étele, sem itala, mindig róla törődött. Azután azok a szép csalóka álmok, amikkel telebeszélte fejét; fényes, dicső, boldog jövő napjairól a magyarnak! Hát a magyarnak boldogabb jövője már mind hazugság?! Ezt nem tudta sehogy elnyögni. No de hiszen, majd meg is mondja neki, csak kerüljenek össze! Az ő jámbor hazafi lelkével ilyen csúfot űzni!
Nem is került most a gyetőnek, hanem egyenesen nekivágott, amerre a kolnának visz az út, s felnyitva annak ajtaját, ott ment be, haragjában még mélyebben húzva le a kalapját, ha eszébe jutott, hogy ő eddig mindannyiszor olyan együgyű volt, hogy egy lábtón mászott fel a háztetőre, ott bújt be a padláslyukon, úgy látogatta védencét. Csak legalább ezt ne tette volna!
No de iszen, lesz is annak most ne mulass! Majd milyen szépen meg lesz lepetve, ha meglátja, hogy eddigi bálványozója, első lépésre is, hogy lép eléje föltett kalappal.
Egypár üres hordót, mik a látszatos lakálytalanság kedvéért voltak a folyosóra hengergetve, félrehárítván útjából, haragtól bugyborékoló kedéllyel lépett Kampós uram a ,,csendilla" ajtajába, s minden kockáztatás nélkül belépett rajta.
Készen várták.
A nevezetes férfiú, kit addig is, míg igazi nevét valamikor kitudhatnók, kénytelenek vagyunk ,,teljes című Szerencsétlen úrnak" címezni, előre érezve a sáfrányillatot, hogy ebből a tudakozódásból aligha valami ,,subscus" nem lesz; akként vala felkészülve, hogy szükség esetében azonnal csatakészen találtassék: tudniillik hogy mindazokat, amik a szobában rendelkezésre állanak, órát, fésűt, evőeszközt, törülközőket biztos helyre menekített; mindennemű ruháját felölté, a legfelső volt egy divatszerű zsemlyeszín télikabát, melynek oldalzsebéből piros selyemzsebkendő szeglete virított elő.
A nagy férfiú elég tekintélyes alak volt arra, hogy gyönge szívű embereknek imponáljon. Magas, egyenes, daliás termete, szénfekete bajusza, mint két paragrafusfark, felkunkorítva, körszakálla sima állát felbodorítva sövényzi körül, arca piros, jól táplált; fekete haja homlokközépen szétválasztva, mint Hunyadi János képén látszik. Olyan jó őszinte, nyílt magyar arca van, hogy bizony akárkit is elszédítene első tekintetre.
Nem is megrovásul jegyzem fel Kampós úrnak, hogy amint őt ismét testi alakjában maga előtt látta, elfeledkezett föltett szándékáról, s olyan szépen lekapta a kalapját a fejéről, mintha éppen csak feledékenységből maradt volna az fenn.
- Nos, uram, mi jó hozta önt ismét vissza hozzánk? - szólítá őt meg a tisztelt boldogtalan, oly kegyteljes leereszkedéssel, minővel egy princ fogadja az üdvözlő város küldöttségét.
Kampós úr, igazán mondom; nagy zavarban volt. Ha ezt a teljes, szívből jövő érchangot hallotta, lehetetlen volt elhinnie, hogy ez hazudás is lehessen; ha pedig a szemeibe talált nézni, akkor meg éppen közel volt hozzá, hogy kezet csókoljon neki, s bocsánatot kérjen tőle, mielőtt megmondta volna neki, amivel meg akarja sérteni.
- Uram. Én százszor engedelmet kérek. Bocsánatot kérek. Most jövök a tekintetes úrtól, Garanvölgyi úrtól. Ne tessék megneheztelni; de bizonyára a tekintetes úr azt mondá, hogy ő nem emlékezik, mintha valaha személyére nézve Bécsben jelen lett volna; eszerint...
A tisztelt boldogtalan egy lépést tett hátra, kinyújtott baljával csendet intett, és megindult hangon közbeszólt:
- Ne mondja ön tovább! Elengedem.
Kampós úr elrémült, s legjobbnak találó engesztelésül a markában tartott pénzecskét kibontogatni.
A nagy férfiú összefonta karjait mellén, s fejét keserűen rázva, mély, bánatos hangon ily szemrehányást intéze hozzá:
- Értelek, ember! Ez hát a magyar barátság! Ez a nagy nevek nimbusza! Szégyen és gyalázat. Nemtelen kelepcét vetni egy üldözött honfi elé, hogy abban megejtsék. Ravasz jezsuitafogással szavakat kérdezni tőle, mikért ,,pereátot" kiálthassanak rá. Ismerlek benneteket. Ti, kik gyáván kivontátok magatokat a veszélyből, nehogy egy ilyen üldözött honfi közelléte nyomorult élteteket veszélybe döntse, keresitek az alkalmat, hogy tőle megmenekülhessetek. Szégyen a népre, mely ily fiakat nevez nagyjainak! Árulás, hitszegés minden nyomon! Titkainkat kémekre bízzuk, fejünket orgyilkos kezébe hajtjuk le, üdvösségünkkel ördögök játszanak. De reszkessetek. El fog jönni a fizetés napja, és az rettenetes nap lesz. Akkor megemlékezzetek róla, hogy az üldözött honfitól megsajnáltátok a falat kenyért, s kaput zártatok előtte. Reszkessetek! Reszkessetek!
Kampós úr úgyis tetőtől talpig reszketés volt már. Úgy gondolá, hogy e szörnyű fenyegetés ellenében semmi sem lesz olyan jó védelem, mint azt az ötven pengőt általadni.
- Hiszen kérem alássan, itten küld a tekintetes úr ötven pengőt.
-Hahaha! - kiálta fel a nagy férfiú, elkapva hevesen a feléje nyújtott aranyos bankókat, oly dühös mozdulattal, hogy Kampós úr nem kevesebbet várt tőle, mint azt, hogy menten rongyokká fogja azokat tépni. - Ötven pengőt - kiálta elkeserülten a bujdosó; égre emelve a tíz darab reichsschatzscheint. - Látod-e ezt, hazám? Nekem, ki tízszer áldozám érted életemet; ki véremmel öntöztem végig határidat, most ötven pengő a jutalmam. Óh, szegény, elhagyatott hazám!
Kampós úr de bizony el volt érzékenyülve, már a zsebkendőjét kezdte keresni a hátulsó zsebében, mely mozdulatát a nagy férfiú félre találván magyarázni, hirtelen rajta dobbant, s mellbe ragadá.
- Valld meg, hitszegő, hogy száz forintot küldtek számomra, s te ötvenet eldugtál belőle!
De már ez olyan szó volt, amiért Kampós úr is meg tudott haragudni.
- No, de hallja az úr, azt nekem ne mondja; ha nekem nem hisz, jöjjön velem a tekintetes úrhoz, beszéljen vele maga. Engem ne gyanúsítson. Nézze!
A nagy bujdosó magas büszkeséggel tekinte végig a kurta férfiún, s büszke önérzet hangján tromfolt le rá.
- Megvetlek benneteket uraddal és rongy alamizsnátokkal együtt! - s azzal a rongy alamizsnát jobb és bal keze közé ragadván, hevesen - zsebébe dugta.
És még egyszer végigtekintve megvetően a kis számtartó köpcös alakján, méltóságteljes léptekkel elhagyá a szobát.
Azonban minden keserve mellett is bírt annyi lélekjelenléttel, hogy az asztalon levő két kalap közül a jobbikat vigye el; mely történetesen Kampós uramé volt, otthagyván annak emlékül saját ócska kalábriaiját.
A folyosó ajtajánál még megállt, s észrevevén, hogy a jámbor férfiú szemei most is utána merengenek, még egyszer visszafordult, s tenyerét homlokára téve, hörgé:
- Nagy a világ, végtül végig bujdosom!
És elrohant.
Kampós uram úgy érzé magát, mint egy gonosztevő. Hátha mégis ,,ő" volt. Milyen méltósággal beszélt! Hogy fel volt indulva. Ez mégis aligha valaki nem volt. Ha valami szerencsétlenség éri, sohasem fog lelkiismeretével kibékülhetni.
El is vitte magával emlékül az elüldözöttnek ott hagyott ócska fövegét, s eltette a szekrénybe otthon.
De az a mondás: ,,Nagy a világ, végtül végig bujdosom."
Hisz ezt a nagy verset csakugyan a nagy költő írta.
A nagy bujdosó azonban még abban az órában - nem bujdosott ugyan a világ túlsó végére, hanem igenis a falu túlsó végén levő kastélyig, ahol Ritter von Ankerschmidtnél úgy jelenteté be magát, mint egyik tagját a sárosi szabadcsapatnak, mely a kormány által eléggé nem jutalmaztatott, s a megye népessége által üldöztetésnek kitéve, kénytelen más megyékbe elvándorolni, jutalmat és méltánylatot keresve.
,,Ezúttali" neve volt Marczián Richárd. Nem olyan fényes, mint amilyenből legközelebb kiugrasztották, de köznapi használatra jó - míg el nem szakad.









Jókai Mór: Az új földesúr


III. A vén katona és családja
Ankerschmidt lovag, mint vértes őrnagy, több évig lakta Magyarországot; tanulta ismerni annak alföldi városait, s akkor igen jól érezte magát itten.
Következtek azután olyan évek, amikben egykori ismerőseit, köztük fegyvertársait is, mint ellenségeket látta maga előtt. Ez is bevégződött.
Sebei, miket a hajdani jóakaróival tett vitában kapott a harcmezőn, okot adtak neki, hogy a további szolgálat alól fölmentesse magát, s a magányéletbe vonuljon vissza.
Neje bécsi bankár leánya volt, kinek halála után mintegy félmilliót kapott.
Az akkori pénzviszonyok meggondolása, amik a mostaniaknál semmivel sem voltak jobbak, oda vezette a hadastyánt, hogy legjobb lesz a pénzt valami elpusztulhatlan birtokba fektetni. Magyarország akkor új Amerika volt, ahol Ritter von Ehrenfels nyomán talán ingyen is lehetett földhöz jutni, de kész fizetésért bizonyosan igen szép jószágokat lehete megszerezni. - Az országban egyszerre hetvenmillió bankjegy vált hamuvá vagy ereklyévé; sok ember el volt adósodva, igen sok megrigázva (dérangée); kevés konkurrens, sok eladó. Kétségtelenül igen jutányosan lehetett akkor igen szép birtokrészekhez jutni.
A lovag nem is az az ember volt, akit aprólékos akadályok elriasztottak volna. Határozott jellem, szokva küzdelemhez és parancsoláshoz, bízott az új rendezés vaskeménységében, s nem kevésbé saját hadvezéri taktikájában.
Családi ügyésze, dr. Grisák, kit alkalmas birtokvásárlással megbízott, igen szerencsés vételt tett számára a Pajtaynétól megszerzett vitalitiummal. Kétezer hold legjobb termőföldet megkapott százhatvanezer forintért, ami bagatell volt érte. Többi pénzét használhatta beruházásokra. E vétel módjairól bizony nemigen sokat tudott meg a lovag, csak később fedezte fel az ócska kastéllyali servitust, s miután azon nem lehetett segíteni, megnyugodott benne, s eléje építkezett.
Meg is lehetett Ankerschmidt gazdaságát nézni, mert ez ritkította párját a vidéken; volt neki gőzmalma, cséplő-, arató-, darálógépei; minden gazdasági épülete cseréppel fedezve; pálinkafőzője, hizlalói, pompás mürzburgi tehenészete, yorkshire-i sertései, egyiptomi múmia-búzája, cukorcirokja, gyönyörű répa-, repcevetései; s hogy mindenből meglegyen a java, a jószágfelügyelőtől kezdve az utolsó szolgalegényig mindennemű gazdaszemélyzete a munkás, józan cseh népből telt ki. Elővigyázati rendszabályai is kielégítők voltak; minden kívül járó cselédje: vadász, erdőkerülő, kondás, finom drótcsövű duplapuskákkal volt ellátva, a kastély tornyában lármaharang, aminek hangjára strategice össze kellett bizonyos ponton vonulni az őrseregnek, s netaláni vakmerő támadásokat erélyesen visszautasítani; minden ól, pajta, csűr el volt látva messziről meglátható fényes címereivel a trieszti ,,azienda assicuratrice"-nek, még az asztagokon is láthatók voltak azok póznákra szegezve, hogy a gyújtogatóknak elvegyék a kedvét. Éjjel pedig kürtös őrjárók cirkáltak a kastély körül, távol tartva attól minden veszedelmet.
Így aztán csak lehetett nyugodtan élni Magyarországon ,,is". A túlsó faluvégen levő másik kastélyról csak annyi tudomása volt a lovagnak, hogy abban valami mogorva kuruc táblabíró lakik, aki valamely, a lovag által fel nem fogható törvénykezési szubtilitás miatt sógorasszonyára neheztelvén, e haragját a vevőre is kiterjeszti; meg más egyébért is haragszik, amit ismét nem ért más, mint a miniszterek odafenn meg a képviselők idelenn; de akivel össze nem zördülni nagyon könnyű, miután sehova sem jár és útban nincsen.
A lovag még 48 előtt özvegyen maradt, két leányát akkor nevelőben hagyta; azután, hogy jószágbirtokossá lett, egy bécsi nevelőnő felügyelete alatt elhozta őket magával Magyarországra.
A leányok nagyobbika már akkor bálba járni való volt, a kisebbik pedig még abban a korban, amikor még nincs officiose megengedve a regényolvasás.
Hermine kisasszony magas, büszke szépség volt, vonásaiban sokat hasonlított atyjához; annak a keselyűorra, csakhogy nőies finom metszéssel; annak az erős szemöldei, csakhogy nem oly kegyetlenül összeráncolva; annak a kék szemei, csakhogy némi ábrándos mélasággal fátyolozva, s annak a gödrös álla, csakhogy őnála a természettől simán, nem a borotvától, mint az öregúréi, ki még aztán hosszú bajuszt is viselt, amit 48-ban kezdett ereszteni, az ideig a tisztikar simára borotvált ajkkal jellemezvén magát, s azután meg igen eredeti divat lévén a bajusz tekintélyét azzal is növelni, hogy a kiborotvált szakállból egy csomót folytatásul hozzá adnektáltak.
A másik kisasszony, Eliz, inkább hasonlított anyjához, akit mi nem ismertünk. Kicsiny, gömbölyű, eleven termet, szénfekete göndör haj, villogó szemek, minden pillanatban készek sírásra és nevetésre; piciny száj, melynek beszélni vagy dalolni kell mindig, és amellett a legháladatosabb kedély, mely rossz benyomást hamar felejt, a jót sokáig tartogatja.
Éppen ebéd ideje volt, midőn egy tisztelt bujdosót bejelentének a Ritternél.
A család az asztalnál ült, az inas azt mondá, hogy egy szerencsétlen úrforma ember kíván bebocsáttatni.
- Ha szerencsétlen, jöjjön be, ebédeljen velünk - mondá a lovag, kinek szigorú arca, katonás tekintete erős ellentétben állt kedélyhangulatával.
- Én átadom neki a helyemet - szólt fürgén felszökve Eliz.
- De Eliz, mit gondol? - utasító őt rendre Natalie kisasszony, a nevelőnő, egy szörnyű bölcs, tudományos és szenzitív, de amellett nagyon sovány delnő. - Ön maradjon helyén. Georg fog terítéket tenni az asztal végére.
A szerencsétlen úr belépett. - Megállásában, előlépésében volt valami az üldözött világfájdalomból. Szemeinek csendes lehunyása, az összeharapott ajk tanúsítá, mily benső küzdelmébe kerül emberek jószívűségéhez folyamodnia. Midőn a lovag elé lép, midőn meghajtja magát a társaság előtt, nem bír egy szomorú sóhajt visszatartani keblében, s hangja tompa, hangja fulladt, midőn e szókat kell rebegnie:
- Uram, én egy üldözött szerencsétlen vagyok.
- Tudom, tudom - szólt a lovag, kurtán végét szakítva az önbemutatásnak. - Foglaljon helyet. Éppen jókor jött, még a levesnél vagyunk.
A bujdosó olyan hosszú, reszketeg fohásszal ült le a mutatott helyre, mintha siralomházi lakomához ülne, s gondja volt rá oly érdekes arcot csinálni, aminőt csinálhat valaki, mikor idegen nők pillantásait sejti.
Lovag úr - szólt a boldogtalan, miután leveseskanalát megmeríté -, azon nemes leereszkedés, mellyel ön egy üldözöttet fogad, önnek díszére válik; nem vesztegette ön azt érdemtelenre. Én is ön oldalán harcoltam.
- Úgy? Az nagyon szép. De egyék ön, mert elhűl a levese.
- Köszönöm. (Következett egypár kanál leves, közbe egy kis pátosz.) Szolgáltam igenis. (Két kanál leves.) Véremmel, életemmel. (Három kanál leves.) Harcoltam az igaz ügyért, utolsó leheletemig. (Még egynéhány kanál leves.) Nem féltem a haláltól, nem rokonaim üldözésétől. (Megint kanál leves.) Feláldoztam mindenemet. Végre életemet is. (Most már csakugyan meg kellett pihenni a boldogtalannak, miután sem feláldozni, sem felkanalazni való nem maradt előtte.)
- Micsoda ezrednél szolgált ön? - kérdé a lovag gyanús orrhordozással.
- Nem kényszerítve harcoltam, uram; ez legnagyobb büszkeségem. Szabadcsapatnál voltam.
- Miféle szabadcsapatnál?
- A Szirmaynál.
- No, azok engemet egyszer szépen cserbenhagytak. Bagázsiát fedezni voltak rendelve, s egy huszárcsapat közeledtére mind láthatatlanná lett; én szinte két tűz köze szorultam miattok K... alatt. Ön is ott lehetett akkor! Mert más esetre nem emlékezem, hogy a testemhez közel lett volna ez érdemes testület.
- Ott voltam - kiálta a boldogtalan, a körülhordott marhahúsból egy döféssel két szeletet szúrva keresztül. - Egyedül maradtam ott, míg társaim elpártoltak. Küzdöttem a túlnyomó ellenséggel, mint Horatius Cocles, egyedül egy fahídon, mely a mély Hernádon átvezetett; míg végre az ellenfél ágyúkat hozatott, s egy fáradt tizenkét fontos mellbe találva, eszméletlenül döntött le az árokba.
- Teringettét! Ilyen merész dolgokat ne mondjon ön! - kiálta közbe a lovag, türelme fogytán. - Tizenkét fontos fáradt golyó. Akit ez megtalál, az holt ember.
- Nagyon fáradt volt már - magyarázá a jövevény.
- Akármilyen fáradt! Mikor a földön gurul is, még mikor mászik is, megöl egy embert, aki útjában áll. Egy tizenkét fontos golyó! Ördög lelke! Az igen nagy úr! Miért nem vesz abból a májas gombócból a hús mellé?
A hős csakugyan jónak látta artilleriai tanulmányait a májgombócokkal folytatni, amikből öt-hat által találtatva sem esett el. Az így támadt néhány percnyi hallgatás egyúttal jellegezheté csendes neheztelését önfeláldozásának tagadólagos fogadtatása miatt.
Csak amint az utolsó falatot meghengergeté a paradicsommártásban, akkor látta jónak felsóhajtani.
- És emiatt kell nekem száműzve bujdosnom tulajdon hazámhan.
- Hogyan? - kérdé a tábornok. - Hiszen a kormány, mint tudom, méltányos volt az érdemesekkel. Nem kapott ön hivatalt?
- Elüldöztek belőle. Mindenütt orgyilkosok fenyegettek. Bujdosnom kellett.
- Nem volt önnek édesanyja? - kérdé érzékeny hanglejtéssel Natalie kisasszony.
- Azt megölték ellenem való bosszúból.
- Szörnyűség! Hát testvérei voltak-e?
- Azokat is mind megölték. Két szép húgom. Oly virulók, oly szépek, mint a két kisasszony itt. Azok is halva, megölve. - És itt a bujdosó jól dresszírozott szemeiből két könnycsepp hullott alá a kotlettre; megette úgy, még citromot is facsart rá.
- Szegény ifjú! - sóhajtott csendesen missz Natalie.
A lovag nem volt ilyen nagyon meghatva. Valami más irányba téríté át a beszédet.
- S miért hagyta ön el Garanvölgyi úr pártfogását?
De már ez a kérdés csakugyan úgy meglepé a szerencsétlent, hogy az éppen szájába dugott falatot rágatlanul nyelte le.
- Hogyan méltóztatik? - kérdé elbámulva.
- Hogy én hogyan tudom önnek ottlétét? Igen egyszerűen: ott vadásztam a hegyek között, s megláttam önt, amint a kolna tornácán ült. Vadászom aztán megmagyarázta, hogy ön kicsoda; hanem az úgy adta elő, hogy ön valami menekült honvéd vagy kormánybiztos a magyar táborból, s ezt én valószínűbbnek is tartottam.
- És - méltóságod - mégis - megtűrheté?
- Azt érti ön, hogy tudtam és nem adtam föl?
- Nemes szívre mutat.
- Uram! - kiálta fel indulatosan a lovag, kit a jövevény elismerő szemmeregetése már bosszantani kezdett. - Én medve voltam, ki marakodtam magamhoz hasonló medvékkel, de vizsla sohasem, ki a vadász számára foglyokat fürkész.
E kifakadásból szondírozhatá a jövevény a lovag kedélyét, hogy ott igen sok rétegen kell keresztülfúrni, amíg az ember az eleven vízérre talál.
Tehát odább ásott.
- Garanvölgyi valóban azt hivé, hogy én a forradalmi párthoz tartozom, s azért rejtegetett magánál.
- No, ez természetes. Mindenki ragaszkodik azokhoz, akikkel egyetért.
- Óh, de én nem értek vele egyet - iparkodék magát purifikálni a jövevény. - Ezért is hagytam őt el. Az egy igen veszedelmes ember. Mind ő maga, mind számtartója, Kampós, örökösen konspirációkon törik a fejőket. Engemet is felszólítottak, hogy vegyek benne részt; rám bízták legveszedelmesebb titkaikat, hol vannak fegyvereik elásva, kikkel korrespondálnak külföldön...mikor szándékoznak...
Ankerschmidt lovag hevesen ugrott fel helyéről.
- Uram, ne folytassa tovább. Amit ön beszél, azt nekem nem szabad hallanom. Ezt a témát ne hozza többet elő. Az én házamnál nem szabad denunciációnak hallatni magát!
A ,,praesumtiv" Marczián Richárd jónak látta ez erélyes riposztozásra hátravonulni. Hiszen nem akart ő e helyen árulkodni. Nem is azért beszélt itt, sőt éppen azért mert ily nyílt lenni. Egyébiránt ,,lojális" érzületét nyilvánossá tenni nem mulaszthatá el stb.
A gouvernante igyekezett azután a társalgásnak szelídebb jellemet kölcsönözni. Áttért a beszéd színművekre és táncvigalmakra. Beszéltek a Prófétáról és Fidesről. Ebéd végeztével Richárd elárulá zeneképességét, s zongorához ült; eljátszotta a Radetzky-indulót, a Próféta nyitányát, Lucia magándalait; míg egyszer Eliz kisasszony azon kívánságát nyilvánítá, hogy szeretné tudni, milyen lehet egy csárdás. Arra a jövevény megneheztelt, és felállt, olyant nem szokott játszani. A gouvernante megdorgálta a kisasszonyt: ,,quelle idée", az pedig trillázva szökdelt át a szomszéd szobába.
Azután Hermine kisasszony ült le a zongorához, s különféle ,,réverie"-ket bocsátott közre, kitűnően nem ragaszkodva semmi ütenyhez; kísérte azt a jövevény obligát ájuldozással.
Később a hölgyek saját termeikbe vonultak; a lovag pedig átvezette vendégét a pipázószobába.
Itt alighogy magukra maradtak, Ankerschmidt saját és vendége szájába egy-egy szivart dugva, kordiális egyenességgel rátevé két kezét annak két vállára, s így szólt hozzá katonás őszinte hangon:
- Hallja ön! Én kitaláltam, hogy ön kicsoda. Ön egy üldözött, menekvő forradalmár, ki a haditörvényszékek vaskarjait kerülgeti, s minden egyéb, amit ön beszél, csak ezt maszkírozni való tréfa. Legyen ön bizalommal hozzám. Én bírok egy kis befolyással itt-amott, ha akarja ön, eszközlök ki számára amnesztiát; vagy, ha jobban tetszik, útlevelet külföldre.
Marczián Richárd keblére tevé kezét, s égre emelt szivarral esküvék, hogy ő nem alakoskodik, ő igazat mondott. Ő lojális érzelmeinek áldozata, s honfitársai üldözése elől menekül.
- No - jó - szólt a háziúr. - Akkor hát maradjon ön itt, ameddig tetszik. A vendégszoba fűtve van; a folyosón balra fekszik 11. sz. alatt. Amikor akarja, félrevonulhat.
És azontúl nem szólt bele, akármit beszélt előtte Marczián; kényelembe tevé magát az egyik bőrpamlagon, s a bujdosó nemsokára azon vevé észre, hogy Ankerschmidt lovag, amikor ő legjobban magyarázná előtte a bányavárosi hadjáratot, javában horkol, és elejti szájából a kialudt szivart.
Ekkor aztán a szivarládából vagy öt-hat darabot oldalzsebébe nyomva, ő is idején levőnek látá új szállása után nézni, amit minden kérdezősködés nélkül meg is talált; addig azonban, amíg a folyosón a 11. számig végighaladt, még a közbeeső ajtók kulcslyukain is benézegetett; az embernek jó, ha többet is lát. Evégett lábhegyen is szokott járni, mint a macska.
Látott is valamit. A 10. számban, mely szintén valami vendégszoba lehetett, de ezúttal fűtve nem volt, ami látni való a hideg kandallóról, ott ült egy asztal mellett Eliz kisasszony, és írt nagy sebtén valami levelet. Gyakran lehelt a körmeire, mert meg voltak gémberedve.
Innen Richárd szép csendesen benyitott a 11-be. (A kastélyban minden szoba számozva volt.) Ott fel volt szítva a tűz a kandallóban, az ágy tisztán felvetve, a vendég kényelméről gondoskodva.
Azon gondolkozott, hogy vajon mi lehet az, amit Eliz kisasszony oly féltve ír a hideg vendégszobában. Jó az embernek mindent megtudni.
Nemsokára nyikorgott az ajtó; Richárd kinézett a kulcslyukon, s egy kis ökölnyi gyerkőcöt látott belépni a 10. számba.
A tacskó alig volt több hatévesnél, s olyan furcsa volt a magas kalapos, harisnyás egyenruhában. Ez a kisasszonyok ,,leib" gárdistája. Asztalnál ő szolgált fel nekik.
Vajon hova küldik?
A kis fickó nehány perc múlva visszajött, s egy levelet látszott kalapjába dugdosni. Együtt jött vele Eliz kisasszony, s susogva mondá: - Az angolkerten keresztül menj.
Richárd mindent jól látott és hallott.
Amint Eliz eltűnt a folyosón, Richárd kijött szobájából; sietve lehaladt a kastély lépcsőjén; az angolkertben utolérte Gyuszit, a kis cseh inast, s visszahívta.
- Megállj, Gyuszi. A kisasszony utánad küldött, hogy azt a levelet, ami a kalapodban van, add ide, valamit akar még beleírni; majd én mindjárt visszahozom; addig hajolj le itt a fűbe, hogy valaki észre ne vegyen, s várj, míg visszajövök.
A kis talpacs gömbölyűre nyitott szájjal bámult a nagy, tekintélyes úrra, s lehetetlennek tartá, hogy amit ilyen úr mond, az még másképp is lehessen, mint ahogy mondják, s annálfogva minden vonakodás nélkül ki is szolgáltatá neki a kért levelet, amit az gondosan keblébe rejtett, még egyszer ráparancsolva a kis kölyökre, hogy jól elrejtse magát, míg ismét híni fogják.
Azzal sietett vissza ismét a vendégszobába. Az ajtót magára zárta, s a levelet elővette.
Valakinek a lepecsételt levelét elolvasni, ami a technikai nehézségeket illeti, annyi, mint semmi. Én valóban nem értem, minek szokták a leveleket lepecsételni, miután azt mindenki tudja, aki akarja, hogyan szokták a leveleket legkisebb észrevehető nyom nélkül felnyitni.
Aki még nem tudná, hát tanulja meg, hogy a levéltitok szentségének a magány-becsületérzésen kívül semmi garanciája nincs.
Amint Richárd biztosítva érzé magát a meglepetéstől, elővett egyet azon kenyérgalacsinok közül, amiket rossz szokású vendégek ebéd közben ujjaik közt a morzsalékból összeszoktak gyúrni, s ami aztán olyan idomítható gyurmát képez, mint a viasz.
Egy ilyen kenyérgalacsint rányomott a levél pecsétjére, mely ekként a pecsét címerének lenyomatát a leghívebb mintában felvevé. E pecsétmintát aztán a meleg kandalló párkányára tette.
Akkor a pecsételt levelet a kandalló tüze elé tartá, amitől azon a spanyolviasz szelíden felolvadt, s a boríték szegletei felváltak. Mármost birtokában volt a levélnek.
Sietve átolvasó annak tartalmát, mely németül volt írva. ,,Jólszületett Garanvölgyi úrnak. Uram! Sietek önt tudósítani, hogy ön nagy veszélyben forog. Egy gonosz lelkű áruló, kit ön saját keblén táplált, felfedezte, hogy ön összeesküvést tervez kasznárjával, Kampós úrral együtt; hogy hol vannak fegyverei, titkos levelezései; siessen ön magát megmenteni. Még most olyan helyen mondta ezt el az áruló, ahol ezt ön ellen nem fogják felhasználni; de majd máskor olyanok előtt találja elárulni, akik önt kérdőre veszik. Azért rejtse ön el jobban és semmisítse meg, ami féltenivalója van. Higgyen nekem. Isten önnel. Egy ismeretlen."
Ah! Nézze meg az ember a kis galambot, miben töri a fejét! No, de jól van. Ez nem árt semmit. Hadd tudja meg az öreg kuruc, hogy leskelődnek utána. Ez annál jobban fogja ingerelni.
Azalatt a kenyértészta-lenyomat csontkeménnyé szilárdult a kandallón, a tűznél meglágyított pecsétet újra le lehetett vele nyomtatni, oly tökéletesen, mintha soha fel sem lett volna bontva a levél. Két perc múlva a kis talpacs ismét útban volt a levéllel, s ezúttal szaladt, helyrepótolni a mulasztást.
Annyit világosan felfogott Richárd úr, hogy itt a megkezdett szereppel rózsákat aratni nem lehet. Ez a család nagyon sok hajlammal bír érzelgő magasztosságra. A hadastyán restelli üldözni hajdani ellenfeleit békés úton, a kisasszonyok pedig nagyon elégiákus hangulatban vannak. Itt fordítani kell a köpönyegen. Hiába, nem mind arany az, ami - sárga.
Nem is sokáig késett határozatával. Hajfürteit, nyakkendőjét egy fali tükörből rendbeigazítva, szakállát állán kissé kétfelé szoktatva, hogy arcának némi négyszögletűséget kölcsönözzön, magában hirtelen végigfutotta szerepét, s erősnek érezve magát, felkészülten rontott át a delnők szobájába, délutáni látogatásra.
Csendesen lépett be, óvatosan körültekintett, halkan tette be maga után az ajtót; nyelve hegyét ajkai közé csíptette, mintha azzal jelvényezné, hogy tartózkodnia kell a vigyázatlan beszédtől, s azzal, amint látta, hogy a három hölgyön kívül, kik egy lábszőnyeg hímzésén dolgoznak, senki sincs jelen a szobában, hirtelen odament hozzájuk, s sietséges gyorsasággal, mohón elkezde beszélni; suttogva, de nagy színpadi erővel.
- Tisztelt úrnőim, bocsássanak meg nekem, hogy oly nyomorult szerepet játszottam önök előtt néhány órával ezelőtt. Érzem, hogy önök megvetnek engem, és e megvetés megöl. Arcom pirulása minden percben elárulhatta önök előtt, hogy nem mondok igazat. Nem viselhetem e piruló arcot önök előtt tovább. Inkább haljak meg.
E szavaknál elszántan térdre roskadt a bujdosó, s egy kezével missz Natalie, másikkal a Hermine kezét ragadta meg, azokat felváltva szorító ajkaihoz, s azután zokogva mondá:
- Igen, én nem vagyok az, aminek kiadtam magamat; lengyel menekült vagyok én; Prága védelmezőinek egyike; nem Csehország kapitáléjának, hanem Varsó elővárosának, a szerencsétlen Varsóénak, nevem Brazeszky Bogumil gróf. Magam egy ulánusezredet állítottam, s vezettem a csatába. Három kastélyom volt és tizenkét falum. Az mind elveszett; de mi e veszteség mind az elveszett hazához!
És itt könnyes arcát tenyereibe temeté Brazeszky Bogumil, vagy kicsoda, s ujjai közül vizsgálá a hölgyek arcán tett hatást. Az kedvezőnek volt nevezhető.
Ennélfogva a bujdosó, most már Bogumil lévén, idején találta széttárni keblét s elszánt hangon így riadozni fel:
- Én most önök kezébe tettem éltemet, úrnőim. Csak egy szavuk, fejem legördül, hatalmukban vagyok.
Missz Natalie sietett a lovagot biztosítani, hogy e háznál bizonyára senki sem fogja e hatalomnak hasznát venni. Keljen fel és törülje le könnyeit, nehogy a cselédek észrevegyenek valamit, és legyen arról meggyőződve, hogy bár ezelőtt egynehány esztendővel a háziúr maga is aprította a feltámadt lengyeleket Halicsban, hanem azért a házába menekültet, akárki legyen is, úgy fogja védeni, mint bármely ó-kordovai mór kalifa spanyol vendégét. Csak arra vigyázzon, hogy a fővadász előtt ne találjon lengyel szót kiejteni, mert az tud lengyelül.
- Őrizkedni fogok - mondá Bogumil, amit annyival könnyebben megígérhetett, minthogy ő maga egy szót sem tudott lengyelül. És azután letörülte könnyeit, s áldani kezdte fönnhangon a sorsot, mely őt ily védangyalok körébe vezette.
Hanem a védangyalok közt volt egy ártékony angyal is rá nézve.
Eliz kisasszony, ki hamis fejecskéjét gyakran rázogatta az elmúlt tragédiai jelenet alatt, s mosolyogva folytatá hímzése keresztöltéseit, egy hallgatási perc szünete alatt alkalmat vett magának e kérdéssel interpellálni a bujdosót:
- De hát a lengyel harcos miért árulkodik a magyarra?
- Ugyan, Eliz! - kiálta egyszerre missz Natalie és Hermine az ifjú oppozíció-tagra. - Hogy lehet oly gyöngédtelen?!
Bogumil tehette volna azt, amit ,,más", hogy a majoritás ily fényes bizalmi nyilatkozata után fölöslegesnek tartson minden további önigazolást; de ő meg akarta mutatni, hogy nála a ,,kék könyv" rendben van, s azt minden percben leteheti a ház asztalára.
- Csak bevágtam az útját az árulónak. Megtudtam, hogy saját nyomorú életének megmentéséért engemet akar feláldozni, s ha nála maradok, elárul; mert tessék elhinni, ezek a régi csökönös táblabírák minden rosszra képesek. Ezért megelőztem őt, hogy ha gonosz szándékú árulkodásával föl akar lépni, önmaga essék a kelepcébe.
Eliz vállat vonított, s valami olyan csettenést hallatott nyelvecskéjével, mint mikor az ember azt akarja valakivel tudatni, hogy ,,óh be otromba óriási nagy hazugságot akarsz te most énvelem elhitetni", anélkül, hogy tulajdonképpen egy mondott szót ejtene ki ajkán.
Missz Natalie baziliszk villámokat lövellt a kétkedőre, Bogumil észrevehette, hogy itt Eliz kisasszonyra nagyszerű dorgálás várakozik. Nem akarta az üdvös tanítást meggátolni. A visszafojtott fájdalom érzetével vevé kalapját, s szemhunyó lemondással rebegé: hogy igen idején látja egyelőre visszavonulni; sőt ha azon meggyőződésre jutand, hogy jelenléte bárkire nézve is a háznál kellemetlenné lett, kötelességének ismerendi semmivé lenni, elpárologni.
Azzal kihátrált a szobából, s mindjárt futott le az angolkertbe, a visszatérendő Gyuszit elfogni.
A hátramaradtak közt rögtön kitört a ,,jegyzékháború".
- Eliz kisasszony, ön egy neveletlen gyermek! - tört ki legelébb is missz Natalie.
- Ugyan miért? - kérdé a kis rebellis, bátran fölemelve dacos fejét.
- Illik-e vendéget megsérteni?
- Illik-e házigazdára árulkodni?
- Azt ön nem képes megítélni. Azt a törvényes férfiak ,,vétlen védelemnek" híják.
- No, mi kis leánykák meg a nevelőben ,,csúnya árulkodásnak" szoktuk nevezni. És az olyant kivexáltuk magunk közül.
- Azt elhiszem; arra ön nagyon képes, valakit vexálni, bosszantani. Annak fényes próbáit adja mindennap; de én jobb szeretném, ha a francia leckéit tanulná meg azalatt.
- Én meg jobb szeretném, ha éppen semmi francia leckét sem kellene tanulnom.
- Óh igen, ön szeretne nem tanulni semmit, hanem csak felnőni úgy, mint egy kis hamupepejke. Ez minden kis leánynak az ideálja. Aschenbrödelnek lenni, aztán gyémántos ruhákba öltöztetni.
- Miért nem tanítanak arra, amit szeretnék tanulni? Mért nem adnak magyar nyelvtant? Azt tanulnám.
Missz Natalie-nak minden haraszgombolyag kiesett e szóra az öléből, s szétgurult valamennyi szék alá.
- Hallatlan ez!
- De ugyan már mi volna benne hallatlan? Engem sohasem visznek Franciaországba, a franciákat sem hozzák ide soha; de magyarokkal mindennap jövök össze, s aztán olyan furcsa, hogy nem tudok velük beszélni. Azok olyan szépen köszönnek nekem az utcán, s én még csak el sem tudom fogadni; annyit sem tudok nekik visszamondani, adjon az Isten hát nekik is egyszer egy ,,jó napot". Aztán odalenn a kertben a parasztleánykák, mikor gyomlálnak, olyan szép dalokat énekelnek. Úgy szeretném tudni, hogy miről dalolnak, mert az valami nagyon szép, valami nagyon bús lehet; aztán a dallam megragad a fejemben, egész nap azt dúdolom magamban, s a verset nem tudom hozzá. Pedig olyan szép.
S azzal elkezdé dúdolni szöveg nélkül a ,,Télen-nyáron pusztán az én lakásom" valóban gyönyörű dallamát.
- Eliz kisasszony! - parancsolá magas tekintéllyel a missz. Keljen ön fel a hímzéstől, s menjen tanulni a grammaire-t!
Eliz rögtön letett tűt és ollót, elővette a grammaire-t; leült egy ablakba, s az elmés nyelvtani gyakorlatot az ,,il" használata fölött elkezdé ugyanazon ,,Télen-nyáron" melódiájára dúdolni:
,,Il fait froid. Quelle heure est-il? Il est midi!"
- Eliz! - rikolta magánkívül missz Natalie. - Most már elég! Most már teljes a mérték! Menjen ön ki rögtön a terembe, egy óráig büntetésül a zongoránál fog ülni, s folyvást ,,skálát" fog játszani.
A kis gonosztevő felállt, s gonoszul mosolyogva fordítá hátra megalázhatlan fejét.
- A tisztelt haditörvényszék elítélhet; de azért a bujdosót nem tartom derék embernek!
A gonosz lélek! Tudta, hogy ezért büntetik; tudta, hogy ez fog fájni legjobban.
S aztán mit tett? Talán meghunyászkodott az ítélet kimondása után? Dehogy. Tessék csak elképzelni! Leült a zongorához, s egy óráig folyvást verte rajta - nem a parancsolt hanglépcsőt, - hanem magát azt a veszedelmes, betiltott, konfiskált dallamot: ,,Télen-nyáron pusztán az én lakásom."
Missz Natalie görcsöket kapott. Talán el is ájul, ha Hermine nem vigasztalja. Ne ügyeljen a rossz, maliciózus gyermekre; majd megmondjuk a papának.
- Ah, Hermine! - zokogá missz Natalie, a nagyobbik kisasszony nyakába borulva. - Ha ön nem volna, el kellene hagynom e házat!
Dacára a híves tavaszelői alkonyatnak, a bujdosó megállta a lest az angolkert hátulsó ajtajánál, mely a kertek alá vezetett, tudva, hogy Gyuszinak azon az úton kell visszajönni.
Egy kicsit késett a fickó, mert útközben sok veréb volt az akáckerítéseken, azokat kellett neki hajigálni; Bogumil figyelemmel kísérte e kötelességmulasztást már messziről, s midőn a fiú a kertajtóhoz ért, hirtelen eléje dobbant, mint a szakállas farkas, aki a kisgyerekeket megeszi.
- Hát te mért nem sietsz jobban?
Gyuszi ijedten kapta le magas tetejű kalapját, mely éppen olyan nagy volt, mint ő maga, mintha azt fejezné ki vele: hogy hiszen itt az üstököm, cibáld meg, de ne kérdezz.
Bogumil meg is tépázta. Ilyen alkalmat a cselédnép rendben tartására nem lehet elmulasztani.
- Hát mit izentek vissza, de csavargó?
A kis talpacs elébb fölfelé törülte az orrát, azután messzire felágaskodva szemöldökeivel, elkezdé mondani, ahogy az úton kicsinálta szépen.
- Tiszteli a nagyságos úr a nagyságos urat alázatosan, csókolja a kezeiket, azt izeni, hogy ,,nix tájcs".
- Mit izent, te semmirevaló? - kérdezé Bogumil, jobbról-balról pofon legyintve a gyereket.
- Azt izeni, hogy visszaküldte a levelet - bömbölt a poronty, kiejtve kalapjából a levelet.
- Hah! Visszaküldi? - kiálta homlokon ütve magát Bogumil.
- Az ám, azt izente, hogy nem tud németül - piszegé Gyuszi, nagyon örülve rajta, hogy már egyszer magát kezdi ütni az a nagy úr, nem őtet.
- Hallatlan! Add fel azt a levelet! Csak nem várod, hogy én hajoljak le érte, pimasz. És most takarodjál; ne merj felőle senkinek beszélni, hogy hol voltál, mert nyársba húzlak.
Azzal zsebre dugva a visszaküldött levelet, rohant fel Ankerschmidt lovaghoz.
Egyenesen be a szobájába, mint aki legjáratosabb ottan. A lovag még délutáni álmát aludta, csak a nagy lármára riadt fel, amit Bogumil már az ajtóban elkezdett.
- Hallatlan! Égrekiáltó ez!
- No! Mi szabadult el? - kiálta a lovag, felszökve a pamlagról. - Uram, lovag úr, ez túlmegy minden mértéken. Ez a szemtelenség, ez az impertinencia.
- No, no, mi az?
- Tessék elképzelni. Az a hetyke, faragatlan táblabíró micsoda kihívó sérelmet követett el méltóságodon, méltóságod házán, címerén, családján, méltóságod fényes nagy nevén. Hah! Ez valami hallatlan. Én bámulni kezdek ezen embernek a bátorságán!
- No de hát mi az? Magyarázza meg ön.
- Tessék, elmondom. Most találkozom véletlenül méltóságod egyik hű apródjával, a kis Gyuszival. Feltűnt előttem a dühtől kilelt arc, melyben az ifjúság dacára a nemes szenvedély ereje lángolt. Kérdem tőle, mi történt vele. ,,Gondolja el ön! - szólt a derék ifjú. - Egy levelet vittem a kastélyból abba a másik házba a kurta nemeshez, s az nem fogadta el az általunk küldött levelet, olvasatlanul visszaküldte."
- Levelet? Innen? Tőlünk? - kérdé a lovag elbámulva. Micsoda levél lehet az?
- Íme, itt van. Kezembe adta az apród, hogy hozzam ide.
Ankerschmidt átvevé a levelet, s összevont homlokkal nézte rajta a címiratot, tompán dörmögve:
- Ez Eliz írása.
Bogumil úgy tett, mint aki ezt nem sejtette.
- Tehát annyival nagyobb a sérelem! Egy nő irányában gorombaság. Garanvölgyi azt izente, hogy nem fogadja el, mert nem tud németül.
- Az ördögbe! De hát mit írhat az én leányom Garanvölgyinek? - Dörgött, morgott a hadastyán, a levelet hol pecsétes, hol címzetes oldalán nézegetve.
- Kérem alássan, azt meg lehet tudni - szólt Bogumil nagy készséggel.
- Micsoda? - kiálta Ankerschmidt, félrekapva a levelet. - Csak nem képzeli ön, hogy én egy levelet fel fogok törni, ami nem nekem szól?
A kalandor kissé le volt forrázva ezzel.
- Nem úgy értettem, kérem alássan, hanem hogy talán a kisasszony maga...
- Ejh! Ön nem ismeri a kisasszonyt, az nem fogja megmondani. Nekem Garanvölgyivel van dolgom.
- Igaz, igaz! - erősíté Bogumil e nézetet, addig ütve a vasat, míg tüzes; - ez szörnyű megbántás, azt izenni vissza, hogy nem tud németül.
- És énnekem, a mennykőbe is, meg kell tudnom, mi van ebben a levélben, amit az én leányom ír egy olyan ellenséges táborba.
- Valódi árulás. Ne híjam ide missz Natalie-t?
- Ne. Maradjon. Majd megtudom én attól, akinek szól a levél.
- Hiszen a kisasszony maga is...
- Mondtam már egyszer, hogy az nem. Ha ő nem akarja e levél tartalmát nekem megmondani, én nem tudom őt kényszeríteni, mert én gyermeket meg nem ütök; de amattól megtudom, mert az férfi, s ha meg nem mondja, megverekszik velem.
- Dicső! Dicső! Valóban kilátszik a nemes ember és a katona! Minden íz egy lovag, minden íz egy hős. Engedje meg méltóságod, hogy én rohanhassak a vén poltronhoz, és számadásra vonhassam e gyáva megbántásért.
- Micsoda? Énhelyettem?
- Nem. Mint kartellvivő. Engedje méltóságod, hogy ez ügyben segédje legyek.
- Köszönöm. Magam fogok odamenni - szólt a lovag mogorván, s indult kardját felkötni.
- De tanúk nélkül? Az veszedelmes. Hátha valami inzultust tesznek?
- Ketten leszünk! - szólt a hadastyán, kardjára ütve. - Kérem önt, most menjen fel szobájába, s ne szóljon efelől senkinek.
Bogumil hajlongott és elhátrált, a folyosón végighaladva kezeit dörzsölé, s polkalépésben kapkodva lábait szobájáig, egy kicsit fütyülve is csendesen mellé. A két öreget összeveszítenie már szépen sikerült. - Jobb lett volna ugyan, ha őt küldik kihívó segédnek, de így is bizonyos a siker. A táblabíró égető, maró választóvíz szatírája, a hadastyán puskapor természete, ha ez a kettő összeakad, kétségtelen az explózió!
Ezek jól összekerültek.
A hadastyán kardja végigcsörtetett a lépcsőkön, a kalandor polkalépésben szökdelt végig a vendégszobában, kedélyesen fütyörészve mellé.









Jókai Mór: Az új földesúr


IV. Akik egymást meg akarják enni
Garanvölgyi úr Kampós urammal éppen a gazdasági számadások befejezésén fáradozott, midőn Ankerschmidt lovag kardja megcsörrent az ajtó előtt.
A lovag fejéből az úton kissé kipárolgott a harag; elgondolta magában, hogy valamennyire kordiális, humorisztikus viselet bevezetésül sokkal inkább illeni fog hozzá, mint egyszerre mindjárt az öregágyúkkal rukkolni elő; amiért is a kocogtatásra belülről hangzó ,,lehet" szót arra értve, hogy ,,herein", azzal a durcás tréfával nyitott be az ajtón, hogy:
- Áh, ön azt mondja ,,herein", és mégis azt állítja, hogy nem tud németül.
Ekkor álltak először egymással szemtül szembe.
- Nem, uram - szólt Garanvölgyi -, én azt mondtam, hogy ,,lehet".
- Ah. Tehát miért nem a régi magyar szokás szerint: ,,szabad"? Lássa ön, én ismerem a magyart, én nem tagadom el.
- Hja uram, e szót ,,szabad", én políciaellenes dolognak partom emlegetni. Most csak ,,lehet", de nem ,,szabad". Tessék helyet foglalni. Minek köszönjem e szerencsét?
- Ön tudja azt jól; ön engemet megbántott.
- Az nem lehet, álmodni sem szoktam méltóságodról soha. Senkit sem bántok meg. Mindig a zsebemben van az osztrák büntető törvénykönyv, sohasem teszek semmit, amíg meg nem nézem, hogy nincs-e az valamely paragrafus által tiltva.
- De ön egy levelet, ami házamtól jött önhöz, visszautasított olvasatlanul, azzal az izenettel, hogy nem tud németül.
- E vétség ellen nincsen paragrafus a büntető törvénykönyvben, ha csak utólagosan nem fog helyre pótoltatni a Reichsgesetzblatt valamelyik későbbi számában, az eddigiekben tudom, hogy nincs, mert azokat tanulmányoztam.
Ankerschmidtnek megint kezdett már a fejébe tódulni a vér. - De uram, ön maga is katona volt, s mint tudom, jó katona; ön tudni fogja, hogy vannak sérelmek, miket semmi törvényszék nem orvosolhat, de miket férfi férfival egyedül szokott elintézni.
- Tudom, lovag úr, de azt is tudom, hogy kivételes törvények mivel biztatják azt, aki fegyvert vesz a kezébe, mikor engedelme nincs rá; és én engedelem nélküli engedelmes alattvaló vagyok.
Ankerschmidtnek egy egész bataillon ördögöt kellett visszatartóztatni a rohamtól ez ingerkedésre. Csak az hűsítette a vérét, hogy ennek a táblabírónak azokhoz a szarkazmusokhoz olyan szelíd, nyugodt, apostoli fehér szakállú ábrázatja volt.
- No, hanem hát tegyünk félre minden tréfát - folytatá Garanvölgyi -, mondja meg, nagyon tisztelt uram, miben és mi által találja magát megsértve részemről?
- Igen. Ön uram ma egy levelet kapott, melyet házamtól való cseléd hozott ide.
- Kaptam. Nem tudtam, hogy cseléd; azt gondoltam, szolgabíró, mert olyan magas tetejű kalapja volt. Különben nyájasabb lettem volna hozzá.
- Ön e levelet fel sem bontotta; meg sem nézte, kitől jön, hanem feltöretlen visszaküldte azzal az izenettel, hogy nem tud németül.
Ankerschmidt e szavaknál élesen szemügyre vette Garanvölgyi arcát: mit felelhet erre?
Az pedig egy kvékerhez illő szelídséggel felelt:
- Mert valóban nem tudok.
- Ah pah! Ezt higgye az ördög. Ön előkelő úr; szülői bizonyosan jó nevelésben részeltették; lehetetlen, hogy nyelvekre ne taníttatták volna.
- Óh igenis, tudtam valaha. Sőt igen nagyra becsült volt előttem a német tudomány és litteratúra; egy időben egészen au courant tartottam magamat benne; még azt is meg tudtam mondani, melyik szakma micsoda új tehetséggel szaporodott a német irodalomban; hanem már - elfelejtettem.
- Ah, uram, ez nagyon erős! - kiálta Ankerschmidt, kardjával nagyot ütve maga elé. - Ilyen feleleteket adogasson ön másnak, ne nekem. Én nem ilyen humorisztikus válaszokért jöttem.
- Humorisztikusnak találja ön?
- Hogy az ördögbe ne? Azt mondani, hogy az ember elfelejtett - ilyesmit.
Garanvölgyi egyet sóhajtott, s közelebb húzódott a lovaghoz.
- Nagyságos és vitézlő uram; igen-igen nagy dolgokat el tud az ember felejteni, - ha akar. Valaha e megyének választott kormányzója voltam huszonnégy éven át, minden három évben újra megválasztva, s osztottam igazságot ismerős törvények szerint, tartottam rendet jó sikerrel, védelmeztem szóval, tettel, ami az országnak becses volt. Ez elmúlt. Az első évben sokszor jött, mintha álmodnám, hogy be kell mennem a székvárosba, közgyűlés lesz; nagy tárgyak fordulnak elő. Ejh, balgaság; vége van már. El ,,kell" felejteni! És én el ,,tudtam" felejteni. Valaha gazdag ember voltam; ha szüksége volt a népnek, mindig kenyeret talált nálam. Ennek is vége. Sokáig úgy tetszett, mikor rongyos embereket láttam ablakom alatt köszöngetni, hogy megyek megkérdezni, miért olyan szomorúak. Ejh, balga képzelet. Nálam sem úgy van, mint régen. El kell azt már felejteni; és én el tudtam felejteni. Voltak rokonaim, akiket jótéteményekkel halmoztam el; megcsaltak, kivertek őseim örökéből; és én el tudtam vesztett jótetteimet felejteni. Volt egy öcsém, egy kedves gyermekem, megholt leánytestvérem egyetlen fia, kit bölcsős korától neveltem; valóban az volt nekem, ami egy fiú az apjának: jószívű, derék, bátor és eszes, büszkeségem, gyámolom; öregségem vigasztalása. Nem, az nem csalt meg; hanem Kufsteinban ül; tizenkét évre elítélve. Ha velem marad, ha együtt jár velem, most ő is szabad; de mert másfelé bocsátám, ő bűnhődik, ifjúsága éveit négy fal között fonnyasztva el, míg én megmenekültem; és énnekem úgy tetszett sokáig, mintha mindennap várnám hazajöttét, mintha már szobájában volna, mintha ismerős hangját hallanám, mintha lépteire ismernék a folyosón; mintha használna az valamit, ha midőn róla álmodom, s megfogom a kezét, és azt mondom: már most itt maradsz, hogy majd akkor ébren is itt fogom találni! Ez a hallucináció tartott legtovább; de el kellett felejteni; mert bolondság az; nem élek én addig, hogy őt lássam, és én el tudtam e bánatot felejteni. Uram, én elfelejtettem, amit veszték, el, amit szenvedtem, el, amit reménylettem; elfeledtem népem bukását, elfelejtettem szégyenemet, dicsőségemet; hogyne tudtam volna hát elfelejteni azt, amiről nem gondolkozom.
Ankerschmidt nem vette észre a szofizmát, mely az antecedens és consequens összeállításából támad; nála csak az ragadt meg, hogy ellenfelének egy kedves gyermeke van, aki börtönben bűnhődik; itt érzé, hogy szemei nedvesülnek.
Most már sokkal csöndesebb hangon beszélt a táblabíróhoz.
- Távol legyen tőlem, hogy én önhöz inzultációkat tenni jöttem volna; e lépésre az kényszerített, hogy e levél borítékcímén, mely önhöz van intézve, egyik leányom kéziratát ismertem meg. Ön, uram, természetesnek fogja találni, hogy nekem, mint apának, kötelességem megtudni azt, hogy gyermekeim, előttem ismeretlen emberekkel, mit leveleznek. Az hozzám nem illik, hogy e levelet magam bontsam fel, mert nem nekem szól, Azért visszahoztam ezt önhöz, hogy bontsa fel ön, s ha maga nem érti azt, mit szavára el kell már most hinnem, van tisztviselője, aki tud németül, olvastassa el azzal, s ha lehet, ismertesse meg velem annak tartalmát.
- Jól van - szólt Garanvölgyi, átvéve a levelet, s kivéve azt borítékjából, odainté Kampóst, hogy olvassa el annak tartalmát. Kampós pedig igazán nagyon keveset tudott németül.
De már most mit csináljon? Ha ő is azt mondja, amit a földesúr mondott, a katona úr azt gondolja, hogy tréfálni akar vele, s még megagyalja. Ami szabad a földesúrnak, nem szabad a kasznárnak. Már csak rá kellett szánnia magát, hogy keresztül ötöl-hatoljon a levélen.
Szerencsére a kisasszonynak olyan finom szép írása volt, mint a metszés. Kampós úr nem is csinált egyéb hibát a felolvasásban, mint hogy a ,,ß"-t mindenütt ,,ßf"-nek olvasta, úgy kell neki, miért nem írják ,,f"-fel.
Ankerschmidt látva, hogy igazán nehezen megy neki a fordítás, minden tételt maga utánamondott magyarul. Ahol Kampós uramról, saját magáról kezdett szó lenni, az majd a torkán akadt a jámbor férfiúnak; háromféle színt is váltott, s mikor elhagyta, úgy tetszett neki, mintha székek, pamlagok s a két földesúr is a pamlagon táncolni kezdenének csendesen.
Garanvölgyi visszatette a levelet borítékjába.
- Megengedi, uram, hogy megtartsam e levelet?
Ankerschmidt némán inte fejével, s csak hosszú bajuszát morzsolgatta végig, szemöldeit komolyan leráncolva. Végre, hirtelen odafordulva Garanvölgyihez, kérdezé:
- Ez bolond dolog ugyebár, uram?
Garanvölgyi csendesen mosolygott.
- Dehogy bolond. Nincs ebben semmi rossz. Én igen köszönöm a drága kisasszonynak szíves figyelmeztetését, jó szívéről tanúskodik, de énnekem, úgy segéljen, a szívemet kivéve semmim, amit titokban tartsak. És ezzel be volna fejezve e kritikus kérdés?
- Úgy látszik. Én mégis nagyon szeretem, hogy ezt megtudtam, ön nem fog érte indiszkrétnek tartani, remélem.
- Én pedig viszont remélem, hogy derék pártfogónémra nézve ez nem leend semmi következménnyel.
- Az már az én dolgom - szólt Ankerschmidt komoran helyéről fölkelve. - Családom körében szigorú vagyok. Katonaságnál tanultam, hogy a feljebbvalónak az alattvaló szót fogadjon.
- Igaz - helyeslé Garanvölgyi. - Csak az az egy alkalmatlan a házi fegyelemtartásban, hogy ott többnyire a nők a vezérek, a férfiak a közkatonák.
Ankerschmidt jónak látta takarodót fuvatni. Sietett már haza.
A tornácig elkísérte őt Garanvölgyi; ott Kampósnak hagyta meg, hogy kísérje tovább a nagyságos urat, mert ő nem hagyja el a házát.
- Még mindig fogadása tiltja? - kérdé Ankerschmidt.
- Nem annyira, mint a csúz a fél fejemben.
Azzal elváltak egymástól. A következő percben mind a kettőnek egyszerre egy gondolatfa támadt: az, hogy - tán lehetett volna az elváláskor kezet is szorítani. Már késő. Miért nem nyújtotta azt elébb a másik?
Mielőtt azonban Ankerschmidt a tornácból a pitvarba léphetett volna, a kíséretéül rendelt Kampós hirtelen útját állta oly sietséggel, hogy a lovag már egyelőre azt képzelte, hogy valami merényletet tervez ellene.
- Nagyságos uram; kérem csak egy pillanatra. Ne menjen még el. Tessék kihallgatni engem.
- Nos? - kérdé Ankerschmidt, szörnyen szemmeresztve.
- Rettenetes dolog az, ahogy el vagyok árulva. Ne tessék hinni. A tekintetes úr nem tud semmiről semmit. Egyedül én vagyok a vétkes; neki semmiről sincs tudomása.
- Hogyan? - szólt a lovag elkomorodva. - Tehát mégis volna benne valami?
- Én nem bánom, ha kerékbe törnek is; tudom, hogy az az áruló majd másutt is el fogja mondani. Azért magam jelentem fel magamat, nehogy a tekintetes úrnak, az én jó uramnak, legyen valami baja miatta. Persze az a hamis ember tudja jól, mert előtte rejtettem a présházban az ászok alá.
- Mit? - kérdé Ankerschmidt, nagy aggódással.
- Már, ha a fejemet veszik is, mi haszna tagadnám. Megvallom.
- Talán csak nem?
- Igenis, úgy van; egy csomó Március Tizenötödikét.
- Mi az ördög az?
- Negyvennyolcadiki újság.
- Semmi más? Hát vegye ön ki az ászok alól, mert ott elrothad.
- S nem lenne érte semmi bántásom?
- Bánja is valaki az újságokat. Tegye ön a könyvtárba, senki sem fog érte jönni.
- Hm. Ejnye. Ezt nem gondoltam. Hanem meg aztán, kérem alássan, más is van ám.
- A patvart! Még más is?
- Amiről az a levél beszél.
- Tán fegyverek?
- Igenis, bizony. A kolna padlásán.
- No, a mennykőbe, ez rossz. Ön fegyvereket rejteget? Mi célra?
- Tudom, hogy végem van, de kimondom. Jobb, ha előre megmondom. Valaha egy szép duplapuskát kaptam a tekintetes úrtól, igen becses ajándék; éppen azért adom fel magamat, nehogy a tekintetes úrra fogják; ha megtalálják, mert az ő neve van belevésve. Azt nem akartam beadni, mert igen jól hord, aztán reméllettem, hogy valaha mégiscsak lehet majd vadászni.
- Vadászfegyver? Hát még mi?
- Hát, még - még. Már csak elmondok mindent: meg egy lőporszaru.
Ankerschmidt roppantul elkacagta magát. Azt várta, legalábbis egy ágyú fog előkerülni.
- No hát - szólt vállára verve a töredelmes bujtogatónak -, minthogy ön olyan szenvedélyes vadász, hát menjen ki a kolnába, hozza haza a duplát; mire hazaér, én küldök önnek egy fegyverengedélyt, nálam van egypár, hivatalnokaim számára kiadva; egyet önnek átengedek, s mikor lejár, eszközlök önnek újra. Hát sok nyulat lőjön aztán.
Kampós uram azt sem tudta, hogy ébren van-e, vagy álmodik. Hogy ő még egyszer valaha vállára akaszthassa a puskáját, s úgy mehessen végig az ugaron fényes nappal, azt ő ugyan egyhamar még álmodni sem merte. Nem is messze kísérte ő aztán a lovagot, hanem amint jóéjszakát kívánhatott neki, vette az útját a kolna felé, s ha látott valaki embert, aki egy helyett kettőt lép, az ő volt.
Várhatta őt Garanvölgyi vissza! Mikor alig vett lélegzetet addig, míg a kolna tetejére fel nem mászott, ott nyaktörő gimnasztikával fel nem húzta magát az elhagyott pálinkafőző kéményéig, s abba lenyúlva elő nem húzá a százféle ruhába pólált drága kincset, mellyel aztán örömében le is gurult a háztetőről; szerencséjére egy venyigerakásra esett, csak az orrát törte be. Bánja a patvar, csakhogy a puskának nem esett baja. Az megmaradt a maga épségében, még rozsdafolt sincs rajta, azt Kampós uram összevissza törülgette kabátja szélével, sárkányát megpróbálgatá, arcához fektette, ha ismerik-e még egymást, sőt végre még meg is csókolgatá, s azután vállára akasztotta; s csípőjére tett kézzel ment vissza a faluba. Szentül azt hitte, hogy ő most egy lábbal magasabb, mint tegnap volt.
Garanvölgyinek e napra be kellett azzal érni, hogy midőn elment Kampós uram ablaka előtt, nagy diadallal mutató fel a puskát. Ádám úr láthatta a ragyogó arcból, hogy ezzel ma nem beszélhet senki.
A kis férfiú egyenesen hazament; nőtlen férfi volt, nem volt kinek elmondania örömét. A cselédektől elég volt, ha bámulhatták, s bejelenthették, hogy a másik uraság inasa egy bepecsételt levelet hozott számára.
Tudta már, hogy mi van abban. Bevonult szobájába. Az őzbőr a falon még most is ott volt felakasztva az üresen álló szeggel, melyen máskor a puska szokott állni. Csak egy gyászos furkósbot volt az ágy mellé oda támasztva, mint egyedüli fegyverzet. Most tehát újra felakasztá régi helyére a becses útitársat, elválhatlan jó barátját minden kerülésben, akit még akkor sem dobott el, mikor Kassától Miskolcig riasztotta a svalizsér; s ott gyönyörködött benne sok ideig.
Mikor aztán kissé kezdtek elülni öröme jókedvű verebei, lassankint felriadt benne a veszekedés nagymérgű kakasa. Az áruló jutogatott eszébe.
Micsoda utálatos, háládatlan ember volt ez!
S még ő utoljára is eltette emlékül a jó ötforintos kalapjával kicserélt kalábriaiját.
Gyere elő, kalábriai!
Kikereste azt most szekrénye titkos rejtekéből, s letette maga elé az asztalra; s levetve felső öltönyét s felgyűrve ingujjait, tartott hozzá ilyen szép beszédet:
- Hát te áruló gézengúz! Hát te kifordított lelkű országkerülő. Így mentél te árulkodni az ellen, aki téged táplált, rejtegetett, felruházott. Te háládatlan, utálatos pöfeteg! Engem akartál te elúsztatni, ugye? De nem kaptál ,,piros csizmát" érte! Látod, gyalázatos. Azért is ott van a puska! Rosszat akartál tenni, s jó lett belőle. Látod, ugye, te ma itt, holnap ott csaló. Meg akartál rontani ugye, de emberedre akadtál, isten nélkül való, azt mondhatom.
És itt nekiesett ököllel a kalapnak, elkezdé azt kegyetlenül dögönyözni; s miután laposra verte, két markával minden elképzelhető alakba összegyúrta, végtére pedig földhöz vágta, s sarkaival meggázoló.
- Nesze! Nesze még ez is! Ez is a tied! Nesze, istentelen. Piff, puff Így ni!
Csakhogy kitölthette rajta bosszúját kedve szerint.
A cselédek azt hitték odakünn, hogy Kampós uram valakinek kigázolja a lelkét most, s mikor már igen nagy volt a küzdelmi zaj, benyitottak az ajtaján, hogy elválasszák a küzdőket egymástól.
Kampós uram meg nem zavarodva emelé fel a szétgyúrt kalapot, s kielégített vendetta önérzetével nyújtá azt át a vasvillahordozó hetesnek.
- Itt van! - Megdöglött már. - Vigyétek; - szúrjátok fel egy póznára, - tegyétek ki a borsóföldre - madárijesztőnek!
Azzal letörté izzadt homlokáról a verítéket, nagyot fújt, s ingujjait legyűrve, felölté kabátját és megnyugodott.
Ankerschmidt lovag pedig ezalatt otthon tartá a kegyetlen autodafét. A szigorú családi haditörvényszéket, melynek, mint fentebb is érintve volt, csak egy paragrafusa van: az egyik parancsol, a másik engedelmeskedik.
Eliz kisasszony idézve volt a haditörvényszék elé a lovag úr magányszobájába.
Rettenetes ítélőterem az; kegyetlen elnök, hidegvérű ülnökök, megvesztegethetlen közvádló és hidegvérű végrehajtó bíróság: mindez egy személyben Ankerschmidt lovag maga.
Nagyobb ünnepélyesség okáért négy gyertyát gyújtott meg asztalán, s az ott közszemlére kitett halálfőt különösen előtérbe állította. - Két pisztoly is volt az asztalra téve, s kardja még folyvást oldalára volt kötve. Nagy léptekkel járt fel s alá: erősen kigondolta, hogy mit fog elmondani neki.
Eliz benyitott az ajtón, s táncolva, szökellve sietett atyja elé.
- Eliz kisasszony! - dörgé a lovag. - Maradjon ott, ahol áll. Le a kézzel! Ma nem tréfálunk.
Azzal ő maga leült az asztal mellé.
- Ön - bírája előtt áll.
Eliz kisasszony kecses pukkerlivel jelezé, hogy érti.
- Ne mosolyogjon! Ezer villám. Ez nem tréfadolog. Tudja-e ön, honnan jövök én most?
- Vallja meg!
- Mennykőt! Még én valljak neki? Én Garanvölgyi úr házánál valék. Tudja-e ön, miért?
- Hát hiszen szabad volt papának odamenni.
- Nekem igenis. Ki mondja azt, hogy nem? De miért mentem oda? Mert ön levelet küldött neki.
- Hát ezt már ki árulta el? Óh, az az ostoba Gyuszi. Mindjárt megyek, megráncigálom a fülét.
- Itt marad ön! Mit írt ön abban a levélben?
Eliz egyet vonított gömbölyű vállacskáján.
- Hát mit írtam? Tudattam vele, hogy vigyázzon magára, mert árulkodnak ellene, s ha valami rejtegetni valója van, jobban dugja el.
- Láncos mennykő! De hisz ez árulás! Ön családi titkot árult el!
- Ezek az ő titkai, nem a mieink.
- Csitt! Egy szót se többet.
- Hát ne kérdezz tőlem többet.
- Hallgatás! - kiálta Ankerschmidt lovag, nagyot ütve öklével az asztalra. - Teringettét! Meg fogom én azt mutatni, hogy idehaza én parancsolok.
És e szavaknál baljóslatú mozdulatot tett kezével a drótcsövű pisztolyok felé. S csakugyan megérte azt a diadalt, hogy négy másodpercig oly mély hallgatást idézett elő, melyben a légydongás is hallható volt.
Eliz négy másodpercre megszűnt mosolyogni, fejét illegetni és fecsegni, s e négy másodpercnyi komoly hallgatás alatt olyan szép volt, összevont szája oly parányi, bámulón felnyílt szemei oly ragyogók.
Ez ünnepélyes csend alatt Ankerschmidt felállt helyéről nagy elszántsággal és hidegvérrel, szigorú márványarccal tekintve le Elizre.
- Hát - rosszul tettem? - rebegé kétkedve a leányka.
- Csitt! - Eliz kisasszony. Ön főbenjáró bűnt követett el. Ön benső titkokat árult el az ellenséges tábor előtt; ha ön katonám volna, én önt e vétségeért főbe lövetném.
- És minthogy leányod vagyok, tehát - megcsókolsz érte! - vágott bele nevetve a pajkos gyermek, s a másik percben már ott csüngött a kérlelhetlen bíró nyakán, ki szitkozódott, morgolódott, hanem utoljára is azon vette észre, hogy keblére ölelve tartja az elítélendő gonosztevőt, s megcsókolgatva két piros orcáját, azzal az intéssel bocsátja el, hogy csak ,,máskor is" legyen mindig jó.









Jókai Mór: Az új földesúr


V. Hogy jut az ember a legelső kanászkalaphoz?
,,Nem adnám száz forintért, hogy semmim sincs!"
Ugyan ki találta volna ki ezt a paradox mondást, ha nem magyar ember?
Pedig igaza van.
Neki nincsenek gyárai, mik egy amerikai háború által gyapot nélkül hagyassanak, neki nincsen kereskedése, amit a világesemények tönkrejuttassanak, neki nincsenek féltett üzletpapírjai, amikért a Tuileriák újévi köszöntőit s a londoni börzetelegramokat remegéssel várja, neki minden gazdagsága az istenadta föld.
Az igaz, hogy biz ezzel igen ,,földhözragadt" úr az ember; de egyébhez azután nincs is nagyon ragadva. És végtére, ha az egész esztendei aratást mind elvesztette is, ha úgy maradt is, mint a fárul leesett veréb; másik esztendőben megint csak kikel az új vetés; s ha egy évben mosolyog az ég a földművesre, jó termés van, kiheveri a múltak veszteségeit, s megint csak ott van, ahol volt.
Egy ilyen mennyei mosolygás alatt ért esztendő volt a 185*-i, a gabona szépen ígért, a repce is jól beütött, ez a megfordított uzsorása a magyar embernek, aki ezeres kamatot fizet a kölcsönadott tőkétől.
Hozzá még az a szerencse, hogy éppen ez idő tájon a világ nagy urai jónak találták egymás mulattatására egy kis szomorújátékot rendezni, ami a termények árát fölrúgatta.
- No, ha a repcét hiba nélkül betakaríthatjuk, akkor megint ,,eb ura a fakó"! Nem lát bennünket több hitelező.
E szókkal vigasztalá meg Garanvölgyit Kampós uram;. egy nyári délután izzadtan térve meg a rétről; hol éppen a szénagyűjtést végezteté, ami után rohamlépésben következik a repcetakarítás.
- Mennyire számíthatunk? - kérdezé Garanvölgyi.
- Lesz a vagy tízezer mérőcske. Vendelin pátronus kétakkora táblán, nem hiszem, hogy nyolcezeret arasson. (Vendelin pátronusnak hítta Kampós Ankerschmidt morva jószágigazgatóját.)
- Miért?
- Mert nem hallgatott rám, mikor mondtam neki, hogy vesse el jókor a repcét. Azt mondta, hogy azt jobban tudja ő, mert könyvből olvasta. Aztán szakkermentírozott, mikor látta, hogy a földibolha mind nekiesik a vetésnek. Hahaha! Valahányszor összejött velem, mindig szidott, hogy tudok valami babonát, amivel elküldöm a magunk vetéséről a férgeket, s az övékére utasítom. Mondtam neki, hogy ő meg küldje őket mihozzánk vissza. A féreg persze mindig a fiatalabb vetést keresi.
- Hát hogy lehet ennek örülni?
- Mikor olyan nagyra van a maga tudományával! Mindent jobban tud ő. Majd ő mutatja már meg, hogyan kell aranyat csinálni.
- Hanem hát csak intézkedni kell, hogy a dolog idejére minden rendében legyen.
- El van már az végezve, tessék megnyugodni felőle. Ma este beszélek a tiszteletessel, hogy a jövő vasárnap egy kis napfényért imádkozzék, s holnap paszulyt főzetek, hogy kiürüljön a tál.
(Elárultam, hogy a magyar ember oly tudatlan és babonás, hogy mikor kedvenc étele van az asztalon, azzal az indokolással szokta magát és vendégét rábiztatni a fogyasztásra, hogy ,,ha üres lesz a tál, holnap szép idő lesz". Adatok barbár létünkhöz.)
Akik valaha gazdaságot láttak, tudják, micsoda mozgalmas időszak az a takarítás; cseléd és gazda korán kel, későn fekszik; napszámost, részredolgozót nagyon megbecsülnek, konyhában üstökben fő a drága étel, amit pontosan kivisznek utánuk déli harangszóra; ember és állat izzad és siet; kasznár, tiszttartó alig ér rá pipára gyújtani.
Nem így van ám az a míveltebb világban.
Ahol sok az ember, válogatni lehet a munkásban öt garasért; aztán vannak arató-, cséplő-, szénagyűjtő gépek. Három-négy ember egy nap alatt levágja, behordja, kicsépli, fel is méri, amivel az óhitű táblabíró egy hétig tábor-sokaság mellett birkózik; mégsem éri végét.
Például Ankerschmidt lovag gazdasága mindjárt oly remekül van berendezve, hogy az egész függetlenné van téve a népszokásoktól.
Maxenpfutsch Vendelin, a lovag jószágának igazgatója, igen tudós férfiú volt, Ankerschmidt pénztára pedig győzte a tudományos kísérleteket.
Mikor Kampós uramnak legjobban izzadt az üstöke, az inspektor úr porcelánpipáját akkor próbálta ki legkényelmesebben verandája alatt ülve, s szürcsölgetve mindennapi teáját. Kövér vizslája a pad alatt hevert, kiöltött nyelvvel lihegve; a puska a szegletbe volt vetve; meleg idő ez nagyon - fürjezni. Egyéb dolog meg nincs.
Egy öreg paraszt jön be az udvarra, s kérdezősködik a legalsóbb cselédtől, hogy merre van az inspektor úr. Az mutatja neki, hogy ott ül a hűsön, s teát iszik.
A vadember szépen leteszi a kalapját a nyitott veranda lépcsőjére, s beköszönt egy jószívű ,,adjon Istennel" az inspektor úrhoz.
- Talán bizony beteg, hogy herbateát iszik? Jó is biz az, mikor az embernek hasrágása van, kivált - a friss bodza.
- No, mit akar kend? Mondja röviden! - riad rá az inspektor.
Persze, mintha az nem sorjában jönne.
- Hát nemzetes uram. Én meg a pajtásaim innen a szomszédból valók vagyoonk; innen a palócságból, de mi nem vagyoonk palócok, mert mi kálvinyisták vagyoonk, csak egynehányan vagyoonk pápisták, a többiek lutyéránosok.
- Hát mi nekem ezzel a bajom? - kérdi erre bámulva az inspektor.
A jámbor vállat von.
- Nem tudom biz én. Nem vagyok én tilógus. Tán a nehézség töri?
- Mit akar kend? - rivall rá az inspektor.
A vadember nem hagyja magát kihozatni a sodrából, s csak folytatja szépen.
- Hát, hogy éppen tizennyolcan volnánk, aztán huszonkét lóval volnánk, aztán mindenikőnknek van magának kaszája is, vellája is meg gerebléje is.
- De hát az ördögbe is, mi közöm nekem ahhoz, hogy kentek hányan vannak lovastul, s mijük van?
- No, mert csak azért, hogy hetfőre verradóra, ha Isten megéltet, lekaszálnók a tekintetes Garanvölgyi uram őkegyelme repceejét, szombatyig be is hordhassuk, ki is csépelhessük. Azután másik hetfőhöz egy hétre kezdünk csak az árpához, azután a búzához, hát közbe maradjon egy egeesz hét, amikor csak fogunkat piszkálnók.
- Hát piszkálják kentek. Bánom is én.
- Mondok, hogy Garanvölgyi tekintetes úrnak a repcéje jobban meg volna érve, mint a tekintetes Akkorsincs úré, annak a kaszálása egy héttel utóbbat következhetnék.
- Nos aztán?
- Hát mivelhogy már a Garanvölgyi tekintetes úr aratóját felvállaltuk, hát egy izzadtsággal majd a tekintetes Akkorsincs úrét is letakarítanók.
- Hát napszámot keresnek?
- No már - kit így, kit úgy. Széna, repce napszám; rozs, búza aratórész; a napszám ötven garas, egy meszely pálinka, két icce bor minden fejre, reggel szalonna, kenyér, délben főtt hús meg galuska vagy tokány; este kétféle, az egyik hús; ozsonnára füstölt hús vagy aludt tej; a kalapoonk mellé egy csinyált virág; ami meg rész, hát az minden kilencedik mérő a garmadából a mienk.
Maxenpfutsch Vendelnek kialudt a tűz a pipájában e hallatlan beszédre! Ez a kópé, úgy látszik, hogy őt bolonddá akarja tartani. Amaz pedig még folytatta volna a szövetség praeliminariáit, de inspektor uram nem vette tovább tréfára a dolgot, hanem felugrott a padról, odaugrott az alkudozó félhez, megkapta a mándli gallérját, s egyet pöndörített rajta.
- Eltakarodol innen, semmirevaló betyár. Azt gondolod, bolonddal van dolgod! Majd adok én neked háromszor ebédet egy nap, csak még egyszer ide gyere.
Azzal ellökdöste onnan; a kalapját is utána dobta. A vadember pedig ment szép flegmával.
- Jól van, jól, no. Megyek én magamtoól is, csak azt mondják, hogy nem kell. Elmegyek én. Azért nem kell az embernek az apja lelkét szidni! Csendes jojcakát kívánok.
- Ha még egyszer ez a szemtelen ember ide vetődik, ki kell dobni a kapun! - parancsolá az inspektor a cselédeknek. Ilyeneket merni nekem magamnak mondani. Mintha én most tanulnám először, hogy mi az ára egy parasztnak.
Attól azonban felesleges volt tartania, hogy még egyszer az a paraszt visszajöjjön az udvarába, mert azt ugyan marcipánnal sem csalogatnák többé oda vissza.
Vendelin úr egészen biztosítá magát mindennemű parasztzsarolás ellen.
Volt az uradalomnak annyi cselédje, hogy az maga egy kis divízió; aztán volt egy pompás arató-kaszálógépje, melyet ő maga rendelt meg Bécsben, s mely a próbakaszáláson padlósima földön két perc alatt leborotvált egy boglya árpát. Mi lesz ezzel azt a néhány száz hold repcét leteremteni!
Garanvölgyi kaszásai már az ötödik napot izzadták a hétben, Vendelin úr pipázva engedé őket fáradni s előre sietni, mint a jófutó nyúl a tekenős békát a mesében. Hatodik nap ő is kiszállt a síkra.
Hat ökör vontatta ki, egészen e célra készült lapos keréktalpú szekéren a kalászvágó szörnyeteget. Tizenkét ember izzadt vele, míg beállítá a barázdába. Az volt a szerencse, hogy addig semmije sem törött el.
Két okos, kitanult és nagyerejű meklenburgi lett a gép elé fogva, tudományáról és lelki nyugodtságáról hírhedett faj, akiben meg lehet bízni.
Már most tehát rajta!
A gép megindult általános hurrá kiáltás mellett, a kerekek gyönyörűen forogtak, a motollák pompásan kalimpáztak, a hengerek fogai szabályszerűen kattogtak, s az egymásba kapó ollóvasak siccegtek hatalmasan a szalmaszálakon. Öt perc alatt le volt borotválva egy akkora szalag, amekkorát egy ember egy nap alatt kaszálna le.
A fordulónál a gépet kísérő öregbéres (pardon! - altknecht) Konrád, kit Csaszlauból hoztak ide, fejét megvakarva a kalap alatt, így szólt az igazgatóhoz:
- Kegyelmes uram, ez a masina olyan jó masina, hogy nemcsak lekaszálja a repcét, de itt mindjárt helyben ki is csépli, meg is őrli. Vendelin úr utánanézett. Ennek bizony igaza van. A ménkűadta gép egészen másképp dolgozott Hietzingben a padlón, mint itt a tarlón: ott is levagdalta ugyan az árpának a fejeit, de a repce bugáit meg éppen kifejti. Ennek nyomában nem fognak egyebet gyűjteni, mint szalmát.
Vendelin úr meg akarta mutatni, hogy ért a mechanikához; elővette a kalapácsot, a csavarkulcsot, megtágítgatta, megütögette a kerekeket, megolajozta a tengelyeket. No, már most mehet!
A furfangos gépnek pedig az a sajátos belszervezete volt, hogy minél jobban tágultak a metsző hengerei, a jármű kerekei annál sebesebben nekiindultak, s ha olyankor aztán az a bolondos kettős golyó ott a korongpergettyűn elkezdett körülforogni, akkor azután ment az a gép magától még azontúl is, ha a lovakat megállították.
És éppen valami lejtő következett. A gép természeti súlyánál fogva elkezdett sietni, minélfogva a két meklenburgi egyszerre azt vette észre, hogy nem ők húzzák a szekeret, hanem az tolja őket. A meklenburgi pedig, amilyen csendes, okos faj békés előrehaladás korszakában, ha egyszer rendkívüli körülmények közé jut, éppen olyan haragos. Az első lökés után nekilódult először az egyik, azután a másik, s vitték sebesen lefelé az ördögmalmot.
- Állítsd meg! - ordítá, gonoszat sejtve, Vendelin úr, de már későn volt. A gépet és a lovakat kísérő négy ember négyfelé hullott az első pillanatban; maga Konrád béres erős legény levén, nagy bíztában megkapta két kézzel a súlykereket, az aztán feldobta őt a levegőbe, mint egy macskát, s elhajítá tíz ölnyire a repcébe.
Azzal aztán a nekiszilajult masina és lovai elkezdtek egymással versenyt futni; a rúd kettétört, a gép a két paripa közé furakodott, mint egy harmadik nyargaló, pokoli berregésével dühítve a szilaj állatokat; úgyhogy csaknem egyszerre értek el az akadályhoz, a lejtőt bevégző garádhoz, tán a gép még egy fél lófejjel hamarább jutott oda; s minthogy ő végre az akadályt átugrani nem tudta, ott megfeneklett; ahol aztán tétlen hevervén, a két hozzá istrángozott versenytárs által kegyetlenül összerugdaltaték.
Mire segítségére siettek, már akkorra egypár foga hiányzott. Ezt ugyan rögtön vasútra lehet tenni s visszaküldeni Bécsbe ahhoz, aki csinálta, hogy készítse el újra.
Hanem mármost mi lesz a kaszálással?
Nincs más mód, mint nekivetkőztetni minden embert; inast, vadászt, libériás legényt, kaszát adni a kezébe, próbálja meg, tud-e ,,mezőt borotválni"?
Ment a munka, ahogy mehetett: csősz, vadász, lovászlegény, kocsis, szakács egymás kezéből szedte ki a kaszát, hogy kisegítse a rendes földmívelő szolgaszemélyzetet. Elv volt, hogy azért a parasztra mégsem szabad rászorulni.
Most engedjük őket izzadni, s beszéljünk egy kissé másról.
Ankerschmidt mindenből azt válogatta, ami a legjobb. Neki voltak szarv nélküli tehenei, mindennap tojó tyúkjai és hat mázsára meghízható sertései. Ezeket ő maga hozta Angliából, yorkshire-i fajból. Azóta felszaporodtak vagy negyvenre. Soha meg nem öletett és el nem adatott belőlük egyet is.
Képzelhetni, hogy ezeket a nagy urakat nem terelték ki a csürhére, mint más szegény ember malacait. Ezek nem jártak a makkra, hanem külön palotájuk volt építve a vadászlak mellett; márványmedencéből kaptak szakács főzte ebédet, vacsorát, két őr állt szolgálatukra, meg egy állatorvos, mindhárom fel volt fegyverezve szuronyos puskákkal, hogy netalántán vakmerő szándékkal közelítő zsiványok ellen megoltalmazzák a disznókastélyt, mely azonkívül is magas kőfallal volt körülvéve.
Mennyire kegyelték a mankusokat, abból is kitetszik, hogy a beütött repceveszedelem alatt az ő három gondviselőjük nem kényszeríttetett a kaszás népfölkeléshez csatlakozni, ahová pedig a fácányos kerülőit mind elhajtották.
Hát mikor legjobban folyt a repcekaszálás, egy szép reggel nagy ijedten jön a tisztilakra Kristóf, az egyik disznóőr, jelentve, hogy az éjjel, hogyan, hogyan nem, ő meg nem foghatja: tizenkettőt a sertés uraságok közül elloptak. Mind egyéves úrfiak és kisasszonyok voltak, a legkisebb lehetett két mázsa, ő nem képzeli, merre vihették el; mert a kapu lakattal volt bezárva, s ha a kőfalon emelték át, hát akkor három közül valakinek csak fel kellett volna ébredni a nagy ordításra, mert ezek nem oly kisasszonyok, akik némán engedjék magukat megszöktetni.
No, ez nagy eset!
Maxenpfutsch mindjárt ment e Jób-hírt feljelenteni Ankerschmidtnek.
Ankerschmidt maga is haragra gerjedt. Akármijét lopták volna el, csak a yorkshire-ieket ne! Ez volt a gyöngéje. Ezt nem fogja elengedni! Elő kell nekik teremteniök a föld alól is. Azért van rend és törvényszék az országban, hogy ily vakmerő tett büntetését elvegye.
Rögtön üljön lóra egy lovászlegény, s vigye be a székvárosba ezt a levelet doktor Grisáknak, melyben körülményesen le van írva a tényállás, s kéretik a hivatalos eljárás minél elébb. A doktor ne kímélje a költséget; a tetteseknek meg kell kerülniök.
Másnap négy fegyveres csendőr jelent meg a kastélyban, Bräuhäusel kerületi biztos úr írott parancsával, melyben elrendeltetik, hogy terhes gyanú következtében a három disznóőr a törvényszék elé felkísértessék vallatás végett.
- Óh, ezek nem tették azt! - bizonyozott Ankerschmidt. - Régi hű szolgáim. Csak kérem minél előbb hazaereszteni őket. Hanem már most a yorkshire-i telep őrzésére három vadászt és csőszt kellett kifogni a kaszálásból. Ennyivel kevesebben lettek.
Másnap újra kijött a négy csendőr. Bräuhäusel úr azt rendelé, hogy miután a kondások nem akarják a bűntényt magukra vállalni, a bíróság kénytelen a vadászokat is szembesíteni velük. Már most tehát a vadászok is beszólíttattak.
- De csak eresszék őket hamar haza, mert itt szükség van minden emberre! - riadozott reájok Ankerschmidt.
Csak tessék várni.
Ismét másnap rendesen ott volt a négy csendőr Bräuhäusel úr rendeletével, miszerint a vadászok sem vallanak semmit, szembesíteni kell velük a csőszöket.
- Jaj, de így önök minden emberemet elviszik, pedig nekem most nagyon kellenek itthon.
Nem tehettek róla. Biz azoknak el kellett menni.
Pedig hát azok sem vallhattak semmit, mert azok is ártatlanok voltak, mint a kifejt tej.
A repcében napról napra kevesebb kaszás maradt, már csak a rendes béresek dolgoztak; egyszer azután azokért is kiküldött Bräuhäusel úr, s bevitette valamennyit a városba. Persze, hogy azokat is konfrontálni kellett a többivel.
De már erre elkezdett Ankerschmidt szakkermentírozni. Ez már sok! Ez már rettenetes! Ilyen munka idején! Mit gondolnak azok odabent? Feliben marad minden munka. Több belőle a kár, mint a haszon.
Egy szép reggel aztán felrendelték minden kocsisát, lovászát, inasát, azokat is benntartották mind. Nem maradt neki más, mint Vendelin úr meg a kis Gyuszi. Már most maga őrizhette, takaríthatta, táplálhatta összes állatait, mintha valami amerikai préribe telepedett volna le, hatszáz angol mérföldre az utolsó emberlakta földtől.
De holnap csak hazaeresztik őket?
Ha holnap nem, hát holnapután.
Biz elmúlt ott egy hét is, mégsem került vissza senki.
De már magunk is nézzünk utána, mit csinál Bräuhäusel úr és dr. Grisák ennyi tenger ideig.
Legbizonyosabban megtaláljuk őket Bräuhäusel úr lakásán mindennap délutáni három órakor. Ilyenkor, ha csak fogfájás nem gátolja, doktor Grisák rendesen el szokott látogatni Bräuhäusel úrhoz, amidőn azután rendelkezésére áll egész esti hét óráig, amidőn is az ügyvédi információk háborítatlanul folyhatnak. Az egyes tárgyak közötti időszüneteket emellett igen célszerűen pótolják ki figyelemébresztő tárklijátszmákkal.
Bräuhäusel úr szenvedélyes tárklijátszó. Akit egyszer megfogott; az aztán az ő foglya, az meg van kötözve, az le van láncolva, az el van ítélve ennyi meg ennyi esztendei tárklisáncmunkára, legkevesebb kilátás nélkül a megszabadulásra. Doktor Grisák önként vetette magát alá ezen rabságnak.
Mert tudni kell azt, hogy nincs viszony oly mélyen gyökerező, nincs barátság oly szilárd, nincs szerelem oly plátói, mint a tárklijátszás viszonya, barátsága, szerelme a játszótárs iránt kivált az olyan iránt, aki mindig veszt.
A szerelmes ifjú nem várja a légyott óráját oly nyugtalanul, mint szokta várni Bräuhäusel úr doktor Grisákot, mikor már a három óra közelít, s ugyan el légyen látva doktor Grisák igaz és nem való adatokkal, amikkel kimentse az alibit, ha egy órával későbben talált érkezni; ha pedig egész délutánt el talált mulasztani, ahhoz éppen orvosi bizonyítvány szükséges.
Tárkli közben aztán lehet a peres ügyekről is értekezni.
Legkivált alkalmas idő erre a kártyakeverés alatti időköz.
- Tetszett a vizsgálóbizottmányt kinevezni a tiszai zsilip tárgyában?
- Igen. Ön képviseli ott az építőmérnököt. A bizottmány tagjai azok, akiket ön választott. Terc!
- Meddig?
- Csak kilencig.
Doktor Grisáknak kvart volt a kezében, de nem rontotta el játszótársáét.
- Nem hiszem, hogy sok haszna legyen Schmerz mérnöknek azon a zsilipépítésen.
- Miért?
- No, ahogy a vállalat szabályozva van. Ezer tölgyfacölöpöt leveretni, minden cölöpnek három öl négy láb hosszúnak kell lenni, egy ölre négy lábra a földbe leveretni; minden cölöpre száztizenkét ütést tetetni a kallósulyokkal; alig hiszem, hogy a vállalkozó napszám és anyag drágasága mellett, el nem számította magát. - Hát ön aduttokat hajigál el?
- Úgy? Nem vettem észre; de hátha a vállalkozó száztíz helyett csak harmincat üttet a cölöpökre?
- Hát akkor két ölnyinél több kimarad a földből. Ön eldobja a veres alsót, pedig abból a színből még egyet sem láttam.
Ott volt biz az hetedmagával doktor Grisáknál, de nem ,,beszélt belőle".
- Vagy pedig két ölnyi cölöp kimarad a földből, de a föld alá megy le kevesebb.
- Ah, ez is igaz. Lám, lám! Erre ki gondolt volna? A bizottmány csak azt tudhatja meg, hogy mennyi áll ki a földből, de azt nem, hogy mennyi ment le, s így egy harmadrészt még az anyagszereken is megtakaríthatni.
Ezen mindketten jót nevettek.
- A munka így is eltart tíz-tizenkét esztendeig; akkor pedig, ha újra kell is kezdeni, ki veszi az embereket elő?
- Igaz. Adutt! No még egy adutt! Ide azzal a tízessel! Az utolsó ütés is az enyim. Kivagyok! Ön, barátom, maccsban maradt.
- A kakukkba is! Mindenre vártam, s semmi sem jött meg.
- Tessék osztani.
Új játszma kezdődött. Bräuhäusel úr sorsával elégülten szippantott burnótos szelencéjéből, s felszedte kártyáit.
- Fatál; ilyen kártyákat osztani magamnak; csupa hetes meg nyolcas.
- Kinőheti még az magát - biztatá őt a doctor juris, kinek az első osztásra négy kilenc akadt a kezébe, az egyiket mindjárt kihítta, anélkül, hogy a százötvenet felírná.
- No, no; kár a kilenceket elhajigálni.
- Nekem sohasem jönnek meg.
- Vajon az értesítés felment-e már a befogott Garanvölgyi Aladár ügyében?
- Óh igen. Minden hozzátartozandókkal együtt. Ugyan kérem, mi volt az első ütés?
- Tessék valamennyi. Straff levelei is felmennek vele?
- Természetesen, természetesen. Azok a legterhelőbbek. Terz von ober! Jó?
- Nagyon jó.
- Vajon mi érdeke lehet Pajtayné asszonynak abban, hogy Garanvölgyi Aladár úr mindvégig kiülje a büntetését?
- Azt én nem tudom. Pajtayné az én kliensem. Ő így kívánja tőlem, s én így működöm. Eszerint Garanvölgyi Aladár nem jut a kibocsátandók közé.
- Terc major! Bizonyos lehet ön felőle. Straff nagyon gonosz dolgokat fedezett fel.
- S azt nem tudja senki, hogy ki az a Straff?
- Belles musicus. Nem tudhatja azt senki. Ön elhányt négy kilencest.
- Persze; nem vigyáztam rájuk. Azt hiszem, hogy sértett hiúság vagy szerelemféltés dolgozik az ifjú özvegynél.
- Az ménkű dolog. Hanem azt bámulom, hogy ön az utolsó kártyát rám hagyta. Most ezzel négy alsóm van.
- Ejnye terringettét! Egy ütés az enyim, a többi oda való.
- Ön megint elvesztette a partit.
- Ma különösen szerencsétlenségem van.
- Játszunk még egyet?
- A legnagyobb örömmel.
Bräuhäusel úr ismét osztott.
- Apropos. Az öreg Ankerschmidt írt ma nekem. Tizenkét yorkshire-i sertését ellopták a fallal körülkerített udvarból.
- Mennykőt! Azok ügyes fickók lehettek.
- Az az ideája van az öregúrnak, hogy szeretné megtudni, kik lopták el.
- Különös kíváncsiság.
- Rám izent, hogy adjam be a keresetlevelet a vizsgálat elrendelése végett.
- Ötvenöt, hatvanöt, hetvenkilenc, az öné nyolcvankettő. Itt van a keresetlevél?
Dr Grisák nyúlt a zsebébe, s előadta a ,,felzetet", míg Bräuhäusel úr osztott.
Osztás után beletekintett Bräuhäusel úr a keresetlevélbe, s figyelmesen látszott elmélyedni benne.
- Kedves barátom uram, itt hiba van.
- Mi lehetne az?
- A bélyeg nem elegendő.
- Az lehetetlen. A 12 sertés 30 forintjával számítva 360 forint, a bélyeg 400 forintig való.
- Éppen ebben van a tévedés. Yorkshire-i sertésekről van szó: azoknak az ára legalább 40 forint. Ez tesz 480 forintot. 400 forinton felül a bélyeg még egyszer annyi. Én kénytelen vagyok önt háromszoros büntetésben elmarasztalni. Fizet felül két forintot.
No, iszen azt a játszmát el is vesztette aztán Bräuhäusel úr; mégpedig úgy, hogy maccsban maradt. Nagy tévedés volt tőle azt hinni, hogy a doctor juris maga fizesse a bírónak a bélyegbüntetést, mikor kezében van a kártya.
A végszámadásnál mégis kilenc forintot fizetett Bräuhäusel úrnak.
- Kérem az Ankerschmidt ügyét rögtön tárgyaltatni, mert az öregúr nagy lármát tud csapni.
- Ismerem. Majd elvesszük tőle a kedvét. Csak bízza rám. Hanem holnap pontosabban eljöjjön aztán.
- Ebéd után itt leszek.
Doktor Grisák a tárklizásból hazaérve, első dolgának tartá költségkönyvét elővenni, s különböző litterák alatt a napi költségek közé feljegyezni:
,,Ügyvédi információért a bíróságnál 9 Ft" Schmerz mérnök úrnak.
,,Ügyvédi információért a bíróságnál 9 Ft" Pajtayné asszonynak.
,,Ügyvédi információért a bíróságnál 9 Ft" lovag Ankerschmidtnek.
No, azt bizony ne gondolja senki, hogy ha a doctor juris a pörfelei kedvéért elhányja a négy fölsőt a kezéből, mikor a kerületi biztossal játszik, hát hogy azt senkinek sem szükség megtéríteni.
Másnap ismét így folyt az értekezlet, azzal a lényeges változtatással, hogy Bräuhäusel úr délelőtt valami kedvezőtlen végzést találván doktor Grisák egy ügyében hozni, ezúttal általa kegyetlenül megtromfoltatott.
Persze, hogy a mai nap ,,defekt"-jét ezúttal ő írta be ,,expensnotái" közé Ankerschmidt lovag részére, mint nem tudom én hányadik ,,diätenklasse" illetményét. Már itt bizony akár doktor Grisák, akár Bräuhäusel úr veszt, azt Ankerschmidtnek kell megsínyleni.
Igaz ugyan, hogy az utolsó játszma vége felé kezdett szó lenni a yorkshire-iek felől is, meg a behozatott tanúkról és gyanús emberekről, és hogy ez gonoszul komplikált históra. A vizsgálatok nagyon soká fognak eltartani.
A bonyolult história pedig napról napra bonyolultabb lett, minél több tanút hozattak be, annál több felé oszlott a gyanú, minél több protokollumot vettek föl, annál kevesebb nyomra akadtak, és ezalatt Ankerschmidt repcéje ott fűlhetett kinn a levágott rendben.
Megadta volna már magát Vendelin úr, s kapitulácionális föltételekkel járult volna a kikergetett parasztok elé! Igért volna nekik dupla napszámot, négyszer ebédet mindennap; még azzal is kínálta, hogy éjszaka is fel fogja őket költeni, s megitatja, ha szomjasok.
- Ne lehessen az - felelt a palócok vezére -, el legyünk már szegődve az egész aratásra.
Semmi ígéret nem bírta őket megvesztegetni, hogy csak egy napot szakítsanak el a szegődött munkákból.
A helybeli gazdáknak maguknak is annyi dolguk volt, hogy azokkal szóba sem lehetett állapi.
És ezen az általános izzadás napjain Ankerschmidt mindennap körüllovagolta birtokát, s látta a szép megérett kalászokat veszendőbe menni, s számítgatta magában, hogyha ez még nehány nap így tart, a repcének fele kipörög, lesz rajta húszezer forint veszteség, s ilyenkor aztán áldotta még azt a yorkshire-i kocát is, amelytől azok a malacok származtak, akik miatt az ő repcéje most takarítatlan áll, s azután - még más mindenféle kocákat is.
Azt hitte egyébiránt, hogy a védetlen maradt telepből azóta a többit is mind elrabolták már, ahol csak asszonycselédek maradtak meg a háznál. Feléjük sem mert menni.
Csak egy szombaton este vitte annyira a kíváncsiság, hogy Garanvölgyi kondását megszólítsa az utcán, ki az erdőről akkor terelte haza a csürhét.
- Hej, öcsém. Mit hallottál felőle? Nem lopták-e még ,,mind" el a disznaimat, amióta a kondások be vannak híva?
A kondás nagyon megcsóválta erre a fejét, s szűrét félvállra vetve, feddő hangon tanítá az új földesurat helyesebb fogalmakra a szokások felől.
- Mit gondol a méltóságos uram? Hiszen rettenetes csúnya zsiványság volna az, ha valaki ,,azalatt" lopna más csürhéjéből, amíg a kondás a ,,vármegyére van híva". Nem szabad abból a mankusból egy fiának se addig elveszni, ,,amíg" a kondások odabenn vannak a ,,Vasszagter" uraknál. Becsület dolga ez, uram. Isten megáldj!
Teringettét! Nem tudtam, hogy ez ,,point d'honneur" - mondá magában Ankerschmidt, ki kezdte naponkint jobban átlátni, hogy sok új dolog van még a pap alatt.
Hanem a tárgyalások csak egyre folytak odabenn a városban, s Vendelin úr egyre járta a szomszéd falvakat a munkásokért, és minden este maga tért haza.
A második hét vége felé már egészen kifogyott Ankerschmidt minden türelmi rezervhada. Ez már sok. Ez már kifáraszt minden loyalitást. Egyik levelet a másik után küldözé doktor Grisáknak, meg Bräuhäusel úrnak; kért, könyörgött, utóbb szitkozódott, fenyegetőzött, hogy felmegy a minisztériumhoz, sőt még azt a rettenetességet is felemlegeté, hogy kiíratja a dolgot minden újságba: - nem kell már neki se disznó, se tolvaj, csak a cselédjeit eresszék haza. Csak legalább a kocsisait, hogy a már kinn heverő lekaszált repcét behordathassa. - Nem használt semmit. Végre a hatodik levélre csakugyan érkezett egy hivatalos pecsét alatti válasz, melyet felbontván, nagy megnyugtatására olvasá benne, hogy miután hatrendbeli kérvényt bélyeg nélkül intézett a bírósághoz: siessen be rögtön a városba, s fizessen hatszor 45 krajcár pengőt bírságul.
Ankerschmidt fogta azt a levelet, rámába tetette, s odaakasztotta az íróasztala fölé, hogy mindig ráláthasson; de azontúl csendesen viselte magát.
Vasárnap következett. Ő nagy komoran ismét kilovagolt árván maradt tarlójára. A láthatár nagyon kezdett borulni, a pitypalatty erősen vert a búzában, minden fű-fa érzé, hogy esős idő fog következni.
- No még ez kell. Az egész termés háromnegyede kinn a mezőn boglyába rakva; ha azt az eső kinn éri, vége van; megfűlik, megég, megrohad. Negyvenezer forint esett a sárba. Olyan szépen, minha csak tárcástul együtt kiesett volna. Ezen már senki sem segít. Hozzá még az is, hogy a repcetermésre előre szerződés van kötve, nagy bánatpénz mellett. Már most a bánatpénzt is lehet fizetni.
Amint ily méltó aggodalmak közt léptetgetne végig a tarlón, hajtva maga előtt a prücskök ezereit, egyszerre valami ismerős hang szólítja meg.
Felkapja a fejét; s íme Kampós uramat látja maga előtt, ki ugyancsak ügetni látszott, hogy egy diagonális vonallal eléje kerülhessen a lovagló Ankerschmidtnek.
- Alászolgája, méltóságos uram. Ugyan meleg időnk van.
- Nekünk nincs; mi pihenünk. Hála Istennek - felelt a lovag keserű humorral.
- A bizony. Elég kár az; már most még eső is talál lenni, pedig bizonyosan lesz, mert az én térdem azt mindig megérzi, amióta a kassai csatába megütötte a golyóbis.
- Önt is megütötte a golyóbis? - kérdé Ankerschmidt furcsa hangnyomattal, mindjárt Bogumil jutván eszébe.
- Olyanformán ütött meg, kérem alássan - magyarázá Kampós nevetgélve -, hogy mikor mentünk, hát egy golyóbist leltem az útban; azt én betettem a csurapém zsebébe, hogy majd elhozom emlékül. A masírozás alatt aztán a nehéz golyóbis kifúrta a csurapém zsebét, s lecsúszott a bélésébe, de azt én nem vettem észre. Mikor egyszer aztán szaladni kellett, a golyóbis odalenn úgy megcsapta a térdemet, hogy majd koldussá lettem bele.
- No, már úgy lehet - szólt engedékenyen a lovag.
- S azóta a térdem barometrum.
- Így van biz az, de hát ki tehet róla?
- Hiszen éppen azért jövök a méltóságos úrhoz. Mi éppen tegnap végeztük a takarítást, én beszéltem a tekintetes úrnak afelől, hogy méltóságod micsoda fatális bajban van. Ha még az eső is itt éri a termést, az egész semmivé lesz; ő aztán azt mondta, hogy az nagy kár volna, és parancsolatot adott, hogy a jövő héten, ahelyett hogy a rozshoz fognánk, álljunk neki a magunk kaszásaival a méltóságod repcéjének, takarítsuk be; aztán meg a magunk szekereivel és béreseivel hordassuk be a már összerakott boglyákat, mert nagy kár lesz bennök. Ha tehát méltóságod elfogadja, a tekintetes úr egész készséggel ajánlotta. Azt mondta, hogy ami a mezőn elvész, az az egész országnak kár.
Mondott biz az még valamit mást is, de azt Kampós uram elhallgatta.
Ankerschmidt lovagnak ezúttal eszébe jutott, hogy lováról lehajolva, nyílt őszinteséggel nyújtsa kezét Kampós uramnak; amit az, miután meggyőződött róla, hogy nem akar neki tán pénzt adni, el is fogadott.
- Mondja ön meg földesurának, hogy ajánlatát köszönöm, nagyon köszönöm. És azt is mondja meg neki, hogy Ankerschmidt lovag nem feledékeny ember.
Csak, mikor már minden be volt takarítva; érkeztek vissza a városból Ankerschmidt cselédjei, azzal a végeredményével a kétheti vizsgálatnak, hogy ezek mind ártatlanok.
Velük együtt megérkezett az esős idő is; igazat adva Kampós uram térdének, és megérkezett egy hosszú ügyvédi és bírói számla, melyet Ankerschmidt lovag szó nélkül kifizetett, és senkinek sem mutogatott, csupán annyit jegyzett meg rá Maxenpfutsch előtt, hogy ezen az áron egyenesen Angliából lehetett volna sertéseket hozatni az ellopottak helyébe.
A visszabocsátott cselédséget pedig maga elé rendelve, a következő napiparancsot közlé velük katonás kategorikus rövidséggel.
- Emberek! Azt mondom, ezután vigyázzatok, hogy valami kár ne történjék. De ha mégis meg találna történni a kár; azt mondom, hogy kegyetlenül titokban tartsátok azt, mert aki még valaha ki meri beszélni, hogy engem megloptak, azt minden irgalom nélkül elcsapom!
Csupán Maxenpfutsch úrnak nem tetszett az a beszéd. Jól van. Ha a lovag úr ilyen sottise-okat mond: ő magánbuzgalomból veti magát az elejtett tárgynak utána, s majd megmutatja, hogy azért is elő kell kerülni a veszteségnek. Persze a bíróságnál minden feszesen megy; de azért van itt a csendőrség; azokkal ő jó ismeretségben van. Szépen, minden zaj nélkül majd nyomra kerülnek, csak egy kis kitartás kell hozzá: Egypár erdőn lakó embert is meg lehet vesztegetni, hogy színleg értsen egyet a zsiványokkal, s azután adja kézre őket. Ez nagyon furfangos gondolat.
A siker nem is soká hagyott magára váratni. Egy este beállít az inspektor úrhoz egy derék szál férfiú, tisztességes jámbor arccal, szép fekete bajusza, hátrasimított haja, csinosan megborotválkodva, egyébiránt rendes ezüst gombos kék pruszli rajta, s tulipánokkal kivarrt kurta szűr a nyakában, melynek csatjáról a rézsodronnyal kivert szilvafa nyelű kurta fejsze csüggött alá, karjára pedig az ólmos cifrázattal ékesített nyelű kanászostor volt feltekergetve. Az egész alakon látszott, hogy ez valami igen rendes uraságnak jó rendben tartott cselédje.
- Jó estét kívánok a nemzetes úrnak.
- Jó estét, bátya. Mit akar kend?
- Egypár szót akarnék szólani azok végett az elveszett józsírból való sertések végett.
(A yorkshire-i praedicatumot igen okszerűen értelmezé így, természetesen okoskodva, hogy ha az emberek között az előkelő származásút ,,jó vérből való"-nak nevezik, úgy a disznók között az arisztokraták bizonyosan ,,jó zsírból valók".)
- Tud kend valamit felőlük? Tessék leülni ide a kanapéra.
A jövevény nem sokat szabadkozott, hanem mint akit a megtiszteltetés megillet, szépen leült a mutatott helyre.
- Igenis tudok felőlük - felelt értelmesen és vigyázva. - Gyanítom, hogy ki vitte el, és nyomukban vagyok. Tetszik tudni, hogy itt a Bükkségben a pandúr is nehezen, a zsandár pedig éppen nem kaphat meg ilyesmit, mert amint észreveszik a közeledésüket, egyik kanász a másiknak kézről kézre adja a jószágot, egyik völgyből a másikba átterelik; mindig csak a hűlt helyére akadnak. Hanem hát én magam azt hiszem, hogy az ilyen különös formájú sertések, amik a többiektől annyira különbözők, mégis alkalmatlanok magukra a tolvajokra nézve is, mert akárkinek el akarnák adni, mind azt kérdezné, hogy jutottatok hozzá. Ha csak maguk számára le nem vágják: az pedig nyáron elromlik, semmi hasznát sem vehetik neki. Azért én azt gondolom, hogy ha magamforma ember menne közéjük, akitől nem félhetnek, ha büntetés nélkül megszabadulhatnának, maguk is örömest visszaadnák az egész lopott jószágot tíz-húsz forintért.
Megörült ennek a szónak Vendelin úr, s már nyúlt a tárcája felé.
- Azonban még nem is tetszett a nevem után kérdezősködni.
- Hiszen látom az arcáról, hogy becsületes ember.
- Nem elég az. Én meg akarom mutatni, hogy jó járatban vagyok. Azzal előhúzott pruszlija zsebéből egy szorgalmasan megviselt papirost, jól megkopott pecséttel a közepén, amiből megértheté Vendelin úr, hogy ez a mellette ülő tisztességes személy nagyságos Nyírbáródi Lőrinc úrnak nyeregkápai pusztáján levő számadó kondása, Vak Mihály, s eszerint igen szavahihető egyéniség.
- Hát én azt mondom kendnek, bátya - szólt Vendelin úr az érdemes férfiú vállára téve kezét -, hogy ha kikeríti a yorkshireieket, azon a húsz forinton kívül, amit a tolvajoknak kell váltságul adni, még kendnek is adok húsz forintot.
- Köszönöm. Az nekem sok lesz. Annyit én nem érdemlek. Beérem tízzel is.
Óh, be derék becsületes ember ez.
- Kell valami költség előre?
- Csak éppen az a bizonyos váltság. Annak is csak a fele.
- Tehát tíz forintig elég?
- Untig. A többiért várjanak.
Óh, hisz ezek szeretetre méltó tolvajok, akik még hiteleznek is.
- De csak azt szeretném tudni, hogy a patvarba tudták a falon keresztül kilopni a kocákat.
- Úgy gondolom, hogy elébb pálinkát töltöttek a vályújokba, s mikor attól lerészegedtek, szépen kiadogatták őket egymásnak.
Üm: ez a tisztelt férfiú, úgy látszik, járt az akadémiákon. Hanem hát áll az alku; az ember csak tíz forintot kockáztat.
- Tehát kendre bízom a többit. Ha megjön a kocákkal, még harminc forintot kap tőlem. Itt a kezem rá.
A kondás felcsapott Maxenpfutschnak, aztán vette a süvegét, s szépen elhálálkodva eltávozott.
Kis idő múlva megint visszatért.
- Nini. Most jut valami az eszembe. De ha én a kocákat előkerítem, hát mikor hazafelé hajtom, engem majd elcsípnek az úton a zsandárok, s még magamat vernek vasra, mint tolvajt; hanem hát, kérem szépen, tessék nekem egy pakszust kiállítani arra a tizenkét sertésre, hogy szabadon jöhessek velük haza.
- Igaz biz az - helyeslé Vendelin úr -, erre én sem gondoltam. Mindjárt adott is kellően kiállított igazságot a derék közbenjárónak, hogy semmi baja ne történjék. Azzal elváltak a legnagyobb barátságban.
Másnap összejött Vendelin úr Kampós urammal, s dicsekedett neki, hogy megvannak már a yorkshire-iek. Lesz a lovag úrnak öröme, ha megtudja, de addig nem szól neki, míg az udvaron nem lesznek. El is mondá, hogyan jut hozzájuk.
Kampós uram mosolyogva töltött pipára. Vendelin úr kérdé, mit mosolyog.
- Én is jártam egyszer úgy Pesten - felelt Kampós -, hogy a tajtékpipámat ellopták, aztán kihirdettettem, hogy öt pengőt adok annak, aki visszahozza. Másnap reggel beáll hozzám egy becsületes ember a pipámmal: mondja, hogy kézre kerítette a tolvajt; s most megy a városházára a pipával a bűntény konstatírozása végett. Én kifizettem neki az öt forintot, s ő másodszor is ellopta hivatalosan, saját beleegyezésemmel a pipámat. Hanem kétszer rajtam sem esett ez meg.
- Hát mit ért kegyed ezen?
- Azt értem, hogy ezúttal kegyed magának a tolvajnak adott útiköltséget, s hogy háborítatlanul mehessen a zsákmányával, még útlevelet is, s hogy az a Vak Mihály senki sem volt más, mint Szemes Miska, a környék legravaszabb szegénylegénye.
Bizony üthette már annak a nyomát Vendelin úr.
S még az a bosszúsága is volt, hogy akik megtudták a dolgot, ki is nevették.
Ankerschmidt lovag maga nevetett rajta legjobban, s a legelső alkalommál, hogy a városba bement, zöld vadászkalapja helyett egy tökéletes felgyűrt karimájú kanászkalapot vett magának, széles szalaggal, nagy csattal a közepén, darutollal az oldalán. Régi ismerősei csak úgy tántorogták vissza, mikor meglátták.









Jókai Mór: Az új földesúr


VI. A szép szellem
Pajtayné még most is szép asszony.
Arca, termete azok közé tartozik, amik sokáig szépek maradnak. Aztán meg - nincs is egyéb feladata, mint hogy szép legyen.
Nem vesződött soha gyermekkel, nagy szenvedélyei nem voltak; az a vihar, ami annyi embernek ősz hajakat hozott, neki még csak egy álmatlan éjt sem szerte. Vannak olyan boldog emberek, akik önmagukban élnek.
Déli tizenkét órára éppen készen van a toalettjével, s igen meg van elégedve azzal a sikerrel, hogy sikerült két roppant szőrhurkát saját haja mögé elrejteni; én nem tudom, ki hitette el az asszonyokkal egy időben, hogy ez a hajuk közé kevert állatszőr valami szép. Hanem hát Corinna meg van vele elégedve, s nekünk mi közünk hozzá.
Most az udvarlókat kell várni, akiknek szépen fel van osztva az idejük: Nro 1. jön 12 órakor, Nro 2. fél egyre, Nro 3. egy után, Nro 4. két órakor. Ezeket külön kvalitásuk szerint kell fogadni.
Nro 1. Derék falusi földesúr. Törkölyi Tivadar; nem fiatal ember már, de jól bírja magát. Komolyan házasodni készül, s nem megvetendő játszma. (Neológjaink a ,,partie"-t játszmával adják vissza, s én különösen tréfásnak találom azt ezen a helyen.)
Törkölyi Tivadar 12 órakor szokott jönni, mert fél egyre már várja az ,,Arany sasban" a társaság, s azt nem lehet elmulasztani. Ennélfogva Corinna 12 órakor már felváltja a pipereasztalt az íróasztallal; kiteríti maga elé a nagy számadásos könyvet, s midőn Tivadart meglátja, örvendve kiált fel: ,,Ah, éppen jókor jön; megmondhatja, hogy kel a gyapjú?" Ennyiért kérik, de nem akarja annyin alul adni. Nem tudja, a szeszfőzéssel fölhagyjon-e a nagy akcíza mellett. Panaszkodik a drágaságról, az ember mindig azon töri a fejét, hogy miben lehetne valamit megtakarítani. A nőt mindenki megcsalja, húzza; tudják, hogy nem ügyelhet semmire.
Törkölyi aztán, mikor pajtásaival összekerül, nem győzi eléggé magasztalni, hogy milyen okos, milyen takarékos asszony ez a Pajtayné, kétségtelenül egészen neki való, mintha csak számára nevelték volna.
Amint pedig Tivadar úr behúzza maga után az ajtót, Corinna illatos szappannal lemossa ujjáról a mindenesetre ráragadt tintafoltot, mert hölgyeknél az rendes, hogy betintázzák az ujjaikat, ha tollhoz nyúlnak; s elcsukva a számadások unalmas lajstromát, a divatképek halmazával rakja körül magát; mert akit vár, a Nro 2., az egészen más zsáner.
A Nro 2., Taréjy Nándor, nevezetes férfiú; az urak báljának részvényese. Egy azok közül, akiknek nagy Magyarországon jog adatott azt mondani: mi urak vagyunk. Nagyszerű helyzet ez! Azonkívül előtáncos a cotillonban. Ez sem mindennapi eset. És tökéletes udvaronc. Ezzel ugyan meg nem lehet az embernek unni magát.
- Ah, nagysám éppen divatlapokkal foglalkozik.
- Óh nem, óh nem. Csak a divatképekkel. Nem egyébért járatom őket, mint a divatképekért; pedig azok sem sokat érnek. Már nézzen ön ide, képzelheti e mellé a sötétlilaszín selyem mellé ezt a szalmaszín díszezetet. Hisz ez valóságos maskara.
- Nagysádnak igaza van: A szerkesztő alkalmasint valamelyik putzhändler kegyelméből közli ez ingyenképeket, ki rokokó ruháit akarja a közönségre kötni. Így csak Szalmaváryné fogna öltözködni.
- Hahaha. (Ez jólesett.) Én valóban kénytelen vagyok bálruháimat Bécsben készíttetni. Az itteni szabóknak nincsen semmi ízlésük. - Pedig vannak, akik még ebből is hazafiságot akarnak csinálni.
- Nevetséges! Egyébiránt nagyon jó nagysádtól, ha a divatlapok tartalmát nem olvassa, mert legalább nem jár úgy, mint én a minap, nem akarom megmondani - hol; egy hölgytársaságban, ahol malapropos valaki belekeverte a társalgásba az irodalmat; azután szó volt az írónőkről; egyszer csak egy delnő interpellál, hogy mit tartok ,,Paradisa" legújabb verseiről, amik a ,,Holdsugár" című lapban megjelentek. Én erre azt feleltem, hogy biz én az egész Paradisa neve alatt, modoráról ítélve, nem sejtek mást, mint egy nagyon bagariacsizmás fűzfapoétát valahonnan az alföldről. Erre a delnő nagy kegyesen meghajtja magát: ,,Köszönöm a bókot, az a bagariacsizmás fűzfapoéta én vagyok."
- Hahaha, hahaha! Ki volt az? Mondja meg.
- Nem nagysád, azt már nem tehetem.
- Ugye báró Királyváryné? Nem? Ne tagadja. Vagy gróf Zajtayné. Hiába tagadja, úgyis megtudom; ez nagyon mulatságos. Hanem már most jöjjön, mondja el, ki hogyan lesz öltözve az első urak báljában. Mit tudott ki Baltánszkyéknál? Kivel készíttetik a ruhákat? Az enyim még titok. Önnek megsúgom, de tovább ne adja. A pipereárusnőnek megparancsoltam, hogy fejékemet senkinek se mutassa meg, különben sohasem vásárlok nála. De ha ön meg akarja tekinteni...
Hogyne akarna ilyet Taréjy Nándor? Persze, hogy el van a finom ízlés által ragadtatva. Ezt bizony nem is igen utánozhatná minden ember. Csupa gyémánt szoliterek a virágok kelyhében, ez hódító hatást fog elkövetni este lámpafénynél.
- Ez még eredetibb ötlet a minapi ékszernél, mely csupa régi pénzekből volt összerakva, kisebb-nagyobb aranyakból. Soha érdekesebb numizmatikai gyűjteményt nem tanulmányozott még a fiatalság, s mindazok közt nagysád arca volt a legvalódibb királynőkép; valamint e mostani ékszernél is csak nagysád szemei fogják a többi gyémántot felülragyogni.
Ilyen hiábavaló beszédek tetszenek az asszonyoknak.
Fél óra múlva Taréjy Nándor is átengedi a tért másnak, s siet a tizenharmadik párbajt megvívni azon téma fölött, hogy az idei farsang bálkirálynéja Pajtay Corinna és senki más.
Következik a Nro 3.
Corinna most már a divatlapok nyomtatásos részét rakja az ölébe, mert a Nro 3. poéta.
Nro 3.-nak a neve Fellegormi Danó. Látnivaló, hogy csinált név. Így ismerik őt mindenütt, ahol szívesen látják; az igazi nevét csak hitelezői szokták látni váltóikon.
- Nagysád a közelgő farsang éldeletein merengeti lelke sugarait - szólt Fellegormi Danó.
- Óh nem - sóhajt Corinna. - Lelkemet nem érintik a hiúság repke vágyai; egy költeményt leltem itt: a ,,Harmathoz". Mily gyöngéd eszme, mily jólesik rokon érzelmekre találnom. Álnév van aláírva; és én azon gondolkodom, ki lehet ő.
Tudja nagyon jól, hogy az az ,,ő" Fellegormi Danó.
Nro 3. fülig pirul, s azon észrevételt teszi, hogy milyen boldogok a költők, kik azon szerencsében részesülnek, hogy szellemeik minden szép szellemmel szellemi összeköttetésbe jöhetnek.
Az ám; valóságos szellemi török basák.
- Vajon nem ismerne hasonló hangokra nagysád e költeményben? - szól Danó, elővonva félénk szemtelenséggel kebléből egy aranyszegélyű papirkát, s elszavalva belőle szörnyű émelygős modorral egy döcöngős költeményt, melynek címe: ,,A fogoly madár"; nem valami ,,rebhuhn", hanem egy madár, mely fogva van. Nemigen lehet kivenni az értelmét, hogy gyermekvers-e, vagy aesopusi mese, vagy szerelmes allegória, vagy pedig hazafias költemény.
Corinna a legutóbbinak veszi.
- Mintha összebeszéltünk volna. Nézze ön, én éppen hasonló költeményt írtam.
- Hogyan? Nagysád költeményt írt?
- De kérem, ne mondja senkinek. Csak önnek szabad hallani.
- Engedje látnom.
- Nem. Magam olvasom fel. De meg ne ítéljen, tudom, hogy gyönge: ,,A leláncolt sas".
Ez már valóságos politikai költemény. A leláncolt sas egy fogoly ifjú, kinek a repüléshez a hiányzó szárnyakon kívül még az a gátló akadálya is van, hogy porkoláb vigyáz a lépéseire.
- Remekmű! Klasszikus költemény! Engedje nagysád, hogy ezt elvigyem a ,,Holdvilág"-nak.
- Óh nem, nem, nem. Erről nem szabad senkinek tudni. Egyedül ön hallotta ezt. Majd később.
- Oh, mi kár annyi lángoló honszerelemnek önmagába temetkeznie!
A balga! Hogy tud honszerelemről beszélni valaki előtt, akinek körül van a homloka huncutkákkal rakva!
Eredj már Isten hírével Nro 3.; várnak az ebéddel; hadd jöjjön már a Nro 4.
A Nro 4. senki más, mint - doktor Grisák.
Nagy tévedés és százados félreértés gyászos jelensége azon sajnálatra méltó körülmény, miszerint a regényírók a legújabb időkig azon balfelfogásban voltak, hogy a ,,doctor juris"-okat nem lehet szerelmes szerepekben applikálni.
E nézet amennyire ellene küzd a kor szabadelvű irányának, annál is jobban megcáfoltatik az empíria konkrét felfedezései által.
Óh igenis: tudnak udvarolni, még táncolni is a doctores juris, tudnak konzultációkat tartani szép szemek bírói széke előtt minden honorárium nélkül, szellemi cselszövényeket szőni, törvényes és törvénytelen úton, sőt ami legvakmerőbb állítás, még arra is képesek, hogy egy bíró elé bocsátott ügyet siettessenek: a nősülés ügyét.
Miért ne udvarolhatna doktor Grisák Pajtaynénak?
A jogalap megvan hozzá: az ő eszességének köszönheti, hogy a vitalitiumképpen bírt jószágrész tulajdonává lett, s azt eladhatta. Ezért neki hálával tartozik. Egy életrevaló doctor jurisnak már aztán könnyű dolog a hálatartozásból, ügyvédi fáradság s egyéb expenzák hozzáadásával szerelmi keresetet indítani meg, s azt mint házasságot ekzekválni.
Tehát jogalap van.
De ok is van hozzá.
Doktor Grisák maga legjobban tudja, hogy Pajtayné birtokviszonyai a legjobb alapon nyugszanak. A vételár szolid státuspapírokban van elhelyezve, amik ez idő szerint 7 percentet jövedelmeznek, s Jove favente 8-at is hozhatnak. Ebből ,,méltóságosan" lehet élni.
Tehát ok is van.
És végre kedvező körülmények is vannak. Az asszonyság elég szép és fiatal, s úgy látszik, maga is hajlandó a doktor úrhoz. Igaz ugyan, hogy több udvarlója is van, de azok fölött a doktor úr van par excellence kitüntetve, ő csaknem mindennapos nála, s rendesen ott szokta magánál marasztani ebédre. Dr. Grisák eddig is úgy érzi már magát a szép özvegynél, mintha otthon volna.
Aztán a dolog természete is úgy hozza magával, hogy Corinna kénytelen a doctor jurist legbizalmasabb titkaiba beavatni. Természetesen. A tolvaj védője is azt mondta védencének: ,,Barátom, nekem mindent mondj el, ami igaz; majd ami nem igaz, azt hozzáteszem én."
Egy idő óta pedig sajátságos megbízásban kelle eljárni a doktor úrnak.
A szép özvegy azt bízta rá, hogy egy fiatalembernek, ki politikai vétségért hosszas börtönre van ítélve, lehető korábbi kiszabadulását meg kell akadályozni.
Ez a fiatalember Garanvölgyi Aladár.
Az öreg Garanvölgyi Ádám bizonyosan minden követ megmozdít, hogy a még hátralevő tíz évet kedvenc unokaöccsének elengedjék.
Ezt ellensúlyozni kell.
Adatokat kell rá szerezni, hogy Ádám úr most is annyi rossz dologban töri a fejét, mint hajdan. Fel kell fedezni, hogy tervei vannak, miknek kivitelére öccsét múlhatlanul fel kell használnia. Egyszóval meg kell akadályozni Aladár megkegyelmeztetését.
Hiszen doktor Grisáknak nagyon helyes volt ez mind. Mindjárt detasírozott is egy keze ügyében levő embert, ellátva illő utasításokkal; bizonyos Straff nevű egyéniséget, kit már egyszer hallottunk említtetni.
Már most tehát tudjuk igazi nevét.
Tehát az ál-Petőfi és a többi, amivé átváltozott egész Bogumilig, Straff Péter, senki más: és ez doktor Grisák bérence Pajtayné bizományában.
Hanem azt az egyet mégis szerette volna tudni doktor Grisák, hogy tulajdonképpen mégis mi indok lehet az, ami e szép, ragyogó szemű és mosolygó szájú asszonyt arra bírja, hogy ily kegyetlenül bánjék egy emberrel, aki fiatal? Mert ha az csupán atyafiságos gyűlölet, akkor igen szép; de hátha sértett szerelmi bosszú?
A legközelebbi alkalommal meg is indítá a nyomozást, félig bizalmasan, félig hivatalos tudnivággyal.
- Ugyan mondja meg, nagysád, mi oka van azt a Garanvölgyi Aladárt ily kíméletlenül sújtani? Hogy nagy okai lehetnek rá, arról nem kétkedem.
- Lássa ön, azt a világon senkinek meg nem mondanám; de önnek kell, hogy fölfedezzem, nehogy ,,valami rosszat" gondoljon felőlem. Midőn férjem meghalt, az öreg Garanvölgyi Ádám addig mesterkedett, míg keresztülvitte, hogy engemet Aladár öccsével eljegyezzen. Pedig nagyon sok bajába került, mert Aladár megholt férjemnek közel rokona lévén, a házassági engedély megszerzése sok időt és utánjárást vett igénybe. Az öregúrnak egyenesen az volt a célja ezzel, hogy ha én Aladárhoz megyek nőül, annak magának is saját szerzett birtoka lévén, az özvegyi jogon bírt jószágrész Ádám úrra visszaesik. Óh, az öreg nagy mester, igen ravasz róka; ahol lehet, berántja az embert.
Doktor Grisákot rávitte a lelke, hogy ráhagyja, hogy ,,úgy van".
- Hanem én voltam oly előrevigyázó, hogy mielőtt kezemet odaígértem volna, egy móringlevelet, egy kölcsönös szerződést kötöttem Aladárral, melyben minden vagyonunkat közös birtoknak nyilatkoztatjuk, ami az övé, az az enyim, ami az enyim, az az övé. Aladár könnyelmű ember volt, könnyen ráállt. Nekem tulajdonképpen nagyon kevés birtokom volt akkor, mert anyai örökségem csőd alá volt kerülendő, ezt ő bizonyosan nem tudta. Mielőtt azonban házasságunk végbemehetett volna, kiütött a háború; Aladár egy ízben elment a vörös pántlikásokkal, mint nemzetőri százados; én Pozsonyba futottam, később aztán hallottam hírét, hogy a huszársághoz lépett át; mindenben részt vett, ezredes is lett a magyaroknál; ebből megítélheti ön, hogy micsoda könnyelmű ember volt. Én azalatt várhattam a menyegzőre.
- Hallatlan szeleburdiság.
- Egyszer aztán vége lett az egész tréfának. Aladárt befogták; nem tudta magát kimenteni, mint más okos ember, inkább a más hibáját is magára vallotta; ebből láthatja ön, hogy milyen haszontalan ember.
- Pedig jogot is végzett!
- Ebből aztán az lett, hogy elítélték fogságra. Ez még hagyján; de minden vagyonának elvesztésére.
- Ahá! - szólt doktor Grisák térdére csapva. Most kezdett már előtte világosodni a tájék.
- Mármost, ha ő hirtelenében kiszabadul, a birtokviszonyok meg vannak fordulva; akkor ő volt gazdag, én voltam csőd alatt; most én vagyok gazdag, ő most koldus. Szerződésünk pedig kezében van. Az a szerződés pedig saját gondoskodásomból, úgy összevissza van kötözve vinkulumokkal, hogy amelyik fél fel akarja bontani, nagyon nagy eret vág vele magán. Érti ön már most a dolgot?
- Tökéletesen.
Doktor Grisák el volt ragadtatva e nő bölcsessége által: hiszen ebben egy doctor juris utriusque veszett el! No de amit a természet mostoha intézkedése megtagadott tőle, azt helyre lehet hozni azáltal, ha doctor jurisné lesz belőle; soha jobban összeillő kedélyek egymással nem találkozhattak.
- Kedves nagysád, én egészen helyesnek találom aggodalmait; szerencsére törvényeink az itt említett esetre nézve igen üdvös jogorvoslatokat rezerváltak. Legelső teendője nagysádnak következő ediktális idézést köröztetni hírlapok útján, persze hivatalosan: ,,Garanvölgyi Aladár, kinek tartózkodási helye nem tudatik, ezennel felszólíttatik a házassági szerződések értelmében keletkezett kötelezettségeinek teljesítése végett alólírt helyen megjelenni, mit ha egy év egy nap alatt megtenni elmulasztana, minden az idézett kötvényekből származó kötelezettségek in contumaciam semmiseknek és felbontottaknak nyilatkoztatnak."
- Lehető volna ez?
- Óh, van rá több eset. Hasonló úton házasságok is bontattak már fel.
- De hiszen mi tudjuk, hol van Garanvölgyi Aladár.
- Nem tartozunk tudni. A domicílium kérdése nem a beperlő dolga. Hogy a megidéztetés helyére meg nem jelenhet egy év és nap alatt, az az ő hibája; mi nem tartozunk felőle értesülve lenni, s a törvény előtt az nem kifogás. És akkor egy év múlva, hogy minden további alkalmatlan kötelezettséget elhárítson nagysád magáról, leghelyesebbnek ajánlanám a rögtöni férjhezmenetelt, így nagysád egészen biztosítva volna.
Corinna szeme közé akart nézni e szóra a doctor jurisnak; de nem tehette, mert hisz az szemüveget hord; hölgyeknek nagyon alkalmatlan gát ez a szemüveg; nem olvashatnak a férfi szemében, ahelyett saját miniatűr arcképeiket látva meg az üveg tükrében.
No de a dolgot megérteni nem is igen mély vizsgálódás kellett. A doktor úr a megírt receptet mindjárt maga is kész volna bevenni. Majd meglássuk.
- Ezt mégis nem szeretném - szólt Pajtayné, húzódozva a bölcs ajánlattól. - Bizonyos tekinteteket kímélni tartozom.
- Bocsánat, tisztelt nagysád, én sokkal jobban kímélve látom Aladár urat az én ajánlatom által. Ez esetben neki csak egy évig kellene azon gondoskodásban részesülnie, hogy mostani tartózkodása helyét el ne hagyhassa; egy év múlva, ha egyéb akadálya nincs kiszabadulásának, nagysád érdeke nem álland útjában, míg így kénytelenek vagyunk őt szomorú sorsában továbbra is megerősíteni.
- Nem őt értettem, kérem. Saját magamat. Igaz, hogy ez rá nézve kisebb baj volna, de nagyobb lenne énreám. Önnek nincs fogalma arról a türelmetlenségről, amivel az embernek itt minálunk minden tettét bírálgatják. Minden magánügyből politikai kérdést csinálnak. Ha egy kivándorolt honvéd menyasszonya máshoz megy nőül, kígyót-békát kiáltanak fejére; ha valaki pénzét nem hagyja egy bujdosónál ottveszni, azt mindjárt hazaárulásnak mondanák. Ha rólam valami nyilvános fellépés elárulna e kérdésben valamit, a legvakmerőbb rágalmaknak tenném ki magamat. Aztán tudja kegyed, az ember a jó hírét szereti.
- Azonban végtére is - nagysád nincs ehhez a koronaországhoz kötve.
- Arról magam is töprengtem már; de még nem határozhattam el magamat. Hagyjuk ezt későbbre. Most egyelőre maradjunk annál, amire kértem. Este el fog ön jönni teára hozzám?
Ez azt jelentené, hogy most ebédre nem marasztaltatik.
- Igen sok dolgom van - magyarázá az özvegy. - Leveleket kell írnom mindenfelé.
- Nagysádnak oly nagy korrespondenciája van, hogy már azért magáért megérdemelné férjhez menni.
- Csak nem képzeli ön, hogy férjemmel íratnám leveleimet?
- Nem; hanem a levélírások elmaradnának.
- Óh, ne képzeljen ön szerelmes leveleket. Akit én szeretni akarok, annak azt nem adom írásban.
Grisák úr ezt nagyon okos szónak találta, mely eléggé indokolva van, ha az embernek már egyszer az írásban adott szerelmi kötelezettség ennyi fejfájást okozott. Míg aztán a lépcsőkön lement, végigfutott azon levelek lajstromán, miket őhozzá küldött a szép özvegy, s úgy találta, hogy csakugyan nincs azokban semmi szerelmi nyilatkozat. Már pedig ha valaki, hát ő...
Alig húzá be maga után az ajtót doktor Grisák, midőn Corinna ismét íróasztalához ült, s egy finom illatos lilaszín lapocskára, csipkenyomatú szegéllyel, írni kezde:
,,Kedves barátom!"
A többi titkos jegyekben van írva.
A levél borítékára ez jön: Straff Péter úrnak, Kápolnán, poste restante.
Straff Péter úr, ,,kedves barátom". Szép konstelláció!
Doktor Grisák bürójába visszasietve, egy látogatójegyet talált asztalán, melyen Ankerschmidt lovag nevét olvasá, nehány plajbászvakarítással, melyből az sült ki, hogy a lovag úr délután öt órakor el akar jönni.
- Aha! A yorkshire-iek végett! Még most is azt képzeli, hogy itt ezen a világon ügyvédnek, bírónak semmi egyéb dolga nincs, mint ha valami jámbor farmernek elveszett a lábas jószága, az után szaladgálni. No ez járhat, míg itthon talál.
Hanem a sors ezúttal megbüntette gonosz akaratú szándokaért, mert amint a vendéglőbe benyitott, ahol az elegáns világ szokott dinírozni, hát éppen annál az asztalnál, ahol ülni szokott, találta letelepedve Ankerschmidtet. Az már akkor a desszertnél volt.
- Éppen méltóságodat kerestem! - szóla doktor Grisák, helyet foglalva a lovag úr mellett.
- Bravó, hát akkor nem is kell önhöz fáradnom.
- Óh kérem, de legyen szerencsém. Itt nem végezhetünk ügyleti dolgokat.
- Nemigen sokat kell magyaráznom rajta, amiért önhöz jöttem.
- Értem. Tudom. A yorkshire-iek.
- Ördög, mennykő! Ne hozza ön a yorkshire-i históriát előkiálta haragosan Ankerschmidt; s jó szerencse, hogy indulatát leöntheté egy pohár ruszti máslással. - Az is bolond volt, aki elkezdte az ilyen tréfát. No de vége. Erről egy szót se többet. Másban járok. Egy folyamodásra van szükségem. Valami szépre.
- Készen vagyok.
- Mikor nyugdíjaztattam magamat, azt mondták odafenn: bizonyos lehet ön afelől, hogy akármikor kérni fog valamit, kérelme azonnal teljesíttetni fog. No hát most fel akarom használni ezt az ígéretet. Arra kell egy folyamodás. Írásban. Mert szóval majd elmondom én azt magam.
- Értem - szólt bizalmas suttogással hajolva közelebb Ankerschmidthez a doktor. - Talán valami rendjel ügye?
- A mennykőt! Most is annyi van, hogy nem tudom hol viselni. Aztán kinek mutassam? A parasztjaimnak otthon? Mást akarok én. Valami fogolynak akarok kegyelmet eszközölni.
- Ah, ez igen szép, ez igen nemes. Tán financiális botlásért van elítélve?
- Nem. Politikai vétség miatt.
- Ah! Bizonyosan az aula tagja!
- Nem. Magyar katonaember.
- Tán egy hajdani tiszttársa nagyméltóságodnak?
- Éppen nem az. Nem ismerem. De fel akarom használni minden befolyásomat érte. A neve Garanvölgyi Aladár. Annak a Garanvölgyi Ádámnak az öccse, tudja? Nos, mi a patvar lelte önt?
- Semmi, semmi. Egy halszálka akadt meg a torkomon.
- Halszálka? Mennykőt. A borjúkotlettből. No ilyen rajtam sem történt még, pedig hat esztendeig éltem a menázson!
Doktor Grisák csúnya kelepcébe került; két kliens közé, akik közül az egyik igen jó jövedelem, a másik pedig igen jó kilátás.
- Szabad megtudnom méltóságodtól, mi oka van az érintett urat pártfogolni?
- Az nem tartozik a dologra. Azt nem is szükség híresztelni, hogy én ebben lépéseket teszek, miután amint vége van a dolognak, elfeledjük. Én Garanvölgyi Aladár urat nem ismerem most, nem fogom ismerni azután. Ezt tessék az én részemről úgy venni, mint magánmulatságot. Nem is akarok én semmiféle színpadi szerepet játszani, hogy énnékem tapsoljon a galéria valami nagylelkűségért, vagy tudja patvar, miért. Csak a tényt akarom elérni, minden további vonatkozás nélkül. Akarom, hogy Garanvölgyi Aladár otthon legyen, aztán semmi közöm hozzá. Ha találkozunk az utcán, jó napot kívánunk, s odább megyünk. Azért nem is az a tervem, hogy magam folyamodjam kiszabadításáért, hanem valaki más; én majd azután csak a harmadik személy folyamodásának akarok sikert szerezni azzal a befolyásommal, ami illető helyeken számomra fenn van tartva.
- Úgy? Értem. Az öreg Garanvölgyi lesz a folyamodó?
- Az öreg Garanvölgyi? Ah, barátom, akkor ön nem ismeri az öreget. Az nem folyamodik semmiért.
- Úgy tudom, hogy nagyon szerette unokaöccsét.
- Szerette, de azért nem folyamodik érte.
- Sőt lényeges szüksége is van rá, mert ő maga sok hóbortja mellett, egészen tönkrejuttatja nagy gazdaságát, amit a jól képzett fiatalember igen jó karban tartott.
- Az mind meglehet. Hanem azért az öreg szomszédnak hamarább nyakába szakad a háza, hamarább lerágják a lábáról az egerek a csizmát, mint ő egy folyamodásnak aláírja a nevét. Ezt én jobban tudom. Valakinek másnak kell föllépni. Más közelálló rokonnak.
Doktor Grisák kíváncsian kezde egy fogpiszkálóval működni; vajon ki lehet az?
- Nos; nem találja ön el, hogy kinek kell folyamodnia?
Doktor Grisák rázta a fejét, ő ki nem találja.
- Nos hát ne találja ki. Hanem hát készítsen el egy szép folyamodást; de szép legyen; ne valami száraz stílus, mint ha privilégiumot kérne valaki újon feltalált csizmakenőcsre; hanem illő, méltóságteljes; majd én aztán gondoskodom, hogy az illetővel, akinek folyamodnia kell, aláírassam: azután majd én felviszem azt Bécsbe. Azért csak siessen ön azzal a kompóttal, nem szükség minden szem cseresnyéről külön lerágni a magot. Mikor én olyan idős voltam, mint ön, minden cseresnyét magostól ettem meg. Tehát csak iparkodjék, én megvárom, s együtt elmegyünk az ön szállására. Önmaga megírja a folyamodványt, ezt a segédek kezébe sem szabad juttatni; én zsebembe teszem, s aztán megyünk együtt az aláírást megszerezni.
Doktor Grisák jobban megfőtt e szavak alatt, mint a roastbeef, amit elköltött. Ez szép lesz. Az ő saját kézírása menjen fel, mint folyamodás, a lovag által pártfogolva; holott Pajtayné éppen ellenkező megbízással terhelé meg! Hogy ő maga írjon szívreható esedezést annak az embernek a szabadsága érdekében, aki éppen azt akarja nőül venni, akit ő is áhít.
De nem lehetett Ankerschmidttől szabadulni; csak meg kellett inni a feketekávét szaporán, s igyekezni vele haza a szállásra, ott leülni, s addig föl nem kelni, amíg a kívánt okmány szerkesztve nincsen.
A doktor úrnak az a ravasz ötlete volt, hogy majd ő olyan sok ákombákomot fog ebben a folyamodásban csinálni, annyi törlést beleigazítani, miszerint szükséges letisztáztatni. De csalódott. Amint a lovag végigolvasta a fogalmazást, szépen összehajtotta és a zsebébe tette.
- Kérem alássan, majd egyik írnokommal letisztáztatom.
- Nem szükséges. Jó ez így.
- Csak nem gondolja méltóságod így brouillonban beadhatni?
- Nem bizony. Hanem magának a folyamodónak kell ezt sajátkezűleg leírni szóról szóra.
- De az nem fog elmenni rajta.
- Én el tudok rajta menni, s lediktálom neki magam.
Ezt már nem lehetett megmenteni. A lovag úr kezébe fogta, s azt többé tőle semmi rohammal visszafoglalni nem lehet. Mármost legsürgetősebb feladat e váratlan fordulatról Corinnát értesíteni. A veszély sürgetős; ezt valahogy paralizálni kell.
Szerencsére a tábornok végezve az ügyet, nem akar tovább időzni, hanem rögtön veszi kalapját, s indul dolga után. Doktor Grisák maga is sietős útban van. Neki természetesen Pajtaynét kell minél elébb felkeresni. Az ugyan csak teára várja őt, de ily rendkívüli esetben nem várhatja az ember az audiencia rendes óráit, midőn minden perc rohanó veszély.
A kapu alatt doktor Grisák sürgős indulnivággyal vesz búcsút Ankerschmidtől, s miután kölcsönösen kezet szorítottak, s egymásnak jó éjszakát, sok szerencsét kívántak, és egymást biztosítók afelől, hogy milyen nagy szerencse volt rájok nézve e találkozás, akkor - úgy tapasztalák, hogy mind a ketten egyfelé akarnak menni.
- No ez derék, tehát ismét egy úton megyünk.
A Kristóf téren ismét búcsút vettek egymástól, ismét kezet szorítottak.
- Sok szerencsét.
- Isten önnel.
- Merre tetszik tartani?
- Én a Váci utcának.
- No én is arra megyek.
S a másodszori búcsúzás után is megint csak egy úton haladtak. Nagyon nevettek ők ezen.
Végre aztán egy kétemeletes ház kapuja előtt véglegesen megállt Ankerschmidt.
- De már itt csakugyan búcsút kell vennünk. No kedves doktor, a viszontlátásig.
- Igen örülök - szólt a doktor. S azzal mind a ketten majd odaszorultak a kapuhoz, ahogy egyszerre akartak belépni rajta.
- Mi az ördög? Hát ön is ide tart?
- Hát nagyságod is ide törekszik? No ez rendes.
- S mi olyan szépen elbúcsúztunk már háromszor egyhuzomban.
- Pedig nem is vagyunk egymásnak adósok.
- Micsoda ismerője lakik itt önnek?
- Nekem? - szólt dr. Grisák tétovázva. - Én őnagyságához, Pajtayné asszonysághoz megyek bizonyos ügyekben.
- Bravó! Ez derék. Hisz én is oda megyek, ön legalább már tudja, merre nyílik az ajtó, bevezethet; én csak a ház számát tudtam. 'Sz én is éppen ide indultam. No ez derék véletlen.
Azzal megfogta a lovag a doktor karját, s tolta őt nagy nyájasan maga előtt; az pedig szerette volna őt lehajítani a lépcsőn, ha meg nem lett volna győződve afelől, hogy a lovag hamarább le fogná őt hajítani, ha a ,,jus fortioris"-ra kezdenének apellálni.
Dr. Grisák egy csínyt tett kisdiák szívdobogásával engedé magát Ankerschmidt által kísértetni, mint akinek valami gonosz sejtelem azt súgja, ha a preceptor megtud valamit, majd olcsó lesz a mogyoró pej!
Ankerschmidt pedig szívesen látandott vendég lehetett Pajtaynénál a legelső adás-vevési viszony óta; mindig is nagyon magasztalólag szokott emlékezni a hadastyán szeretetre méltó tulajdonairól.
Igen is: ,,szeretetre" méltó tulajdonairól. Mert ne is hízelegjetek magatoknak azzal, ifjú, felbodorított hajú polgártársak, mintha az asszonyok már csak kizárólag titeket tüntetnének ki, s minket ősz, szürke, alig és egészen kopasz ,,meglett" ifjakat észre sem vennének.
Valóban igen szívesen is fogadák a lovagot. A háziasszony csupa figyelem volt iránta. Őt tünteté ki legjobban vendégei között; tőle kérdezte meg, hogy mit zongorázzon; mellé ült a teázás alatt, s engedte a társaság egyéb alkatrészeit ott, ahol neki tetszett, csoportosulni. Pedig jelen voltak az előtáncos, a gazdász, a költő, s egyéb imádók is, azok Corinna nőismerőit mulattatták, ki itt, ki amott telepedve le, míg Corinna maga a lovagot tartá legérdemesebbnek apró udvariasságok alkalmazására, amiben őt életrevaló tisztelői nem is akadályozták.
Csak dr. Grisák iparkodott untalan úgy ejteni a dolgot, hogy ,,harmadik lehessen a szövetségben", mindenféle apropos-kkal au courant tartva magát a két kliens párbeszédének folyama körül.
Fölösleges aggodalom volt. Csupán csak szépségeket mondogattak egymásnak, ahogy szokás a világban.
Később aztán gyérülni kezdett a társaság. Igen dicséretes bevett szokás szerint, minden oltározó úgy osont el, hogy azt senki se tudja; nem mint falusi estélyeken, hogy elébb felveszi a bundát, meg a botosokat, s azután sorban búcsúzik a háziaktól, meg az ott maradó vendégektől. Itt legfeljebb az inas tudja meg, hogy eltávozott valaki, midőn a felöltönyt felsegíti rá. Dr. Grisák is nézegette már egypárszor az óráját, idestova éjfél lesz; mindenki takarodik már, csak Ankerschmidt nem akar még mozdulni az elfoglalt pozícióból, s már a hetedik csésze teát issza; még megtalálja ütni a guta!
Most végre egypár női vendég közbejötte háborítja meg a társalgást, kik mulattatóik elosontával szintén fölkerekednek, s kocsijaikat előrendelik. Már ezek búcsúznak a háziasszonytól. Az kikíséri őket. A lovag állhatatosan ülve marad, mint az ezeregyéjszakai kőlábú herceg.
- Ugyan késő már az idő - szól dr. Grisák, kényelmetlenül feszengve.
- Az ám - helyesli Ankerschmidt -, önnek korán kell felkelni. Miért nem megy haza?
- Megvárom önt, hogy együtt menjünk. Én kocsit rendeltem ide.
- Fölösleges volt. Egyébiránt várjon meg, hanem akkor még töltsön magának egy csészével, mert ráér.
(Üm. Ennek ugyan megtetszett itt.)
A lovag hozzáfogott, hogy rumot égessen cukorral a teáskanalában.
Corinna visszajött, s újra letelepedett mellé; dr. Grisák oldalvást ült le, nagy kedvetlenül könyökölve egy kis etazserre.
- Nagysád vendégei már elmentek mind? - kérdé Ankerschmidt.
- Óh, az nem tesz semmit - sietett őt megnyugtatni Corinna.
- Sőt nagyon szeretem, hogy valahára egyedül szólhatok nagysáddal.
Corinna kétkedő szemmel inte dr. Grisák felé.
- Óh, a doktor úr előtt lehet szólanom - szólt Ankerschmidt, lassúdan csepegtetve az égő rumot kanalából a teába. - Ő be van avatva.
Mi lehet ez? - kérdezé magában Corinna, míg dr. Grisák kényelmetlenül feszengett helyében.
- Nagysád, mint tudom, menyasszony - szólt Ankerschmidt, nyájas bonhomiával tekintve Corinnára.
- Óh nem, óh nem - szólt ez fülig elpirulni akarva.
- De én úgy vagyok értesülve.
- Óh kérem, énnekem semmi szándékom férjhez menni.
Így védik magukat azok, akik azt akarják, hogy megcáfoltassanak.
- Tudom, tudom. Egy kellemetlen körülmény. Nagysád mindenkit visszautasít, és ennek senki sem találja ki az okát. Én már tudom azt. Ne tessék zavarba jönni. Kegyed jegyese fogva van. Én tudom jól. Mégpedig olyan hosszú időre, hogy mikor ismét maga előtt fogja látni, már akkor egy elmaradt ifjúság alkonyán nyújthatják egymásnak kezeiket. És nagysád titkolja bánatát, s azt mondja, nem megy nőül soha. Én ezt nagyra becsülöm. Én meglehet, hogy ellenség voltam, amíg verekedtünk; de minek üldözném azt, aki már nem is védi magát? Én azt mondom, hogy nagysádnak rövid időn boldognak kell lenni, mégpedig az által, akit oly messze elveszettnek gondol.
Corinna meglepetve nézett Grisákra, ki minden lehetőt elkövetett, hogy inggallérát oly magasra felhúzza, hogy egészen elrejthesse magát mögötte.
- Kereken kimondva - szólt Ankerschmidt lovag -, én intézkedni akarok, hogy egy megkegyelmezési folyamodványi a legjobb helyre legjobban ajánlva eljusson, s kezeskedem a sikerért, hogy két hónap múlva Garanvölgyi Aladár itt lesz nagysád lábainál.
Doktor Grisák szükségesnek találta e szavaknál egy pohár vizet okvetlenül meginni.
Corinna zavartan és közönyösen hebegé.
- Nem értem.
- Óh, pedig ez nagyon egyszerű.
Ankerschmidt zsebébe nyúlt, s doktor Grisák kétségbeesésére a sokszor említett fogalmazást vonta elő.
A doktor érzé, hogy el van veszve.
- Ez egy igen szép folyamodás, melyet nagysád tulajdon szép kezecskéjével fog letisztázni. Kell, hogy lássék rajta a szerető kéz reszketése. Ha egypár betű kimarad is belőle, annál jobb; arról fog látszani az érzelem valódisága. Ezt nagysád aláírja, s aztán együtt felmegyünk Bécsbe. Én személyesen elkísérem mindenüvé, ahol megjelennie kell, s biztosítom felőle, hogy ha valami, úgy ez a kérvény nem fog tagadó válasszal visszajönni.
Doktor Grisák úgy érzé, hogy két éles nyíl ahhoz a fotölyhöz szegezi, amelyben összeroskadva ül; e két éles nyíl Corinna két szeme. Megismerte a fogalmazáson a doktor írását.
Vége neki!
Corinna ereiben forrt a méreg. Ez az együgyű vénember ahelyett, hogy kapna az alkalmon, amidőn egy szép szalmaözvegyet, egy ,,res nullius"-t lát maga előtt, micsoda zavart akar előidézni; s még azt kívánja, hogy ezt mint nagylelkűséget írják fel az árjegyzékébe.
De az a másik! Az a törvényes ember, aki mindent jól tud. Nem tudta lebeszélni e balga szándékáról a hadastyánt? Még ő fogalmazta számára azt a fatális kérvényt.
És ezt ő saját kezűleg írja le!
És ő maga járjon utána annak, aminek bekövetkezésétől retteg. Óh, ezek a férfiak érdemesek volnának mind arra, hogy egytül egyig mind be legyenek zárva föld alatti börtönökbe, ahol halálra epedjenek egy óhajtott asszonyi hang hallhatásaért.
A lovag csak kavargatta csészéjében az égetett cukrot.
Egészen meg volt elégedve a theater-couppal, s semmit sem várt kevesebbet, mint hogy a szép özvegy sírva fog vállára borulni, s kezét megcsókolni törekszik, amit ő telhetőleg meg fog akadályozni.
Corinnának most hirtelen egy státuscsíny ötlött eszébe, jellemző arra nézve, mennyi erő s mennyi gyöngeség tud párosulni egy asszonyi szívben.
A kérvényt összehajtá, s visszatette a lovag elé. És azzal hideg hangon, de tört lélegzettel mondá neki:
- Uram, mielőtt önt ismertem volna, kész leendtem e lépést megtenni; de ,,most, aki önnek ellensége, az nekem is ellenségem".
Ez vallomás in optima forma! Nem akarom régi vőlegényemet kiszabadítani, hogy ,,önnek" útjában ne legyen.
És ez egyúttal aztán kosár is doktor Grisáknak.
Ankerschmidt összeszorítá ajkait, nagyot nézett azok alul a sűrű szemöldök alul Corinnára; azzal csendesen visszadugta mellékzsebébe az iratot, s begombolá kabátját.
- Késő az idő, doktor úr. Mehetünk.
- Nem issza meg teáját? - szólt marasztaló hangon Corinna.
- Köszönöm. ,,Elég volt."
Minden elég volt már a lovagnak.
Egy hideg főhajtás után búcsút vett, és eltávozott. Doktor Grisák leforrázva ment a sarkában.
Ott nem maradt volna ezúttal egy másodpercig egy miniszteri tárcáért.
Elébb végig kell otthon gondolni, hogy micsoda paragrafusokkal védelmezze magát Corinna megtámadásai ellen, hogy kerüljön felül incattusból actorrá; most pedig csak az a feladat, hogy retirálhasson el szerencsésen a hadastyán fedezete alatt.
Ankerschmidt egy szót sem szólt a lépcsők aljáig. Ott, amíg megálltak, doktor Grisák bérkocsijának előjártára várakozva, rátevé kezét a doktor vállára.
- Hallja, doktor úr. Látta ön már, mikor egy kutyának hat kölyke van, aztán csak egyet akarnak belőle megtartani, amelyik legkövérebb, a többit pedig elássák elevenen?
A doktor bámulva néne rá e kérdés után; mit akar vele?
- No hát azt mondom önnek, hogy olyan elevenen elásott fölösleges kiskutyának lenni sokkal kegyelmesebb fátum, mint lenni azon asszonyság vőlegényének. Jójcakát, doktorkám.
Azzal otthagyta őt kocsijába szállni, ő maga gyalog ballagott haza. Ő nem félt gyalog járni egyedül a barbárok fővárosában.









Jókai Mór: Az új földesúr


VII. Az a másik
Ankerschmidt fényes új kastélya, mely reneszánsz stílben[1] épült, az út felől egészen eltakarta amaz ócska épületet, melynek birtokába Garanvölgyi Ádám oly makacsul nem bocsáta senkit. Csak amidőn az ember a házat megkerülte, tűnt szemébe az ódon emlék, vén vadgesztenyefáktól környezve, mik tetején körül összehajlottak, mintha ők vállalták volna magukra, hogy majd védeni fogják a viharok ellen. Hasonló szívességgel volt a megkoppadt téglafalakhoz a zöld folyondár, melynek repkényindái az ablakok közeit egész a tetőig befutották, míg tőszáraik olyan bolyhosak voltak már, mint egy őzláb.
A ház környékét egész a fák tövéig szépen körülnőtte a fű, addig volt az Garanvölgyi birtoka, azon innen be volt hintve kaviccsal a tér, ez már Ankerschmidt lovagé volt. Ankerschmidt még korlátokkal is elkülönítteté az idegen tért, nehogy valami szekérrel vagy lóval rátévedjenek.
Az ó kastély környékén tehát akkorát nőhetett a fű tavasztól őszig, amekkorát akart, azt se nem aratták, se nem taposták. Hanem négyszer egy évben, rendesen elválasztott időszakokban el szokott oda jönni Kampós uram, egy csomó kulccsal; felnyitogatta az ajtókat, kiszellőztette a szobákat, odabenn tett-vett, ki tudja, mit; félórai motozás után ismét bezárt maga után mindent s eltávozott.
Hogy e rendes negyedéves megjelenés az ócska házban fel ne ötlött volna Straffnak, akit most már csak nevezzünk a maga nevén, alig föltehető.
Straff csakugyan ott maradt a lovag családjánál, zongoratanítói hivatalos minőségben. Mint tudjuk, igen jól tudta játszani a zongorát és a lengyel menekültet, aminek őt utoljára maga Ankerschmidt is hitte.
Egy ilyen negyedév-fordulati napon Straff, amint megsejté Kampós uram közeledtét, utánaosont, s míg az maga után bezárta a ház ajtaját, addig ő egy orgonabokor árnyában elbújva, rálesett azon szoba ablakán át, amelybe az ajtók nyitása után hallotta őt bemenni.
Kampós úr a szobába lépve elébb körülnézett, hogy jól be vannak-e vonva az ablakokon a függönyök. Az kikerülte figyelmét, hogy az egyik ablak ónkarikája ki van esve, s azon keresztül egy benyúló szalmaszálacskával valaki a függönyt annyira felemelheti, hogy a nyíláson át megláthassa, a benn levő mit csinál.
Kampós uramon nagy ujjas csurapé volt, ami igen alkalmas volt arra, hogy tárgyakat láthatókká és láthatlanokká tegyen, mint az ezermester japonicája.
Egyszerre csak egy kis négyszöglábnyi szekrényke látszott a kezében. Honnan vette elő, azt nem lehetett jól észrevenni. A szekrényke ébenfából volt. Legalább fekete volt, annyi igaz.
Kampós uram egy kis kulcsot vett elő mellényzsebéből, s azzal a szekrénykét felnyitotta. - Kár, hogy úgy állt vele, miszerint a szekrényke felnyílt teteje egészen eltakarta azt, ami benne lehet.
Pedig valami nagy dolognak kell benne lenni, mert Kampós uram sokáig nézeget a szekrénybe, mindaddig, amíg a szemei meg nem telnek valami nedűvel, akkor kezével megtörli két szemét, s azután ökölre szorítva markát, csúnya fenyegetőző mozdulatokat tesz a levegőben.
Hát aztán mit csinál tovább?
Azután iratokat vesz elő bekecse zsebéből, s azokat a szekrényke fiókjába elhelyezi.
Igen gyanús manipuláció!
Azután gyertyát gyújt, spanyolviaszkot keres elő, lehúzza ujjáról pecsétnyomó gyűrűjét, s a ládikót lepecsételi.
Legfőbb mértékben gyanús működés!
Akkor ismét felveszi a ládát, egyet kerül-fordul; s végre elhagyja a szobát. Letette-e a szekrénykét valahová, vagy elvitte-e magával, azt a bűnrészes csurapé miatt nem lehete kivenni. Annyi bizonyos, hogy amint a házat ismét elhagyta, nem látszott, hogy vinne magával valamit.
A corpus delicti tehát okvetlenül itt ,,loco" maradt.
Ez nagybecsű fogás lesz több oldalra. Ilyen felfedezésekért sokat adhatnak a ,,kommittens"-ek.
Levél íratik rögtön Bräuhäusel úrnak; extrapostának adatik; sietség ajánltatik.
A sietség ellen nem is lehet panasz.
Éjfél után két órakor a legnagyobb csendben megérkezik Bräuhäusel úr, titkárja, írnoka, biztosa és megfelelő fegyveres asszisztencia kíséretében, melynek egy része, miután az ócska kastély kijárásaihoz állomásoztaték, más része magával a hivatalos személyzettel a főcinkos, Kampós kézre kerítésére indul.
Sikerült őt megelőzni a netaláni menekülésben. Egészen öltözve volt már, s az istállók felé menni készült.
- Megállj! - riadt rá Bräuhäusel. - Hová?
- Az istállóba - felelt rá Kampós uram ártatlanul.
- Mit keres ön ott késő éjjel?
- Gazdatiszt vagyok. Oculus domini saginat boves, ezt tetszik tudni; most pedig nincs már éjjel, mert reggel van.
- Micsoda reggel? Éjfél után három óra.
- Hát hiszen ez a reggel. Parasztembernek ez a büróbamenés órája.
- Semmi élceskedés. Ön jön velünk. Hozza magával a puszta kastély kulcsait. Mikucsek úr két legénnyel kísérni fogja.
Mikucsek úr sovány, vékony nyakú egyéniség volt, szűk, tubákszín télikabát verte az inát, amiben nagyon fázott volna, ha egy nagy tarka szőrkendő nem lett volna védelmére; így is azonban alig tudta összefogni a száját az éjjeli dértől.
- No csak jöjjön utánam, amice - inte neki Kampós uram, kinek végtelen kedve volt e percben éppen pipára gyújtani s tűzkővel kicsiholni hozzá. - Hadd álljon addig a fagyon a sok nagyságos úr.
Mikucsek úr azonban sarkában volt mindenütt. Egy kézilámpás segélyével előkeresték a kulcscsomagot, azzal az egész konvoj ment az ó kastély felé: elől Bräuhäusel úr, közepén Kampós uram a didergő Mikucsekkel, körös-körül fegyveres csendőrök.
A régi kastély elé érve, Kampós uram hivatalosan felszólíttaték, hogy haladéktalanul nyissa fel a zárt ajtókat.
Kampós uram engedelmeskedett a hatósági rendeletnek.
- Két legény az ajtónál marad, és senkit se ki, se be nem ereszt! - hangzék Bräuhäusel úr parancsszava. - Előre ön azokkal a kulcsokkal!
Kampós uramnak nem mondta senki, hogy mit keresnek, ő pedig nem kérdezte, hogy mit akarnak megtalálni.
Azzal aztán megindult a rendszeres kutatás.
Első rendben jött a szobák padlója, azt falmentében szálanként nagy műértelemmel fölbontogatták, s vizsgálatot tartának rejtekeik fölött. Titkos menetű egér- és patkánylyukak labirintjai jöttek lámpavilág elé, miknek felriasztott lakói szétfutottak a motozók lábai alatt, s nem álltak helyt a kérdőre vonatásnak; ott tűnt ki a szögletben a világtól megvált özvegy prücsök tanyája is, meghordva rágott szalmával, s a százlábú titkos tenyészverme, és a pinceászka agglomeratív telepei; de azokon kívül semmi titokszerű sem fedeztetett föl.
Ezután került a sor a kemencékre.
Itt már elemében volt Mikucsek úr; neki is vetkőzött. Mint nagy praktikus talentum, jól tudá, hogy a kemencék, kályhák, kandallók üregei nagyon alkalmasak titkos rejtekhelyek képzésére. Azok tehát egyenkint szétszedettek, darabjaik megvizsgáltattak, egypár urna alakú díszítmény, melybe szűk volt a bejárás, oldalán be is lyukasztatott. Nem volt bennük semmi; azazhogy nagyon is sok korom volt, amitől Mikucsek úr rövid időn olyan lett, mint egy céhbeli kéményseprő.
Sokkal tisztább munka volt már a folyosók márványkockáinak felszedése; az csákánnyal mehetett végbe, s nem piszkolta össze az embernek a kezét.
Ott sem találtatott semmi. Az albiztos úr kénytelen volt kalamárisa tetejét ismét felsrófolni, s a protokollumot oldalzsebébe dugni minden feljegyezhető adat nélkül; míg Bräuhäusel úr személyesen világított oda a kézilámpával, nehogy valami csempészet mehessen végbe.
Innen lemenének a pincébe. Néhány üres hordó állt még ott korhadt ászokgerendáin, azoknak fenekei felnyittattak, s belsejük hivatalosan igen dohosnak és azonkívül egészen üresnek találtatott.
Hanem Mikucsek úr praktikus ember. Pincéket nem így szokás motozni. Parancsára egy üres hordót odafenn megtöltöttek vízzel; azután lehengergették, s akkor fenekét beütve felfordították, hogy a víz egyszerre szétömöljön. Ez azért történik, hogy ha valahol el van ásva valami a pincében, a víz ott gyorsan összefut, s a taposott földről a porhanyóbb felé siet, s így a rejtekhelyet elárulja.
A vizsgáló bizottmány ezalatt az ászokra állt fel, nehogy az özönvíz bemenjen a lábtyűje torkán.
Kampós uram, két legény közé fogva, csak nézte mosolyogva ezt a furfangos műtételt.
Íme azonban egyszerre elkezdett a víz éppen azon a helyen, ahol Kampós uram állt az ászokgerendán, gyorsan összefutni, s egy nyilván besüppedő mélyedésbe sebesen eliszamodni.
- Ott van! Megvan! - kiáltának egyszerre hárman, s Mikucsek úr buzgalmában akkorát lépett, hogy bokáig esett a tocsogóba.
- Félre innen! Ide az ásókkal!
Az a ,,félre innen" nyilván Kampós uramnak szólt, ki nagymértékben gyanússá tette magát azáltal, hogy éppen a veszélyes hely fölé állt, mintha testével akarta volna azt eltakarni.
- Ásókat ide!
Az ászokgerendákat félreháríták, s gyorsan ásni kezdtek. Mikucsek úr a struflijait is legombolta, hogy jobban hozzáférjen. Valami csörrent!
- Aha! Itt van valami.
Kampós uram maga is kíváncsi volt megtudni, vajon mi lehet ott elásva.
- Csak csendesen, vigyázni kell. Óvatosan. - Mikucsek úr kezével hárítgatá félre az iszapos göröngyöket a gödörből. Végre kezére akadt valami; kihúzta; mi volt az? Egy üres palack. Semmi sem volt benne. Tovább. Aztán megint egy üres palack. És azután még egy. És azután még vagy tizenöt palack, mindenféle alakú, kisebb-nagyobb, iccés, messzelyes, kék üveg, zöld üveg, sárga üveg; tokaji, ménesi, pezsgő; de mind egymással megegyező abban a tulajdonságban, hogy semmi tartalom bennök nem találtatik.
A vizsgáló urak megakadva néztek egymásra. Mit jelent ez?
Kampós uram csak hallgatott. Nem kérdezték. És ő hallgatott.
Pedig ő mindjárt kitalálta, hogy volt egyszer a tekintetes úrnak egy részeges hajdúja, akit aztán el kellett bocsátani; ennek a révén sok palackokra elrakott bor elpusztult a pincéből, miket Ádám úr csak kedves vendégei számára tartogatott; bizonyosan ez a kópé volt az, aki a pincemagányt arra használta fel, hogy bűntette néma tanújeleit, a már élettelen palacokat, azoknak gyilkos kiürítése után az ászok közé elássa. De hát Kampós uramtól ezt nem kérdezte senki, s ő bizony ráért elnézni, hogy ülnek neki a vizsgáló urak, s egy hordófenéken illő buzgalommal beírják a protokollumba, miszerint egy nagyon gyanús föld alatti üregben találtatott egy rendkívül rejtélyes gyűjtemény, tizenhét darab üres palackból, melynek összefüggése leend később kiderülendő eseményekkel, a palackok hivatalosan lepecsételtetvén.
Eközben megvirradt; világos lévén, most már a padlást lehetett vizsgálat alá venni. E helyen nagyon meggyűlt a baja Mikucsek úrnak a denevérekkel; akik sehogy sem akarták az ő hivatalos küldetését elismerni; minden zugból, repedésből a szemének repültek, s ha valami rejtélyes odúba bedugta a kezét, megharapták az ujjait.
Pedig olyan szép hely volt ez az ősi padlás egy motozóbizottság számára, keresztbe rakott gerendák, amikre fel lehetett kapaszkodni; szűk léckorlátok, ahová csak hason lehetett bebújni; omlatag tűzfalak, miknek tátványai mindmegannyi kész rejtekhelyek összeesküvők és vércsetojások számára, ócska bútormaradványok, miket összerágott a szú; minden padlásablaknak külön házikója, amit külön ki lehetne kutatni; azután ki lehetett bújni a szelelőn át a háztetőre, bele lehetett nézni a kémények lyukaiba felülről, nincs-e ott a keresett tárgy. Sőt Mikucsek urat annyira vitte az elismerésre méltó buzgalom, hogy egy helyütt meglelve a kandalló kürtőjét, derekára kötött zsinegen lebocsáttatá bele magát, s úgy jött vissza onnan, telepókhálózott arccal, mint egy második Klimius Miklós, Kampós uramnak rettentő mulatságára.
Pozitív eredményt a padlás sem nyújtott.
Innen a kamarákba tértek vissza. Itt egy festett deszkaláda vonta magára a figyelmet, mely színültig volt ócska papirossal. Lehetett az, szerényen megbecsülve, három mázsa.
- Micsoda iratok ezek? - kérdé Bräuhäusel úr visszaborzadva, Kampóstól.
Kampós uramban volt annyi malícia, hogy vállat vonítson s azt felelje:
- Biz én nem tudom; tessék megvizsgálni.
Átkozott feladat! De hátha éppen itt van, amit keresni kell? Nagy fanyarodtan nekiálltak a vizsgáló férfiak, s elkezdék a fakó iratok fülledt boglyáját széjjelszedni, egyik levelet a másik után felbontogatni, megnézegetni: ha nem ez-e az, amit meg kellett találni. Dehogy volt az: Mind két-háromszáz esztendős dolgokról tudósítottak azok, olyan emberek által aláírva, akik régen porrá váltak, s olyan tintával, ami régen megveresült.
Ez már keserű munka volt.
Éppen délre harangoztak, midőn ötvenedrészével elkészültek a rettenetes talált kincsnek.
Bräuhäusel úr készen volt arra a gráciára, hogy ha Kampós uram kérezkedni fog, hogy már ebédelni kellene menni, nagy nehezen megengedi neki, hogy őrizet alatt hazamehet, s addig majd bezárják a szállást, s ők is felmennek a kastélyba ebédelni; azonban a praktikus férfiú egészen meghiúsítá e szándokát azáltal, hogy amint a déli harangszót hallotta csendülni, felült az ablak hídjára, kihúzott a bekecse zsebéből egy zsíros papirosba csomagolt valamit, s azt kibontva, nyilvánvalóvá tette, miszerint alkalmasint a tanyákra készülve, egy nagy darab kenyérrel és sonkával látta el magát, melyet is az éhen-szomjan kutató társaság láttára nagy lelki nyugalommal fogyaszta el, csizmaszár mellől előszólított bicska segítségével.
Miután pedig az utolsó falatot is legyűré, Kampós uram nagy lelki nyugalommal ismét visszabocsátá kését a csizmaszár mellé; s azután egy kis szalmás butykost vonva ki másik zsebéből, jót húzott belőle; tenyereiről leverte a morzsákat, s szépen zsebbe dugta a kezeit, s nézte tovább, hogy vizsgálnak egyik paksamétát a másik után a nagyon tisztelt urak.
E gonosz flegma kezdte kihozni türelméből Bräuhäusel urat. Ez nagyon is természetes. Egy csoport éhező, dolgozó, turkáló ember közepett látni egyet olyat, aki csak néz és néz, és falatozik hozzá, anélkül hogy a dolgozóktól azt kérdezné, hogy miben fáradnak; a kutatóktól azt, hogy mit akarnak feltalálni; vagy valamelyiket megkínálná, hogy ,,nem tetszik egy korty ebből a szilvapálinkából"?
- Fel kell fordítani az egész ládát, úgy könnyebben megtalálhatjuk! - rikácsolta Bräuhäusel úr, méregtől veresen, jól látva, hogy így levelenkint nagyon soká lesznek készen, s néhány férfi mindjárt neki is veté a vállát, hogy kiteremtse a földre az egész ócska levélhalmazt.
Kampós uram, amint e veszedelmes vállalkozást meglátta, mindjárt tudta, hogy mi lesz ennek a legközvetlenebb következése, s nagy hirtelen felszedte a lábait, miket eddig kedélyesen himbálva lógatott alá, az ablak hídjára magához, mely elővigyázati rendszabálya hogy nem volt indokolatlan, az a következő percben mindjárt bebizonyult.
Ugyanis, amint a roppant láda papírtartalma kiömlött a téglázatra, abban a pillanatban egy légiója az ifjabb és idősb patkánynemzetségnek, mely azt már évek óta elfoglalva tartá, s magát benne egészen etablírozta, e sürgős birtokháborítási tényre vijjogva riadt szét ősi fekhelyéből, s vaktában iramodott holt és eleven tárgyaknak, nem válogatva, hogy asztalláb-e vagy emberláb, bútor-e vagy nadrág, amire felszalad. Lett iszonyú csata és tombolás; csizmasark, székláb, puskaagy pufogott, recsegett, topogott, ember káromkodott, a künn levő strázsák azt hitték, haramiabanda tusáz a bennlevőkkel, s rohantak segítségökre, amint aztán az ajtót nyitották, a patkányok vert serege iramodott a támadt nyíláson kifelé, hátrahagyva halottait és sebesülteit, és menekülve mindenféle lyukakba odakünn.
A mi részünkről nem esett más kár, mint hogy egy puskatussal Mikucsek úrnak úgy meg találták ütni hátulról a bal szemét, hogy mindjárt feldagadt a képe; a zsebkendőjével mindjárt be is kellett kötni azt a szemét, s már most csak egy szemmel folytathatta a vizsgáló motozást.
Kampós úrnak olyan nagyon tetszett ez a mulatság, onnan a biztos páholyból nézve, hogy most már ő biztatta a tisztelt urakat, hogy van ám még itt egy irtóztató lomtár, amihez még ő is csak elszánt pillanatokban mer közelíteni, abban lehet még csak valami!
Bräuhäusel úr gyanús szemmel nézett az indítványozóra. Azt nem gondolhatta, hogy a veszélyben forgó férfiúnak ily komoly helyzetben holmi tréfálkozási viszketeg csiklandja a bőrét. Sőt sokkal helyesebben úgy fogta fel az ajánlatot, mint a nyomozóbizottmány figyelmének félrevezetésére intézett kísérletet, melyet csak azért sem kell elfogadni.
Bizonyosan közel vagyunk a rejtekhelyhez, azért akar bennünket másfelé elutasítani, vigyázni kell, nagyon vigyázni.
A felturkált papirosok közt már látni való, hogy semmi gyanúra méltó nincsen.
- Topp! Megvan - kiálta fel hirtelen Bräuhäusel, Mikucsek barátom vállára ütve, mint kinek egyszerre villámlott keresztül agyán a felvilágosító eszme. - Menjünk vissza a legelső szobába, a kasznárt két legény kísérje. Gyerünk a legelső szobába.
Azzal Bräuhäusel úr bal kezét kabátja szárnya alá dugva hátul, jobbjába pálcáját ragadva, maga legelöl megostromolta újból a felszedett padlójú szobát.
Annak a közepén állt egy ódon íróasztal, melynek olyan furcsa ki- s behúzható tetője volt, mint amilyen egy kínai ablakernyő, apró lécekkel összecsatolva, mik a lezárás pillanatában egy domború tetőt képeznek, s ha feltolatnak, valami nyíláson bemennek az asztal belsejébe.
Bräuhäusel úr maga körül gyűjtve személyzetét, diadallal állt meg az asztal előtt, melyből minden fiók ki volt már szedve.
- Látja ön ezt az asztalt? - szólt Mikucsek úrhoz intézve szavait.
- Igenis látom - szólt az, fél szemével intve. A másikkal nem láthatta, mert az be volt kötve.
- Ugye ezt már megvizsgáltuk?
- És nem találtunk benne semmit.
- Semmit?
- Éppen semmit.
- Még gyanúra való okot sem?
- Azt sem.
- Mikucsek, Mikucsek! Ön tapasztalt ember; de látni fogja, hogy a vén róka mégis tovább lát. Ide nézzen.
Mikucsek úr annyira szubordinálta magát, hogy még a kendőt is fölemelte szeméről, hogy jobban lásson.
- Látja ön ezt a gömbölyű ernyőfödelet? Most ki van húzva.
- Igenis.
- Mostan pedig be van tolva.
- Az igaz.
- De hát hova lett most ez a födél?
Mikucsek úr megnézte az asztalt kívül, belül, alája bújt, ott sem látott semmit.
- Eltűnt valahol a deszkák között.
- Ugye hogy eltűnt a deszkák között? Eszerint ennek az asztalnak van olyan rejteke, ahova a födél eltűnhet. Ahova a födél eltűnhet, oda más is eltűnhet.
- Ez valóságos igaz! - kiálta fel Mikucsek úr, tiszteletteljes bámulással főnöke leleményessége fölött.
- Ennek az asztalnak a hátulsó deszkáját fel kell feszítenünk - mondta Bräuhäusel úr, minden szónál, mintegy taktusra, egyet ütve tenyerével az asztalra.
Mikor már Kampós uram látta, hogy de most mindjárt szétszedik ám azt a tisztességes ócska bútort, nem állhatá tovább, hogy meg ne kérdje:
- Ugyan, tisztelt uraságok, nem mondhatnák meg, hogy mit akarnak itten találni?
Bräuhäusel úr, látva, hogy áldozata már meg nem menekülhet, s kénytelen megadni magát, megfogá annak bekecsén az egyik leffentyűt, s így horkanta reá:
- Azt a bizonyos ébenfa ládikót, amibe ön szokott leveleket rejtegetni.
- Hisz uraim, az itt áll az önök szemei előtt, csak hogy meg nem szólal.
A keresett szekrényke valóban ott hevert az asztal emelvényére téve, két kötet ócska kutyabőrös corpus juris között; ott senki sem kereste.
Bräuhäusel úrnak az orra szemlátomást megnyúlt e fölfedezésre. Ők reggeli három óra óta délutáni háromig kutatnak égen-földön valamit, ami nyíltan ki van téve az asztalra.
Hogy emberi tévedését álcázza, hirtelen rárivallt Kampósra:
- Mi van ebben a ládában?
- Tessék megnézni. Itt a kulcsa.
- Miért van e szekrényke lepecsételve? - kérdé szigorú szemölddel Bräuhäusel úr.
- Azért, hogy valamit bele ne tegyenek, amit nem én tettem oda.
- Mit tartalmaz e szekrény?
- Azért van uraságodnak a kezében, hogy nézze meg.
- Kinek a tulajdona? Miért van ide rejtve? Mi titka e dugdosásnak?
- Már megbocsásson, tisztelt uraságod, ezek olyan kérdések, amikre, ha kell, akármely törvényszék előtt megfelelek; de most, és itt, ennyi szájtátó embernek azt az orrára nem kötöm.
- Úgy? Nem akarja megmondani. Őrmester! Ez ember itt e perctől fogva fogoly.
Kampós uram egy cseppet sem volt megrémülve; amint a csendőraltiszt odalépett mellé, Kampós, mint ki a szabályokat legjobban ismeri, egyetlen fegyverét, a csizmaszárba dugott fehérvári bicsakot elővoná, s rendületlen nyugalommal és elszántsággal nyújtá át fogságra vetőjének:
- Fogja ön.
Azáltal, hogy bicskáját önként átszolgáltató, elég biztosan fejezé ki, hogy védelmezni nem akarja magát.
- Ön be fogja ez embert szállítani a városba, s ott őrizet alá teszi.
- Ráérek; majd kieresztenek - szólt szelíd daccal Kampós uram. - Gyalog menjünk-e, vagy befogassak?
Bräuhäusel úrnak már a nyelvén lebegett az a bosszútöltő szentencia, hogy gyalog kísértesse be a refraktáriust; de azután eszébe jutott, hogy ezt a mulatságot a kísérők nem köszönnék meg, annálfogva megengedé Kampós uramnak, hogy a tiszti lakba izenhessen, hogy a kocsis a lovakkal és a csézával rukkoljon ide, azután lelkére kötve az őrmesternek, hogy minden vagyonával felelős ez emberért, hóna alá vevé a szekrénykét, s indult volna kifelé, ha Kampós uram egy szerény ellenvetéssel még egyszer meg nem állította volna.
- Hát azután engemet azért méltóztatik elfogatni, ami abban a szekrénykében van?
- No, és?
- S hátha abban a szekrényben semmi sincs?
- Semmi?
- Azért adtam oda a kulcsot, hogy bontsák fel; s ha már most uraságod ezt a szekrényt hazaviszi felnyitatlan, engem törvényszék elé állít, ott felnyitják a zárt, és találnak benne egy nagy ürességet, majd meglássák az urak, hogy milyen nagy lármát csapok én ottan!
- Hát mit gondol ön?
- Azt gondolom, hogy elébb nézzék meg az urak, hogy van-e abban a ládában valami, amit nagy triumfussal elvigyenek, vagy nincs; mert ilyen ládát kapni ám az esztergályosnál Pesten sokat, s nem hiszem, hogy ennek a puszta fájáért fáradtak volna ide.
Ez bizony igaz.
Nosza feltörték tehát a pecsétet, felnyiták a zárt, s feltárták a láda tetejét hivatalosan.
Akkor aztán megtudták, hogy van abban egy arckép, mely egy fiatal huszárt ábrázol, ez a láda tetejére van belül illesztve, a fiókban pedig találtatik mintegy húsz darab levél.
- Kinek a képe ez? - kérdezé Bräuhäusel úr.
- Ez Garanvölgyi Aladár, Garanvölgyi Ádám úr fogadott fia és rokona.
- S micsoda levelek ezek?
- Azok Aladár úrfi levelei, miket minden évnegyedben ír Ádám úrnak *steinból, ahol státusfogoly. Tetszik a levelek borítékán látni, hogy azok mindennemű ellenőrségen keresztül érkeztek ide. Először elolvastattak a *steini várkormányzóság által, azután felküldettek Bécsbe a főrendőrséghez, ott megvizsgálták kritikai és kémiai úton, nincs-e bennük titkos célzás, kulcsos kriptográfia vagy láthatlan tintával írt sorok; ezek nem találtatván, visszaküldettek ismét *steinba, onnan leküldettek a magyarországi főrendőrigazgatósághoz, s az által kézbesíttettek az illetőnek; mindezek megpecsételve és vidimálva láthatók a leveleken.
Valóban Bräuhäusel úr és vizsgálótársai egy betűt sem találtak a leveleken, mely gyanúra adhatott volna legkisebb okot.
- De hát minek volt akkor az a titkolódzás? Minek dugdosták önök ide ezen leveleket?
Kampós uram vállat vonított elmosolyodva.
- Hát tetszik látni, hogy ezek a levelek valami idegen nyelven vannak írva, minthogy másképpen nem lehet. Az én uram pedig azt mondá, hogy ő ilyen formájú betűkkel egy házban nem hál: elégetni pedig nem akarta, mivelhogy az öccse írta: tehát azt parancsolá, hogy dugjam el azokat valahol a házon kívül. Én eszerint, valahányszor az érkezett levél tartalmát elmagyaráztam előtte, mert ő kezébe nem fogta, mindjárt hoztam ide, s tettem a ládába. Gondoltam, itt senkinek sem akadékoskodnak.
Bräuhäusel úr átkozottul dühbe jött e magyarázatra.
Aki csak távolról is hallott valamit a vén kuruc makacs szeszélyeiről, ezt a magyarázatot a legfőbb mértékben természetesnek fogja találni.
- Hallja az úr - rivallt Bräuhäusel, most már komolyan sarkára állva Kampós uram ellen. - Ha az urak bolondok, ne tartsák bolonddá a hatóságot. Mit csinálnak az urak misztériumot ilyen hitványságokból, s idefárasztanak bennünket, és engednek kutatni reggeltől estig, étlen-szomjan. Ez nem tréfa! Ilyen enyelgések nagyon közel zsúrlódnak a hatóságok tekintélye ellen intézett törekvésekhez. Azért ezennel komolyan és hivatalosan megintem önöket, hogy jövőben minden olyan működéstől óvják magukat, mely a közigazgatás intézményeire zavarólag hathatna, s az államföltételek legfelsőbbikét, a minden állampolgárnak együttes hatását a közrend és csend megszilárdítására, ellenállhatlan előrehaladásában akadályozná; s ha ezúttal önök és vonatkozólag ön maga, minden egyéb tényleges és tettleges következményei nélkül a magukra idézett felsőbbségi szigor meghiúsítási törekvésének, bocsáttatnak el a magányéletbe: ezt vegyék úgy, mint a hatalom kifolyásának azon kettős célú irányát, mely amíg egyfelől a bűntettek megtorlásában, úgy másfelől, a megtérés bánatának szemléleténél, jól gyümölcsöző kegyelmezésben is nyilatkozik.
E cifra mondásból Kampós uram annyit értett, hogy:
- Eszerint tehát nem vagyok többé fogoly?
Bräuhäusel úr néma leereszkedés mozdulatával inte, hogy fel van oldva.
- Tehát fel vagyok oldva minden vád alól?
Mikucsek úr nagy bosszúsan csapta hóna alá a protokollumot. Ezért ugyan érdemes volt akkora ütleget kapni a szemére. Mikor már indulófélben voltak az urak, Kampós utánuk kiálta
- Kérem uraim, még egy szóra.
- Nos, mi tetszik?
- Önök látják, hogy én már veszélyen kívül jutottam; a láda kezemben, semmi vád nem terhel, semmitől sem tarthatok. No hát mármost tudják önök meg, hogy igenis van ebben a ládában valami, amit még nem láttak.
Azzal egy sarkát megnyomva a ládafödélnek, hirtelen fölpattant az arckép porcelán lapja, s mögötte volt látható nehány sűrűn beírt, vékony szalmapapírlap.
Mikucsek úr megint nagy örömmel vette elő a protokollumot.
- Mik ezek?
- Mik? Tud valaki itt magyarul? Nem! Annál jobb. Mármost csakugyan mégis be kell engemet kísértetni a városba, mert én itt el nem fogom mondani, mi van e levelekbe írva. Én akarom, hogy ezt minél magasabb urak megtudják. Hol van az az őrmester? Barátom, itt a szekér, van-e kézre való vas? Kössön meg szaporán, aztán menjünk.
Kampós úrnak értésére adatott, hogy nem fog ugyan megvasaltatni, de aztán el ne szökjék; ő pedig csak arra kérte még a nagyságos urakat, hogy a kályhákat megint rakják össze, s aztán mindent jól bezárjanak, a kulcsokat adják át a kulcsárnak; azzal kísérőit felszedve magához, a szekérrel sok szerencsekívánás közben eltávozott.
- Ördöngös fickó! - dörmögött utána Bräuhäusel úr. - Ördöngös fickó! - Az lett volna még nagyobb ördöngösség, ha érteni lehetett volna, hogy miért jelentette fel azokat a már megmenekült rejtett iratokat; meg, hogy mi lehet azokba írva? - Hanem hát Bräuhäusel úr annak oka nem volt, ha a világ folyását intéző bölcsességnek úgy tetszett, hogy a Bábel tornya építésekor a pallérok a kőművesek nyelvét ne értsék.
- Ördöngös egy fickó!
Hanem mármost csakugyan ideje volna, ha az ebédre gondolna valaki, mert idestova este lesz.
Óh, van gondoskodva efelől!
Ankerschmidt maga ugyan nincs itthon, de missz Natalie tudja, mivel tartozik a ház hasonló helyzetben ily ünnepélyes vendégeknek, valamint azt is, hogy a Hof-Schematismus szabályai szerint kit miféle kanál illet meg. Annálfogva a kis Gyuszi (mert a vadászt magával vitte a lovag) már tizenegy órakor (staatsvisit órája) e következő utasítást kapta: ,,lemégy az ócska kastélyhoz, ahol az urak vannak, azt az urat, amelyiknek három csillagja van, meghívod ide fel a kastélyba ebédre; a másik két úrnak, akiknek egy csillaguk van, tudtára adod, hogy az inspektor úrnál van számukra terítve; a csendőröknek is megmondod, hogy majd az ispánháznál kapnak enni".
Le is jött Gyuszi az üzenettel a motozott házig legalább tízszer, de az ajtóban állt egy mérges fegyveres, akinek az volt adva utasításul, hogy egy lelket se bocsásson se ki, se be, s az Gyuszit is léleknek nézve, mindannyiszor rárivallt keményen: ,,Curukk!", s előkészületeket tett rá, hogy közelítés esetében arra a hegyes vasra felszúrja, ami a puskája végén van, mire aztán Gyuszi legelőször is megfutamodott, hazaszaladt, s elmondta, hogy őt nyársra akarták húzni.
Missz Natalie másodszor is visszaküldé azon paranccsal, hogy ha az őrhöz ér, tegye magát állásba, sipkájához a kezét, s mondja el neki, hogy miért jött, majd akkor beereszti.
A világ folyását rendező hatalmak azonban úgy intézék a dolgot, hogy az őrt álló csendőr ne értse azt a nyelvet, amin Gyuszi beszél, levén ő becsületes cseh ember; azért is ez azt most már kémnek gyanítva, nagy toporzékolva kergeté el újra:
- Nem takarodol innen, te spion!
Már harmadszor, ahogy messziről meglátta Gyuszit, előre fenyegette ököllel, hogy ,,gyere csak közelebb".
A negyedik visszajövetelnél nekitoporzékolt, úgy kergette el. Az ötödik kísérletnél ravasz fogást tett, meghúzta magát az ajtó mellé, s amint Gyuszi jött az ebédre hívással, hirtelen nyakon ragadta, jól felpofozta, s megtépte az üstökét.
De azért a kis Gyuszinak még vagy négyszer meg kellett kísértenie a vizsgáló urakhoz való juthatást. Egyszer a ház háta mögé került, hogy majd az ablakon kiált be nekik; az őr onnan is elkergette; majd meg azt gondolta ki, hogy felmászik egy gesztenyefára s onnan mondja meg, hogy miért küldték. De már ezen rajtakapatva, csakugyan megtelt a mértéke; a haragos vitéz lehúzta a fáról, s gallérjánál fogva bevitte a nagyságos urak elé, jelentve, hogy itt fogott egy veszedelmes kémet, ki már tizedszer akar áttörni a vesztegzáron. Gyuszi rugdalódzott kézzel-lábbal.
- Hát te, gazember, mit akartál? - förmedt rá egyszerre mind a három úr.
Szegény kis Gyuszival jó hogy valami nem történt, amint három ilyen kerékbeforgó szempár vette kereszttűzbe, s minden oldalról azzal biztatták, hogy megeszik. Szerencséje, hogy eszébe jutott, amiért jött.
- Az urakat kell ebédre hívnom.
Oh, egyszerre milyen gömbölyűre nyílt mind a három haragos ábrázat; hogy megcirógatták a kis fickó pofácskáját mindnyájan: ,,Derék kisfiú! Hisz ez a lovag úr kastélyából való cseléd."
Azzal aztán egyszerre mind a hárman neki az ártatlan csendőrnek, ki még egyre fogta a fiú gallérját, annak aztán volt mit hallani ,,ügyetlenségről, eszetlenségről stb."; szerencséje, hogy nem értett belőle semmit. Az szegény tán maig is töri a fejét, hogy mi megoldása lehet e rejtélynek.
- Megijedtél, kisfiacskám? - szólt Bräuhäusel úr, ismét Gyuszihoz fordulva, kinek arcán barázdákat vont a sírás, mint a záporpatak az agyagföldön. - Megijedtél nagyon?
- Az ám.
- A nagyságos úr küldött?
- Nem a küldött, mert a nincs itthon, hanem a missz küldött, hogy nem akarnak-e ebédelni?
- Óh igen. Csókoljuk a kezeit, kisfiam, mondd meg, mindjárt megyünk.
- Az ám. De hát melyiknek van három csillaga?
A vizsgáló urak tudniillik a nagy munka után, hogy torokgyíkot ne kapjanak, sáljaikat nyakukra tekergették, s így az eltakart gallérokról Gyuszi nem tudta elintézni, hogy kit hova hívjon.
Bräuhäusel úr elértette a kérdést. Óh, Bräuhäusel úr nagyon tapintatos férfiú, s mindjárt tekintélyes előlépéssel mondá:
- Én vagyok a chef, fiam, én vagyok.
- Hát a másik kettő az egycsillagos, ugye? Ezek meg a puskával a csendőrök. No hát, tiszteli alássan a csendőr urakat a missz, hogy számukra a kastélyban van a diner szervírozva; az egycsillagos urakat szívesen látják az inspektornál ebédre, maga meg azzal a három csillaggal, ha éhes, hát elmehet az ispánhoz.
- Hehehe, te kis szamár; megfordítva izenték: engem híttak a kastélyba?
- Igenis, hiszen úgy mondtam.
Ezzel Bräuhäusel úr elosztva az illő utasításokat alárendeltjei között, engedett kit-kit saját útján távozni a természet kívánalmainak kielégítési célja felé, míg ő maga a kis Gyuszi által vezetteté magát a kastélyba, útközben a kiállott szenvedésekért megajándékozva a hű apródot egy újdonatúj, a pénzverdéből éppen most kikerült fényes krajcárral.
Amin azután Gyuszinak sok bámulni és észlelni valója maradt, sehogy sem bírván azt megegyeztetni magában, hogy miféle csodálatos pénz lehet az, ami kicsiny híja, hogy aranyból nincsen, aztán mégis az van rá nyomva, hogy ,,egy krajcár".
Bräuhäusel úr a szalonba lépve, a túlsó ajtón szemközt jönni látó missz Natalie-t és a két házikisasszonyt. Bogumil vagy Straff nem volt jelen; ő még tegnap elment a Tiszára vadászni, hogy jelenléte által semmi ismerős viszony közte és a vizsgálók között még csak gyanúba se jöhessen. Bräuhäusel úr is úgy tett, mint aki e jeles férfiú világonlétéről még eddig értesülve nincsen.
- Ezer engedelmet kérek nagysádtoktól azon eredeti quiproquóért, ami a kis apróddal történt - kezdé a bevezetést Bräuhäusel úr, igen mulatságos témája levén hozzá. - Az őrök kémnek nézték szegénykét, s elébb elkergették, azután meg elfogták; szerencsére, hogy interveniáltam, különben még ő is elővizsgálati fogságba kerül.
- Reménylem, hogy küldetése mentségül szolgált - folytató a kegyes enyelgést missz Natalie.
- Arra a küldő neve is elég volt - bókolt vissza Bräuhäusel úr, udvariasan elfoglalva helyét, jobbról missz Natalie-val, balról Eliz kisasszonnyal, szemközt a levessel és azon túl Hermine kisasszonnyal levén határos.
Legkellemetesebb szomszédság! Főleg az apró kolbászkás és gombóckás leves. Ez a szakács jól látszik tudni, hogy milyen levest kell olyankor főzni, mikor házmotozó főnök jő hivatalos ebédre, aki hajnaltól estig nem nyelt mást, mint port és gorombaságot.
- Kellemetlen foglalkozás az ilyen? - kérdé missz Natalie a derék urat, midőn az letevé kanalát, s száját megtörülte.
- Óh, én már szokva vagyok hozzá. Ilyen országban, mint ez, elkerülhetetlen; mindennapi dolog. Nem a fáradság a fő itt, hanem az örökös vigyázat, ezeknek a furfangja által tévútra nem vezettetni, leleményes ravaszságukat hasonló leleményességgel lefegyverezni, keresztkérdésekkel a legmakacsabból kivenni a valót. Oh, ez valódi szenvedély! De azután talentum kell hozzá! Igazi specifikus talentum, amilyen keveseknek van. Óh, nagyon keveseknek!
A ragyogó arc mondani látszott: de én azon kevesek közé tartozom.
Bräuhäusel úr igen természetes óvatosságnál fogva, a kérdéses szekrénykét ide is magával hozta, nem bízhatá másra; egy főnöknek gyanakodónak kell lenni szubalternusai ellenében is. A csinos faragványú ládikó természetesen nagymértékben magára vonta a hölgytársaság kíváncsiságát, ami a főnök úrra nézve nem is kellemetlen, sőt inkább alig várta, hogy valaki által e tárgyban interpelláltassék.
A várt felszólítás nem maradt el.
- Tán e szekrényke is a fölfedezésekhez tartozik? - kérdezé missz Natalie, a székre tett tárgyra mutatva, melyhez oly figyelemmel viseltetett Bräuhäusel úr, hogy szinte megkínálta a kezében levő mártással: ,,Ne adjak előbb önnek?"
- Óh igen. Igen. Éppen azt kerestük, s nagy fáradságba került megtalálnunk. Valóban furfangosan volt elrejtve. Nagyon fortélyosan. Hanem végtére is ,,Árgusnak száz szeme van"!
(Bizonyosan Mikucsek úr is ugyanezt mondta ezalatt odalenn Maxenpfutschéknál, csakhogy őnála 99-et a százból kiütöttek, mert csak egy maradt.)
- Veszélyes tartalmú iratok bizonyosan? - kérdezé missz Natalie.
- Azok is, és egy veszélyes ember arcképe.
Veszélyes arckép!? De már ezt mind a három hölgy látni akarta; s valóban nemének nagy megtagadása lett volna mindháromnál, ha nem akarta volna.
Bräuhäusel úr lekötelezni vélte házikisasszonyait, ha kívánatuknak enged, s felnyitá előttük a szekrénykét.
-Ah! Nem rút fiatalember! Csakhogy kissé dacos kinézése van. - Ez a nagyon sűrű szemöldök valódi bandita kifejezést ad ez arcnak. Nekem valóban félelmesnek tetszik.
Ez észrevételeket összevissza a missz és Hermine tették; Bräuhäusel úr mind a kettőnek igazat adott.
- És e levelek itt?
- Ezek nem valami különösek. Ezeket az úrfi írogatta valami nagyon biztos helyről, ahol jó gondviselés alatt van. Hanem ami legfőbb mértékben veszélyes, az ez arckép alatti rejtekben van. Ha az ember itt megnyomja, az arckép kiemelkedik, s találjuk alatta e levélkéket finom papírra írva; az aláírott névből látható, hogy az öreg Garanvölgyi Ádám sajátkezű iratai.
Bräuhäusel úr legkisebb kétséget sem tartogatott, hogy e jó érzelmeiről ismert családnál azon gyanús iratokat kíváncsi hölgyeknél kézről kézre engedje járni; hisz úgyis idegen nyelven vannak írva, nem értenek belőle semmit.
Mit tudhatta ő, és mit tudhatták a ház őrei mind, hogy van egy tagja a lovagi családnak, ki aratólánykákkal a mezőkön, kertészlányokkal a kertben, parasztasszonyokkal az udvaron azon merényletes törekvésben működik régóta, hogy e nyájas, barátságos idegen nép nyelvét megértse, hogy Eliz kisasszony másfél évi ittlét alatt már magyarul ért.
E veszélynek teljes tudatlanságában senki sem ügyelt arra, hogy azalatt, míg missz Natalie oly hosszasan magyaráztatja magának Bräuhäusel úrral, hogy akadtak rá e rejtekre, hogy nyitották fel, hogy kapták rajta ezen és amazon Kampós uramat; mi lesz már ebből; lehet-e félni valami nagyobb kraváltól; jó lesz-e Maxenpfutsch urat felrendelni éjszakára a kastélyba puskával; nagy szerencse-e, hogy e kabale felfedeztetett; hogy e kedélyes rémledezés alatt Eliz egyet azon teleírt vékony levélkék közül olyan sokáig elnézeget. Ki sejtette volna azt, hogy ő e levél sorait is érti.
Nem, nem ügyelt rá senki. A gyermek bámészkodik. Az pedig, amit a gyermek olvasott, ez volt:
- ,,Kedves, szeretett, felejthetlen fiam! Mire te ismét meglátod a szabad eget, én már akkor régen nem látok a szemfödelen keresztül semmit. Ha rajtad kívül és azon, kit megbíztam, más valaki meglátná e leveleket, azt mondaná: bolond vagyok; egy öreg ember, ki szerelmes leveleket ír - egy arcképhez, s elküldözi leveleit - egy arcképnek! Ki értene meg engem? Élő testedhez írjak-e inkább levelet, amit elébb minden porkoláb elolvas, úgy adják kezedbe? Írjak-e bele dolgokat, miket megírnom szabad volt; vagy veszélyeztessem azt, hogy görcsösült kezem rászalad egy keserű szóra, ami láncodat még nehezebbé teheti, vagy eláruljam feljajdulásommal, hogy én vagyok benned százszorosan büntetve, hogy együtt ülök veled fogva, hogy ami neked hiányzik, magamtól is megtagadom, hogy amikor te egyedül vagy, és is egyedül vagyok, de lelkemben ott ülök melletted, hideg fekhelyed előtt, s láncod egyik végét én hordozom? Nem szabad ezt megtudni senkinek, még neked sem; csak majd akkor, ha vége lesz. Te már akkor ősz ember, én pedig hideg por. De azért meg kell tudnod akkor is, mennyire szeretve voltál. Rendelkezéseimet, mik javadra vannak, ide rejtém. Titkolnom kelle azokat és dugdosnom, mert ha magam körül tartanám, az atyafiak, kik már életemben örökséget, osztályt csináltak vagyonaimból, ezeket okvetlen elsikkasztanák, mihelyt szememet lehunytam; e levelekből megtudsz mindent, ami téged érdekel. - Ezalatt én számlálom a napokat: azoknak vége túl van azon a határon, ameddig az én életem terjed; a hajótörött a tenger közepén tudja, hogy ezer mérföld a part, hanem azért átöleli a tört deszkát és úszik..."
- Szabad kérnem azt a levelet, Eliz kisasszony - szólt Bräuhäusel úr.
- Óh, kérem.
A felrezzent leányka kiejté kezéből az iratot.
- Oly figyelemmel nézte, mintha olvasna belőle.
- Olyan különös írás.
- Nagysád könnyezni látszik.
- Oh nem; valami esett a szemembe. Bizonyosan egy szem porzó pattant bele erről az írásról.
- No az talán nem lesz mérges. Kár volna ily szép szemekért.
Pedig bizony e szép szemekben már azon írás mérge kárt tett.
Ki gondolt volna arra?
Bräuhäusel úr megszámláló a leveleket, ha megvannak-e. Egy sem hiányzott, s azután jónak látta azokat ismét visszatenni rejtekhelyükre s a ládikót elzárni.
Hanem már ezután kénytelen volt bal felőli szomszédnéja helyett is maga enni, mert annak semmi sem ízlett többé; - hogy olyan nagy baj a szemben az az egy szem porzó!
Most nézzünk egy percre Kampós uram után. Ráérünk addig, amíg tisztelt uraink ebédjöket végzik.
- Igen! Könnyű nekik! Ők leülnek a kész ebédhez. A szegény embert meg dolgára küldik, azt se kérdik tőle, hogy falt-e már valamit. Egész nap szaladni, mint a kutya, este meg lefeküdni étlen, mint a ló, éjfélkor megint felkiabáltatni, mint a bagoly!
Ez érzékeny panaszhangok azon emberséges csendőrkáplár ajkairól fakadának, kinek feladata volt Kampós uramat in flagranti beszállítani a székvárosba.
Kampós uram csendesen pipázva hallgatá a panaszt, és nem talált számára vigasztaló szókat.
Annál inkább helyeslé azt másik két útitárs, kik szintén erősen állíták, hogy mikor az ember reggeltől estig nem eszik, akkor hadi lábra állított napi zsoldot kellene húzni.
Kampós uram nem szólt bele a beszédbe.
- Hát maga nem éhes? - szólítá meg a kasznárt végre elhatározott hangon a káplár.
Kampós uram értette a kérdést.
- Van ám itt az út mellett egy csárda, ahol kapni egy pohár bort meg egy kis paprikást.
- De nem árulja el valaki?
- Én tudom, hogy nem.
A példálódzásnak utóbb is az lett a vége, hogy amint a ,,Megitató" csárdához értek a szekérrel, káplár uram széttekintett, senkit sem látott; megállíttatá a kocsit, s azt az indítványt tevé, hogy ha Kampós úrnak nem volna ellenére, talán betérhetnének ide egy ital borra.
Kampós úr engedett a közóhajtásnak, s betért három kísérőjével a csárdába.
A nagy ivóteremben, a hosszú asztal végén ült egy kondás viseletű ember, ki egy öticcés kulacsból iszogatott, s falatozott paprikás szalonnát a szűre ujjából.
Mi már láttuk egyszer ezt az embert. Maxenpfutsch úr aligha rá nem ismerne benne arra a bizományosára, aki azóta is mindig jön a yorkshire-iekkel. Valószínűleg az a darab szalonna is azokból való.
Káplár uram előtt gyanúsnak tetszett ez az ember. Mikor egyszer lehajolt, hogy elejtett kését felvegye, a káplár inte két legényének, hogy fegyvereiket tartsák kéznél. A kondás azonban lehajoltában folyvást feléje sandított, s észrevevé az intést.
Láthatta, hogy itt most bajba jutott.
- Isten jónap, vitéz uraim! - szólt rájuk köszöntve a kulacsot.
- Hallották-e kegyelmetek Szemes Miskának a hírét?
- Nagyon is!
- No hát az a Szemes Miska én vagyok! - szólt a kondás felállva egész magasságában a lócáról. Majd a mestergerendát érte a süvegével.
A csendőrök fegyvereiket emelték. A szegény legénynél nem volt egyéb egy baltánál, azt is kihúzta a szűre szíjából, ahol lógott, s ledobta az asztal alá.
- Ne tessék ellenem készülni. A vége felé vagyok már. Meguntam a világkerülést! Eddig is csak attól féltem, ha megkapnak, sok időre becsuknak; de a héten olvastam, hogy ki van hirdetve a statárium, már most megadom magamat, mert tudom, hogy könnyen elbánnak velem. Mennyi díj van a fejemre téve, káplár uram?
- Halva kétszáz, élve ötszáz forint.
- No hát, káplár uram, ötszáz forint nyomja a markát! Pedig ha akarnám, még a szalonnaevő késemmel átmetszhetném a gégémet, s háromszáz forintja bánná. Hanem hát tegyen mármost annyit értem, ha már annyi pénzt nyer rajtam, töltesse meg a korcsmárossal a kulacsomat; nézze, milyen száraz már az istenadta, egy csepp sincsen benne.
S a felfordított kulacsból csakugyan cseppenve sem jött elő semmi.
- Legalább iszom addig, amíg ihatom; leiszom a magam bőrére vagy egy forintot. Tizenkét krajcárost mér a csárdás, öticcés a kulacs, ez éppen egy forint. Ugye káplár uram, azt az egy forintot nem sajnálja egy szegény legénytől, aki egy ötszáz forintos fejet ad a markába ingyen?
A káplár átlátta, hogy igen jámbor ördöggel van dolga, aki már meg akar halni, s veszkődtében humorizál, ahogy azt anekdotás könyvekben sokszor olvashatni.
- Jól van! Korcsmáros! Töltse meg e fickó kulacsát!
A korcsmáros szemük láttára tölté egy bádogtölcséren keresztül a kancsó bort a kotyogó kebelű kulacsba, mely is száján túlbugyborékolván, Szemes Miska felkapá azt, s olyat húzott belőle, hogy megfogyott húsz percenttel.
- No káplár uram, igyék hát ebből kegyelmed is egy szegény veszendő betyár lelkéért egy tust! - szólt Miska, megtörülve a kulacs száját s odanyújtva elé.
A káplár vonakodott.
- Vagy úgy? Az urak nem isznak a kulacsból, hanem klázliból. Azzal mind a háromnak szépen kitölté a poharakba a bort; ugyanabból a kulacsból, amiből maga is ivott, azután megint megtörlé a kulacs száját ingujjával, s Kampós uramnak is tölte:
- Kegyelmed is igyék egyet szegény lelkemért, nagy uracskám; ugye, maga komiszárus?
(Pedig tudta jól, hogy kasznár.)
És azután ismét ivott a kulacsból, annak bizonyságára, hogy nincs benn méreg, sem altató.
Azután nagy rezignációval kérte a csendőrök egyikét, hogy mármost hát húzza rá a kesztyűket a kezére; értette alatta a kézbilincseket, miket a megszólított a káplár egy intésére elő is vett tarsolyából. Szemes Miska aztán keresztbe tette két keze csuklóját, s engedte kegyesen összecsatoltatni; csupán arra kérve feldíszítőjét, hogy majd aztán, mikor megszomjazik, akkor itassa meg.
Káplár uram öröme most már határtalan volt e jó fogás következtében: a kitűzött díj, a dicsőség; gradus ad majora, érdemrend, hivatalos újságban s aztán Európa-szerte hirdetés, hogy ő volt az, aki a hírhedett Szemes Miskát elfogta. Ki volna az, kit ennyi fény el ne szédítene?
Minélfogva káplár uram nemcsak a kulacsba töltetett bort, hanem az egész vendégséget mind saját erszényéből fizeté ki a csaplárosnak, sőt vége felé annyira vitte a generozitást, hogy fagylaltot is parancsolt, de ami szerencséjére nem volt a csárdában.
Ilyen jó fogással szaporodva, félórai időzés után visszatértek a szekérhez, s most már hatan ültek rajta: elöl a kocsis és egy csendőr, azoknak háttal a megvasalt betyár és egy másik csendőr, a hátulsó ülésben Kampós uram és a káplár.
A kocsis lovai közé vagdalt; esteledni kezdett az idő, a láthatár lila színbe borult már; sűrű köd kezdett kelet felől terjengeni; melyben mint ezüst erdők maradoztak el a zúzmarás ligetek, az égen lármás varjúcsoport vonult a város felé.
- Károg a holló, káplár uram! - dünnyögé Szemes Miska; káplár uram pedig nem felelt rá, hanem dülöngélt Kampós uram vállára, mint aki nem bírja a fejét.
Hasonlóul cselekedett a másik két csendőr is a betyár és a kocsis mellett. Mire a mezőn kinn jártak, aludt mélyen mind a három.
Szemes Miska ekkor szép csendesen kihúzta a két kezét a békóból, mintha csak téli kesztyű lett volna az rajta, s amint egy hídhoz értek, megszólítá a kocsist:
- Állítsd meg a lovadat, öcsém. No nagyuram; köszönöm, hogy idáig elhozott, már most innen majd odábbtalálok magam is. Aluszik ám ez mind a három. Dupla odúja van a kulacsomnak: valahányszor megtörlöm a száját, egyet fordítok a csapján, úgy adom másnak. Nagyuram velem ivott, a többiek az altatóból. Csendes jojcakát kívánok.
Azzal keresztülvetette magát a lőcsön, s egy perc múlva eltűnt az útárok rekettyéi között.
Kampós uram vállat vonított; nem volt rábízva, hogy utána szaladjon.
Nem is tett egyebet, mint hogy a köpenyegébe húzta magát, s oldalt feküdt a saraglyában, s gondja volt rá, hogy mikor a csendőrkaszárnya udvarán megállnak, ő legyen az utolsó, akit álmából életre tudnak ráncigálni.
A felocsúdott káplár és a két közvitéz elébb bámulva nézett körül, hogy hová lett Szemes Miska, azután az előbbi erszénye tartalmát kezdte számlálgatni. Biz abból hiányzott az a forint, amit Szemes Miskáért kifizetett a ,,Megitató" csárdában.
A vakmerő gazember még arra vetemedett, hogy az üldöző hatalommal fizetesse ki a borát.
Annyi életfilozófiája mind a háromnak volt, hogy egy szóval sem hozta elő Szemes Miskát.
A jószágára hazatérő Ankerschmidt éppen szemközt találkozott a már visszatérő vizsgáló küldöttséggel.
El is bámult nagyon a nagy fegyveres kíséreten, mely Bräuhäusel et consortes postakocsiját követé; de különben is kénytelen volt megállítani lovait, mert a tisztelt urak, messziről megismerve fogatát, szintén megállapodtak, s leugrálva kocsijukról, odajöttek Ankerschmidt hintajához megköszönni a szíves fogadtatást, melyben házánál távollétében részesültek.
- Mi a gutát? Uraságtok hajtóvadászatot tartott a faluban?
Első gondolatra azt hitte, hogy a lengyeléért jártak ilyen erővel.
- Igenis, és teljes sikerrel. Méltóságod nem is sejté, milyen veszélyes titkokat rejtett a kastélya melletti ócska épület.
- Ah dehogy! Garanvölgyi volna tán kompromittálva?
- No iszen majd ki fog derülni. Eddigelé csak a kasznárja tétetett vizsgálati állapotba.
- Jól van; örülök, hogy szerencsém volt, magamat ajánlom.
Ankerschmidt bosszúsan veté magát hintaja ülésébe, s tovahajtatott. Ha az ócska házban motozás történt, úgy azt feladásnak kellett megelőznie. Feladó pedig csak egy ember lehetett: a jöttment. Ankerschmidt igen kíméletlen szemrehányásokat tett magának, amiért ezt az embert az első bemutatás után rögtön el nem pusztította a háztól, hanem még odafogadta zongoramesternek. Mikor az asszonynép úgy pártfogolta.
Már most ebből mi lesz? Ha az öreg Garanvölgyi valami ügyetlenségbe belemártotta magát, azáltal fogságban ülő öccsének sorsát vetette hátra. Süljön ki rá valami összeesküvésféle, akkor aztán rossz idő lesz a folyamodásra.
Különben is elég keserű tapasztalás, hogy éppen azok hagyják el a szerencsétlen embert, akik hozzá legközelebb állnak. Ez az asszony, az eljegyzett mátka, nem akarja a vőlegényeért tett folyamodást benyújtani. Az ember nem hinne ilyesmit, ha nem tapasztalta volna. Mármost mit csináljon a lovag ezzel a folyamodással a zsebében? Kivel adassa be? Még ha az öreg Garanvölgyi rávehető volna is, várhatna-e attól sikert éppen most, midőn maga is vizsgálat alatt van?
És akkor aztán a lovag nem bírta elhatározni magában, hogy nemes méltatlankodását mily mértékben ossza fel Pajtayné és Bogumil között; mert ha az egyikre kidühöngte magát, akkor igazságtalanságot vélt elkövetni a másik ellen, hogy arról azalatt megfeledkezett.
Alig várta, hogy hazaérjen.
A legelsőhöz, aki poggyászáért kocsijához jött, az volt az első szava:
- Itthon-e a zongoramester?
Miután megtudta, hogy az ifjúúr a vadászatról ma reggel megérkezett, sietett fel szobájába.
Még le sem rakhatta úti öltönyét, midőn a kis Gyuszi jött hozzá azzal a kéréssel, hogy tiszteli a missz a méltóságos urat, ha érkeznék egy igen komoly szóra a terembe jönni.
- Mi a patvar komoly szava akar lenni a missznek? Komoly szó? Mintha én valami tréfás ember volnék, aki mindig humorizál. Majd nagyon is komolyan fogok beszélni, attól tartok.
A teremben egyedül várt az érkező lovagra a missz, kinek ez ünnepélyes alkalomra à l'anglaise fürtei voltak, hogy arca még hosszabbnak és tragikaibbnak lássék.
- Mi tetszik, missz Natalie? Mi közleni valója van velem?
- Lovag úr - szólt a missz baljóslatú hangon, minővel a hajdankor pythonisszái zendíték meg a dodonai körmondataikat.
- Legyen ön készen egy igen rossz hírre, mely kegyed nemes szívét nagyon meg fogja háborítani.
- Nos, mi az? Csak egyenesen rohamra! Nem szeretem a hosszas tiraillírozást.
- Házánál egy áruló van.
- Tudom, az ördögadtát! Ne is mondja tovább. Mindenről értesülve vagyok. Az útban megtudtam.
- Lehetséges-e? Én titkolni akartam.
- Azt elhiszem; hanem majd dobra ütöm én, ne tessék félni.
- Uram, gondolja meg ön, hogy családjának jó híre megőrzendő.
- De hisz azt meg is fogom őrizni. Azt ugyan nem engedem mondatni, hogy Ankerschmidt házánál olyan ember vehet lélegzetet, aki titkos áruló.
A missz kérleléshez fogott.
- De uram, mégis gondolja meg, ön családjának tagja.
- Nem tagja e perctől fogva, esküszöm, nem tagja. Elkergetem még ma. Kiadom a parancsot, hogy, ha még egyszer az udvarba jön, ostorral verjék el.
-Az Istenért, uram, önnek kedvence!
- Nem az én kedvencem! Ördög teremtettét! A ti kedvencetek! Én régóta tudom, hogy csal, de elnéztem a ti kedvetekért. Hanem már most idáig vagyok vele. Ebben az órában el fogja hagyni a házat; majd megmutatom én, hogy micsoda statárium tudok én lenni a házamnál, ha azt valaki meggyalázza!
- No uram, felhevült állapotban mégis ne tegyen semmit.
- De pedig ebben a helyben állva fogok tenni mindent, ebben a pillanatban. Héj Gyuszi!
A missz erre a szomszéd szobából segélyül hívta Hermine kisasszonyt, hogy az is segítsen a papa indulatját lecsendesíteni.
- Kímélje, uram. Gondolja meg...
- Ne féljenek olyan nagyon. Nem verem pofon, még csak meg se szidom. Nem én, még csak egy goromba szót sem szólok neki; de már azt csak engedjék meg excellenciátok, hogy ha valaki érdemtelenné tette magát arra, hogy velem egy födél alatt lakjék, annak nagy nyájasan megmondhassak annyit, hogy ,,édes lelkem, ott az ajtó, künn a hintó, karsamadiner". Gyuszi! Küldd ide a zongoramestert!
- Hogyan? Őelőtte? - kérdé a missz.
- Őelőtte, hát persze, hogy őelőtte. Nem szoktam én az ilyesmit levélben elvégezni. Nem beszélek én senkiről rosszat titokban, hanem, ha mondok valamit, tudja meg minden ember. Azért adott az Isten akkora hangot, hogy az utcára is kihallik. Jön-e már az a zongoramester?
Jött már.
Straff úr mosolyogva lépett be a szobába, mint aki semmit sem gyanít, s örvendeni kezdett a hazaérkezett lovag láthatásán, aminek azonban egyszerre véget vetett Ankerschmidtnek egy borzasztó kiáltása, mintha egy en carriére vágtató lovasezrednek kiáltaná a vezényszót:
- Megállj!
Erre csakugyan meg kellett állni, mert a lovag a kezét is kinyújtotta, mégpedig ökölre fogva.
- Hallod-e te - ember! Tegnap Garanvölgyi házában hivatalos motozás történt. A feladás a te munkád volt. Én feladóval egy házban nem lakom. Jobbra át! Indulj!
Mint kik villámcsapástól szédültek el, úgy meredt el minden jelenlevő e katonás napiparancsra. A két hölgy egymás kezét kapta meg ijedtében, míg Straff mellére tette tenyerét, s ujjait esküre emelve, valami retteneteset akart mondani.
- Zsinórra a kéz! - ordíta rá a lovag, mikor látta, hogy ez esküdni akar. - Mit mondtam? Jobbra át!
Straff átlátta, hogy nincs haladék, azért hirtelen abbahagyott minden védelmet, s most már csupán azon volt, hogy a hölgyektől vehessen búcsút áhítat- és lemondásteljes hajlongással; keserű sóhajt fojtva vissza keblébe.
- Indulj! Indulj! Mondtam már! Semmi egyéb! - kiabált türelmetlenül a lovag; mire Straff csakugyan jónak látta az ajtóig hátrálni; ott azonban még egyszer visszafordult, s fenyegető gúnnyal intézé e szavakat Ankerschmidthez:
- Ezért még meg fog ön engemet emlegetni.
E szóra Ankerschmidt, amint a düh tetőpontján állt, hirtelen visszanyerte hadvezéri flegmáját, s önfeltaláló humorral fordult az ajtófélnél álló kis apródkához:
- Gyuszi! Lökd ki ezt az urat az ajtón.
És Gyuszi, ki mindössze csípőjéig ért annak a nagy magas szál úrnak, erre a szóra, mint azok a kis oroszlánforma ölebecskék, amiknek mind alakjuk, mind bátorságuk oroszláni, csak éppen termetük miniatűr hozzá; gyorsan rohant neki Straffnak, s nekifeszítve két kezét amaz hátának, bámulatos precízióval hajtá végre a parancsolt műtételt. Magánybosszú is dolgozott nála.
Valamivel jobb kedvű nézőközönség ezt a jelenetet bizonyosan megtapsolta volna.
E jelenet alatt Hermine kisasszony elfutott a teremből; érzékeny szíve lehetett, mely nagyon megsajnálta a más megaláztatását.
Hanem missz Natalie ott maradt. Arca még halaványabb volt, mint egyébkor, elkékült ajkait összeszorítá, s oly dühvel nézett Ankerschmidtre, mint egy mérgeskígyó, mely harapáshoz készül.
- Méltóságos úr - szólt, dühét nehezen tiporva vissza. - Ön csalódni méltóztatott. Az árulás mélyebben gyökerezik ön háza szentélyében, mint hogy azt ilyen könnyen kitéphetné.
- Kedves missz, ne beszéljen virágnyelven -, hanem mondja meg, ha jobban van értesülve: ki volt hát az, aki Garanvölgyit feladta: mert csak ettől a háztól adhatta őt fel valaki. S ha nekem bebizonyítja, hogy nem ez a csavargó volt az, hát én utánamegyek, s bocsánatot kérek tőle: ,,Ne haragudjál, barátom csavargó!"
- Nem az a kérdés uram: ki adta föl Garanvölgyi Ádámot, ki nem.
- De az a kérdés! Hát mi volna a kérdés?
- Mi köze az ön házának Garanvölgyi nevéhez?
- Mi köze? Az a köze, hogy ő politikai és csatatéri ellenfelem; s én nem engedem, hogy azt mondhassa felőlem, hogy én kémnek jöttem ide mellé lakni.
- Még gonoszabbat is fognak ön felől mondhatni, méltóságos úr. Azt, hogy azért jött ide mellé lakni, mert összeköttetést akar vele kezdeni.
- Nem értem. Miféle összeköttetést? Konspirációt ért?
- Óh nem.
- Van talán leánya az öregnek, akinek udvarlok, hogy elvegyem?
- Neki nincs, de van önnek.
- S valaki arra a gondolatra fog jönni ugye, hogy valamelyik leányomat az öregre akarom erőtetni feleségül?
- Oh nem, méltóságos úr, de Garanvölgyinek van egy fogadott fia, ki mint státusfogoly börtönben ül.
Ankerschmidt azt hitte, hogy a hír gyorsabb volt, mint az ő lovai. Ezek itthon tudnának már valamit az ő szándokáról, amit a fővárosban csak tegnap mondott el másnak?
- Honnan tudja ön ezt?
- Igen egyszerűen. Bräuhäusel úr a női kíváncsiságnak engedve, felnyitná előttünk a szekrénykét, melyet Garanvölgyi titkos irataival lefoglalt. Azon szekrényben volt egy arckép, mely egy csinos fiatal férfit ábrázol, és idegen nyelven írt levelek.
- Micsoda idegen nyelven?
- Magyarul.
- Úgy?
- Méltóságod azt hiszi, hogy családjának tagjai nem tudnak magyarul? Csalatkozik. Eliz kisasszony már ért e nyelven.
- Az nem csoda, két esztendő alatt ráragadhatott; én is csak így szereztem.
- Jól van. Mármost olvassa méltóságod ezt az írást.
A missz egy hosszú, hivatalosan összehajtott iratot vett elő, s a lovagnak nyújtá.
- Ez Eliz írása.
- Tessék elolvasni.
Ankerschmidt a bámulat, meglepetés, öröm és bosszúság visszásan váltakozó érzelmei között olvasá azt az írást.
Mi volt az?
Mi volt? - Egy folyamodás a legmagasabb helyre, melyet egyszerű, nemes szív mesterkéletlen szavakban sugallt a toll alá, melyet gyöngéd gyermeteg kéz leírt; egy naiv, őszinte folyamodás egy szegény elítélt fogoly ifjú megkegyelmeztetéseért.
- Mit akarhatott ezzel? Mit mondott?
- Fel akarta küldeni Bécsbe.
- Mi úton?
- A postán.
- A balga! - Hol van most?
- Házi fogságban, szobájában.
- Küldje őt hozzám, egyedül akarok vele beszélni.
- Íme, uram - szólt Natalie rejthetlen diadalérzettel -, ez azon árulás, amit ön nem sejtett előre, s mely az én éber szemeim nélkül gyógyíthatlan sebet ejtett volna ön hírnevén, nem pedig az, amiért ön annyira el hagyta magát indulatai által ragadtatni.
- Jól van jól, majd erről máskor filippikázunk; most csak küldje hozzám a leányt.
- Nem kívánja méltóságod, hogy én is jelen legyek?
- Nem. Ha egyedül van velem, akkor sokkal őszintébb; hamarább megvall mindent.
-Ahogy parancsolja ön.
Ankerschmidt nem adott alkalmat további párbeszédre, mert eltávozott szobájába.
Ott pedig leült az asztalhoz, s maga elé téve a lyánka folyamodását, újra elolvasta azt.
Milyen igaz, milyen mesterkéletlen mondások ezek!
És azután mellé tette a doctor juris által fogalmazottat, s összehasonlító vele. Micsoda eszmeszegény, nyaktekert, legalázatosabb, legszárazabb és legunalmasabb alkalmatlankodás volt ez amahhoz képest!
És amíg a fogoly menyasszonya nem akarta azt leírni, nem akart vele elmenni a kegyelemosztás zsámolyáig, azalatt egy gyermek, kinek azon ember senkije, semmije, kigondolta maga, hogy mit kellene tenni egy szegény szenvedőért, ki ifjúsága virágát hármas zár alatt hullatja el.
Az ajtó nyílt, s a vádlott belépett rajta.
Tudta már bűnének súlyát, tudta, hogy bírája elé idéztetik; nem is védelmezte, hanem szépen megadta magát, odaborulva apja lábaihoz s piruló arcát annak térdére fektetve.
Ankerschmidt pedig kezét folyvást amaz iraton tartá, s nézett hol arra, hol gyermekére.
Így hallgattak egy jó félórát együtt.
Akkor Ankerschmidt rátevé kezét leánya fejére, s megsimogatta hajfürteit.
Eliz aztán két kezével ajkaihoz vonta apja kezét, és ott tartotta ismét sokáig, és ismét sokáig hallgattak együtt.
Végre mégiscsak meg kellett szólalni.
- Kis leánykám, te írtad ezt itt?
- Én.
- Azt nagyon jól tetted és nagyon rosszul. Jól tetted arra nézve, aki fogoly, de rosszul tetted magadra nézve, mert ezentúl te vagy a fogoly. Én magam fogom átadni egyszerű soraidat ott, ahova azok intézve voltak, s bízom a jó sikerben; de te e perctől fogva foglya vagy ennek a háznak, mert nem szabad annak megtörténni, hogy te azon embert valaha meglásd, akit megszabadítani törekedtél.
Ankerschmidt gyöngéden fölemelé leánya gömbölyű állát, hogy szeme közé nézhessen.
- Értesz engem? Az, aki most fogoly, ki fog szabadulni és hazajön. Te pedig attól fogva rab vagy és házamból ki nem léphetsz; nehogy megtörténhessék az, amiért Ankerschmidtnek szemére vethesse valaki, hogy önérdekből járt ellenségének fogadott fia után, s midőn nemes tettet vélt elkövetni, akkor spekulált, mint egy börzeüzér!
- Értelek, szót fogadok.
- Tehát soha nálam vagy nevelőnéd nélkül sehová nem fogsz menni.
- Megfogadom.
- Azt is megígéred, hogy amíg én a birodalmi fővárosból visszatérek, e ház kerítésén túl sehova nem mégy.
- Nem megyek.
- Így, jól van; már most kelj fel és csókolj meg. Arról, ami kettőnk közt mondva volt, ne szólj senkinek soha.
Azzal megfogta a kezét leánykájának, s kivezetve őt a terembe, e szókkal adá át a missznek:
- Missz Natalie, a delikvens mindent megvallott. Én elítélem őt férjhezmenéseig tartó házi fogságra. Tessék rá szigorún felügyelni.
(,,Tehát mégis meglakolt a kis lázadó" - triumfált magában missz Natalie.)
Ankerschmidt pedig azzal a keserű örömmel tért vissza szobájába, hogy íme, amit ,,az egyik" elhajított, azt felemelte ,,ez a másik".

[1] Nyelvújítóink ezt ,,irálynak" nevezik, minthogy ,,építésről" van szó.









Jókai Mór: Az új földesúr


VIII. Bosszú a maga módja szerint
Ankerschmidt másnap korán reggel elutazott hazulról; mindenkinek a háznál azt mondta, hogy Pestre megy, csupán Eliznek súgta meg, hogy másfelé viszi az útja.
Azt senki sem tudta, nem is volt szabad tudni, mennyire szereti a katonás ember rebellis leánykáját.
- Önre bízom, missz, hogy a kimondott házi fogságot szigorúan fenntartsa - így szólt, mielőtt a kocsiba ült volna; a missz és Hermine lekísérték odáig; a fogolynak csak az ablakból volt szabad utánanézni és csókokat hányni felé, de amiket a kegyetlen apa észre nem akart venni. - Önre bízom a szigorú felügyelést. Felruházom önt teljes szülői hatalommal, úgy bánjék vele, mintha édesanyja volna.
A missz nem értette az élcet. Több kell ahhoz, mint ,,english spoken".
- Te is, Hermine, vigyázz Elizre; te már nagyobb vagy, mindig okos voltál. Téged sohasem kellett dorgálni, soha figyelmeztetni arra, hogy mit tégy, rendes, figyelmes voltál kisgyermek korod óta. Őrködjél testvéred fölött; tudod, milyen szeles; jó szíve van, de nem lánynak való. Az ördögbe, ha fiú volna, tábornagy lenne belőle. Minden jó tulajdonság megvan benne, amiért a fiúkat megdicsérik, a leányokat pedig megróják. Bánj vele nyájasan, szeretettel, akkor talán megszelídül és eltanul tőled sok jót, amit te bírsz. No mármost ölelj meg, aztán vigyázzatok itthon, valami gyászra ne jöjjek megint haza.
Ankerschmidt kocsijába ült; a hölgyek visszatértek a kastélyba. Eliz még egyre hányta a csókot kezeivel a távozó hintó után, nem bánva, hogy senki sem ügyel rá. Egyszer aztán Ankerschmidt kihajolt a hintóból, s látva, hogy a többi kíséret eltávozott az udvarról, kivonta fehér zsebkendőjét, s ő is visszainte egy búcsú- és bocsánatadó üdvözletet. Arra aztán becsukódott az ablak.
Alig verte el a szél azt a port, amit a lovag hintaja vert fel a falu végéig, midőn Maxenpfutsch úr bekocogtatott a honn maradt hölgyekhez.
A tisztelt férfiúnak fehér mellénye és fehér nyakravalója volt, s a szokott vadászkalap helyett simára kefélt cilinder a hóna alá kerítve, s nagy kaliberű nyílásával előrefordítva, mint egy ostromágyú. Mindezekből előre lehet gyanítani, hogy a tisztelt úr nem tréfál.
- Alázatos szolgájuk, kisasszonyaim, alázatos szolgája, missz Natalie. Csókolom a kezeiket, hogy méltóztattak aludni?
- Jó reggelt, Herr von Maxenpfutsch, foglaljon helyet. Már el is felejtettük, hogy aludtunk, olyan régen volt. Minek köszönhetjük a szerencsét?
- Én pedig azt hittem, hogy nagyon korán jövök, missz; úrnők sokáig végzik a toalettet.
- Sietnünk kellett, mert a lovag úr elutazott.
- Értesülve vagyok, missz; éppen azért is voltam bátor, missz, ilyen korán alkalmatlankodni. Oh, én tudom, hogy mi a staatsvisitek (jó lesz ,,államlátogatás"?) órája.
- Ön itthon van nálunk, direktor úr, a házhoz tartozik.
- Nagyon kegyelmes. - Éppen ez buzdított e bátorságra, mert valóban sürgetős ügy, amiben járok, missz; nagyon sürgetős.
Natalie e szóra letette a fehér hímzést, melyen eddig nagy gyorsasággal öltögetett, igen nagy és fontos életfeladatnak tartván, nagy mennyiségű lyukat varrni egy batisztszegélyre. Maxenpfutsch úr most térdei közé fogta cilinderét, s mintha annak fenekéről olvasna valami szerepet, kezdé mesterséges akadozással.
- Igen, missz; azonban, missz; kissé titkos misszióban jövök, missz; ha talán szíveskednék egyedül kihallgatni. Az ügy kegyedet személyesen illeti.
Missz Natalie Elizhez fordult, s édesanyai nyájassággal szólítá fel:
- Kedves Elizem, legyen oly jó a zongoraóráját nehány perccel hamarább elkezdeni a szokottnál. Tudja, tegnap elmulasztotta az egészet.
Eliz értette, mire való az. Eltávolítani, de azért mégis biztosítani jelenlétéről, s olyan dolgot adni, melynek zajától lehetetlenné legyen minden hallgatózás. Engedelmeskedék.
Maxenpfutsch úr most már megfordítva tette térdére cilinderét, s öt ujjával kecsesen dobolgatott annak arravaló tetején.
- Igen, missz; hm, hm, missz; és Hermine kisasszony?,
- Oh, őelőtte nincsen, nem lehet titkom, uram. Ő valódi testvérem, lelkemnek fele; mi annyira egyek vagyunk, mint egy hímzésnek két oldala.
Missz Natalie igen költői hasonlatot talált ki; de ő fehér hímzést értett alatta, míg Maxenpfutsch úr olyan prózai ember volt, hogy tarka hímvarrást értett a hasonlatban; egyik oldalán a képpel, másikán a kuszált tűzésekkel, s mosolyogva mondá, hogy ,,az igaz".
- Tehát beszélhetek a kisasszony előtt bátran. Hol is kezdjem? Igenis. Bogumil úr az éjet nálam tölté.
-Ah! - szólt a missz érdekelten, míg Hermine egy regényt vett elő, s azt affektálta, hogy ő most abból olvasni fog. - Bogumil barátom mindent elmondott előttem, missz; mindent. Hogy a lovag úr őt házából kiutasítá azon ürügy alatt; mintha őrá volna gyanúja a Garanvölgyi-pajtában történt motozás miatt. No ez csak ürügy, azt mindenki látja. Bogumil barátom nekem őszintén megvallá az igazi okot, mely e sajnos eseményt előidézte; kimondjam?
- Nagyon kérem.
- Megvallá, hogy ez semmi más, mint az, hogy a lovag úr észrevevé, miszerint az én Bogumil barátom missz Natalie-val benső viszonyt kötött.
- Ah! - sóhajta megszégyenülten Natalie, s szemérmes arca elé kapta a hímzett batiszt szegvényt, mely elég lyukacsos volt arra, hogy keresztüllásson rajta.
Hermine éppen lapot fordított a könyvben, nem ügyelt oda.
- Kérem missz, én tiszteletre méltó viszonyt értettem, s meg vagyok felőle győződve. Bogumil barátom előttem mindent felfedett. Ő kegyedet, missz, nőül akarta venni.
- Ah, uram.
- Fait accompli, missz; én tudom. Zsebében van a diszpenzáció; nekem megmutatta, minden rendbe volt hozva; nehány nap múlva a szertartásnak meg kellett volna történni. Azonban valaki a háziak közül árulkodást tett, hamis értelemben, a lovag úr előtt. Ő a házában szőtt viszonyt botránynak találá, s azért elűzte a fiatalembert; s hogy őt kegyedre nézve is imposszibilissé tegye, még meg is alázta szemei előtt. Így volt-e missz? Én úgy mondom, ahogy tőle hallottam. Nem tettem hozzá semmit.
Missz Natalie lesütött szemmel sipogá, hogy mind úgy van.
- Tehát jól van, missz. Mármost az a kérdés, akarja-e kegyed e szegény, földresújtott fiatalembert rehabilitálni.
- Mindent akarok uram, de nem tudom, hogy mit.
- Majd azt is megmondom, missz; kegyed csak feleljen rá, hogy ,,igen". Ez eset által sértve van az ő becsülete és a kegyedé.
- Oh nagyon! - szólt fájdalmasan elforgatott szemekkel s szívére szorított kézzel Natalie.
- Bogumil barátom komolyan gondoskodott a jövendőről. Láttam nála a kineveztetést a budai reáliskolai tanári állomásra. Ha ott megtudatik, hogy innen elűzetett; könnyen diffikultálva lehet az inaugurációja.
- Az égre, uram!
- Itt nincs más mód a baj megorvoslására, mint kegyednek rögtön megesküdni Bogumil barátommal.
- Ah, uram.
- Nem akarja, missz?
- De ilyen sietve!
- Hiszen eléggé el volt rá készülve; vagy talán azt gondolja, hogy Bogumilnak elég ideje van várakozni becsülete visszaállítására?
- Nem, nem uram. Ha az ő becsületéről van szó, akkor mindenre kész vagyok - szólt Natalie, nagylelkűen nyújtva kezét Maxenpfutschnak; s azután lelki támaszt keresve ilyen nagy elhatározáshoz, tekinte Hermine-re, ki most már letevé a könyvet, s hozzálépett, mire az érzékeny hölgy egyetlen barátnéja vállára borulva elkezde sírni.
- Ah, ön nem fogja elítélni boldogságomnak könnyeit.
- No, így jól van, missz. Már így helyesen van; mármost csak nehány modalitásról akarnék még szólani, ami a kivitelre szükséges; de addig is magamat ajánlom; ha szükséges lesz, visszatérek.
Natalie értette az intést, s a távozót kikísérve, künn a folyosón hirtelen tudtára adá, hogy Ankerschmidt magaviselete most már egészen tisztában áll előtte. A lovag neje neki, mint egykori társalkodónéjának, ötezer pengőt hagyományozott, úgy, hogy amíg a lovag házánál van, addig annak kamatjait húzza, ha pedig férjhez menne, akkor az egészet kifizessék neki; míg ellenben, ha érdemetlenül viselné magát, azt elveszítse. A lovagtól ez csak intrika, hogy ki ne kelljen fizetnie az apanázst, sőt tán még el is veszíttetni azt az ártatlannal; de rajta fog veszteni, mert az igazság diadalmaskodni fog.
- Ahán! - mondá Maxenpfutsch úr, s most már világosságot érzett agyában afelől, hogy Bogumil mért van úgy beleőrülve a misszbe, amit ezidáig bizonyára nem értett. Tehát ötezer forintot kap, ha férjhez megy. Az sokat szépít a dolgon.
Ő is elmondta aztán a további mondanivalókat.
Hogy az esküvésnek még ma éjjel kell megtörténnie Maxenpfutsch úr lakásán.
Azért éjjel, hogy senkinek fel ne tűnjék, s azért ott, mert Bogumil nem jöhet a kastélyba, újabb botránynak téve ki magát. Tanúkról gondoskodva van. A direktor úr saját kocsiját bocsátá Bogumil rendelkezése alá, hogy azzal a szomszéd faluból elhozza a lelkészt, minthogy a helybeli más hitű, s nem érti a nyelvet.
E végre szükséges missz Natalie-nak észrevétlenül eljutni a direktori lakba; annak pedig ez lesz a kiviteli módja.
A kastélynak van egy hátulsó ajtócskája, mely az angolkertre nyílik. Ez ajtóhoz egy csigalépcső vezet le az urasági lakosztályból. Az ajtónak, betörések elleni biztosítás végett, csak belülről van zárja, kívül minden kulcslyuk hiányzik rajta. Ha mégis valami olyan eset adná elő magát, hogy valaki akkor akarna ott bemenni, mikor zárva van, egy csengettyűhúzó van a falba alkalmazva, mely a cselédszobába szolgál.
Mármost minden feltűnés kikerülése végett missz Natalie, midőn mindenki lefeküdt a kastélyban, ez ajtón át fog kijönni, a kertben várni fogja a direktor, s a kerten túli lakig vezetőjéül ajánlkozik.
Hogy azonban ismét ugyanazon úton visszajuthasson, az ajtót ne csapja be háta megett, mert akkor reggelig kinn reked; hanem hagyja félig nyitva.
- De hátha valami tolvaj talál a nyílt ajtón bemenni?
- Az igaz, erre nem gondoltunk.
- Megtaláltam! Hermine szeret engem, úgy ragaszkodik hozzám, mint testvéréhez; nála fogom a kulcsot hagyni, s megkérem, hogy mikor visszajövök, ismét bocsásson be.
- De hátha elalszik.
- Óh, bizonyosan mondhatom, hogy nem. Egy regényt kért tőlem régóta nagyon, olvasni, de megtagadtam tőle, még nem neki való; most odaadom, s biztosítva vagyunk, hogy reggelig fennmarad mellette.
- Ez hát jó. Még egy kérdést, missz. Megbocsásson, missz. Egy igen indiszkrét kérdés, de nem lehet kikerülni. Van kegyednek... Van kegyednek... keresztlevele?
- Alkalmasint lesz. Ámbár én úgy hiszem, hogy tévedésből alighanem a nagynénémet írta be a pap; annak is Natalie volt a neve.
- Az igen valószínű. Egyébiránt nem kell azt másnak bemutatni, mint az eskető papnak. Ezt ne tessék elfelejteni magával hozni. Missz Natalie zokogva bizonyító, hogy erre az áldozatra is kész. Vendelin úr aztán csak arra kérte, hogy ne sokat zokogjon, mert gyanút fog vele költeni, az pedig egészen szükségtelen, s azzal násznagyi tisztét végezve, sietett haza az örömapai hivatás előkészületeihez fogni.
Missz Natalie pedig nem fogadott neki szót, mert visszatérve a folyosóról a szobába, ott oly sírást kezdett el Hermine nyakába borulva, hogy az alig győzte helyre vigasztalni.
Pedig már ez így szokás.
- Senki sem sejtheti, hogy én mit érzek. Egyedül ön, szeretett Hermine, lelkemnek képmása. Ha e házat el kellene hagynom, egyedül ön miatt vérzenék szívem; de ugyebár ön nem ítélne el engem azon esetben, ha a körülmények kényszerítenének, hogy e házat elhagyjam, ha talán azzal, kivel sorsomat összekötöm, a rideg elbujdosás sorsát is meg kellene osztanom? Hiszen mi lehet nemesebb hivatás, mint egy nőnek megosztani egy szeretett férj fájdalmait, szenvedéseit! Ez a legdicsőbb feladata egy gyönge női kebelnek, melyben legerősebbnek mutathatja magát.
- Missz Natalie! - szólt közbe egy profán hang.
Az érzékeny keblek szétriadtak. Eliz kiáltott a másik szobából; őt a nagy tervezésben ott felejtették a zongora mellett, s ő már kezdte erősen unni magát.
- Missz Natalie! Engedelmével. Numero Eins várfogoly alázatosan kérdi, hogy hány órai zongora-sáncmunkára van ítélve?
Úgy? Ezt föl kell menteni.
- Eliz kisasszony szobájába térhet és festőállványához ülhet.
Ah, tehát éppen grátia! Eliznek szenvedélye, vigasztalása volt a festés; amellett elült volna napestig, s ha kezébe vehette a rajzónt, reszketett érte, hogy ismét le kell azt majd tenni. Csak azt a sok unalmas mintaképet ne rajzoltatnák akkor is vele, hanem engednék a fejéből alakokat, arcokat, torzképeket előállítani. Ezekért rendesen szidást kap. Legnagyobb engedmény az, ha természet után szabad neki virágcsoportokat, felszelt dinnyéket s más afféle ártatlan tárgyakat lemásolni.
Az bizonyos, hogy mikor rajztáblához engedik ülni, akkor nem kell neki őr. Oda van láncolva.
Missz Natalie azután egész nap ráért Hermine-nel a tervet jól kifőzni. Hermine gondoskodni fog, hogy a missz észrevétlen kimehessen és visszajöhessen a vakajtón, hogy a háziak semmit meg ne tudjanak, s még az éjjel fog írni atyja után, melyben felvilágosítja őt a történtekről, s engesztelődésre hangolja haragjának tárgya iránt, kinek ily komoly szándékai voltak, se nem titkos kém, se nem nőcsábító, hanem egy félreismert nemes szív.
Soha semmi reakció nem várta nehezebben, hogy sötét legyen. Az estebéd is sokkal hamarább és gyorsabban ment végbe, mint máskor. A cselédeknek meghagyatott, hogy jókor bezárjanak minden ajtót, mert kétszeresen kell vigyázni, mikor a lovag úr nincsen itthon.
Eliznek is elengedék a vacsora utáni fejszámvetést. Minthogy ma jól viselte magát, mehetett korán aludni.
Tíz óra tájon már csöndes volt a kastély, az utolsó lámpafény is kialudt, csak az éji lámpáké világított még a kisasszonyok lakosztályában.
Két egymásba nyíló szoba volt az, melyek közül a folyosóra szolgáló volt Hermine-é és a nevelőnőé, ebből nyílt egy kis szoba, melyben Eliz aludt. Ennek nem volt külön kijárása.
Eliz szobájának ablakán be volt téve a zártábla; a másik szoba egyik ablakán ezt kinyitották. Ez volt a jel arra Vendelin úrnak, hogy idebenn rendben van minden.
Viszont Vendelin úr részéről az volt az összebeszélt jeladás, hogy általa egy kavics fog a világított ablakra felhajíttatni.
A kavicskoppanás nemsokára hallható volt. A missz arra kérte Hermine-t, hogy tegye a szíve tájára a kezét, mennyire dobog! - ami csakugyan úgy is volt.
Azzal sáljába burkolózva, lekísérteté magát Hermine-nel a csigalépcsőn, s midőn a vakajtóhoz értek, átadá neki annak kulcsát, melyet Ankerschmidt különösen a missz gondjaira bízott, s ott még egyszer megölelve növendékét, a nyitott álajtón kilépett az udvarra. Hermine a gyertyát is eltakarta e percben, hogy fényt ne vessen ki a nyíláson. Azzal ismét becsukódott az ajtó.
- Itt vagyok, missz - susogá Vendelin úr, ki a falhoz lapulva állt, s karját nyújtó az elrablandó hölgynek.
- Óh, mint félek! - sipegé az, finomkodva.
- Ilyen sötétben.
- Zsebemben a lámpa; a kertben előveszem.
- Ah, nincsenek kígyók a kertben?
- Dehogy, azok most téli álmukat alusszák.
- Direktor úr - suttogá a delnő, kísérője karját jól megcsípve -, én nem tudom, nem ájulok-e el, ha ,,ön barátját" meglátom.
- No, afelől legyen nyugton. Ő most éppen távol van.
- Távol?
- De mindjárt hazaérkezik. Hintómmal a szomszéd faluba ment a lelkészt elhozni. Fél óra múlva itt kell lenniök. Addig pedig megszokja kegyed az állapotot.
Missz Natalie azonban mindamellett visszavonhatatlanul megígéré, hogy amint Bogumil meg fog érkezni, amint ő azt meglátja, azonnal el fog ájulni.
Már diszponálva volt hozzá.
Vendelin úr gondja volt addig tartani benne a lelket, míg e katasztrófa bekövetkezik, ami remélhetőleg nem várat sokáig magára. Hisz a szomszéd falu, jó lovakon, alig félóra járás, egy óra alatt itt lehet a pap és a vőlegény; addig csak eltartja a menyasszonyt násznagyi diskurzussal a direktor úr.
Azonban az óra elmúlt és azután még egy óra elmúlt, s a vőlegény mégsem érkezett. Missz Natalie el-elkezdte a sírást, meg-meg abbahagyta. Maxenpfutsch úr pedig azon vette észre magát, hogy kelleténél többet ásít. Nagyon hatnak az idegekre azok a percek, amikben az ember egy késedelmes vőlegényre vár, még ha násznagy is az ember, hát még ha menyasszony.
Éjfél után járt már az idő, Bogumil mégsem érkezett. Missz Natalie-nak egy rémgondolatja támadt.
- Uram, ha ,,ő" valahogy történetesen ez éjjel meg nem érkeznék, mit mondana a világ, hogy én - és ön - itt - együtt - a kastélyon kívül - egy egész reggelig tartó estét -.
Vendelin úr hátán a hideg futott keresztül. Ez ugyan fatális helyzet volna! Még utóbb neki kellene a misszt elvenni.
- No de az nem lehet - vigasztalá az aggodalmas hölgyet; az teljes lehetlenség. - Én bizonyos vagyok barátomról. Akit én egyszer barátomnak nevezek! Ő szilárd jellemű férfiú.
- Óh, nem is úgy értem, de hátha útközben valami baja történt? Tán a szekér árokba dűlt, s ő szerencsétlenül járt? Hátha valahol rablók támadták meg, ő hősileg védte magát s megöletett? Vagy eltévedt a sötétben?
- Ah, dehogy. Ne tessék aggódni. Én már tudom, miért késnek. Bizonyosan a papot halálos beteghez hívták gyóntatni, s amiatt késik. Mert tudja kegyed, missz, a papnak elébb való kötelessége a haldoklókat kielégíteni, mint a házasulandókat.
Abban aztán mind a ketten megegyeztek, hogy valóban annak, aki meg akar halni, inkább szabad türelmetlennek lenni, mint annak, aki esküvőre készül.
Jaj, de azalatt már el is temethette volna a halottját a tisztelendő úr, amíg azok a hosszú órák egymás után lefolytak; elmúlt egy óra, két óra, három óra éjfél után, a kocsi mégsem jött vissza. Már bizonyosan rablók fogták el!
De ne tessék félni. Kocsirobogás hangzik, most hajt be az udvarra a hintó.
- No, valahára hát megérkeztek! Tudtam én, hogy nem nyeli el őket a cethal! Ugyan megszepegtettek már magamat is. No missz, most már bátorság és erő.
- Uram, én nem állok jót magamról, midőn ismerős lépteit meghallom; ah!
Azonban az ismerős léptek sokáig nem akartak hallatszani, s azt képzelheti mindenki, hogy az ájulás előkészületeit sokáig tartogatni valami kellemetlen.
Elmúlt öt perc, mégsem kopog a folyosón senki. No, mi történik odakünn?
Már csak kénytelen volt Vendelin úr engedelmet kérni Natalietől, hogy egy pillanatra egyedül hagyja a szobában, mert meg kell már nézni, hol maradnak az illetők.
Vendelin úr kilépett a folyosóra; valakit látott annak végén állani, s messziről üdvözlé:
- Alászolgája tisztelendő úr, tessék, tessék.
Csak azután, hogy közelebb lépett hozzá, s szemei hozzászoktak a külsetétséghez, vette észre, hogy saját köpenyegét hívogatja olyan szívesen, mely a porolófán függ száradás végett.
Az udvaron állt az üveges hintó, melynek lámpásaiból már kiégett az olaj, a kocsis járatta csendesen az udvaron a kifogott lovakat.
- No, Anton! Anton!
- Jó reggelt - mordult vissza a vén kocsis.
- Mit jó reggelt, te ostoba, én még le sem feküdtem.
- Én sem, de azért reggeledik.
- No hát mit történik? Mit csináltok?
- Mit csinálunk? Hát én a lovakat járatom; azok meg velem jönnek.
- Ne bolondulj; hát a többiek?
- A másik két lovat a lovászgyerek járatja.
- Ne bomolj, vén bolond. Bogumil urat kérdem.
- Úgy? Hát hiszen azt, ahova tetszett mondani, oda elvittem.
- Nos. Hát aztán?
- Hát aztán? Azt mondta, hogy köszönteti a direktor urat.
- Ott maradt?!
- Nem maradt biz az, mert az rögtön postakocsit rendelt, s odább ment.
- Postakocsit? 'Sz nincs is abban a faluban postaállomás.
- De nem is a faluban voltam én, hanem a városban.
- Városban? Hát mit mondott?
- Azt mondotta, hogy köszöni a nagyságos úr szíves közremunkálását, mindig meg fog róla emlékezni.
- Közremunkálásomat? De hát a missz? De hát a missz? Mit izent a missznek?
- A missznek?
- Igen, missz Natalie-nak.
- Hogy mit ,,izent" neki? - Gyü, te fakó! - Azzal Anton továbbvezette a lovakat.
- Megállsz, gazember! - rivallt a távozóra Vendelin úr. Hová indulsz?
- Eh! A lovak megfáznak az állásban.
- Mért nem felelsz, ha kérdelek?
- Hát mit felelhetnék én arra, hogy mit izent a missznek?
- No hát: vagy valamit izent, vagy semmit sem izent? Harmadik eset nincs.
- De van.
- Mi van?
- Már hogy izenhetne az ember akár valamit, akár semmit valakinek, akit magával visz?
- Mit visz magával?
- Hát a misszt.
- Micsoda misszt?
- Csak tudom tán, hogy mi az a missz? Csak ösmerem tán azt a zöld selyem fátyolt, amit viselni szokott, hogy a nap el ne süsse; meg azt a pepita rokolyát azzal a zöld bársony tükörrel elöl, meg a sárga virágos kalapját, aztán meg azt a búzavirágszín selyem mantilláját, csak tudom talán, hogy milyen az a missz?
- Szent uram Bajorországban! - kiálta fel, üstökébe kapva Vendelin úr. - Mi történhetett itt? Nem hallottad a hangját annak a személynek?
- Lassan beszéltek előttem és franciául.
- Hol vetted fel a kocsira és mikor, és hogyan, micsoda körülmények között?
- Idát ahogy tetszett parancsolni, én úgy tettem. Azt mondá direktor úr: ,,Anton, fogj be négy lovat a födeles hintóba, s aztán üresen hajts ki, kerülj le az angolkert ajtajáig az alsó úton, ott várj csendesen. Akkor majd odajön Bogumil úr: az felül, azután majd az megmondja, hogy hova vidd; azután akit még el kell vinned, azt is felveszed; ő megmondja, hogy kit. Úgy tettem. Megálltam a kert alatt, jó sötét volt már, mikor az ifjú úr kijött a kertajtón. A missz kapaszkodott a karjába; ő kinyitotta a hintó ajtaját, s fölsegítette a misszt; én kérdeztem, hová parancsolja: ő felelte, be a városba. A városban a postaház előtt megálltunk, ott az ifjú úr kiszállt, relais-t parancsolt; a missz ezalatt ülve maradt a hintóban; mikor aztán előjött a relais, akkor a misszt ismét kisegítette a kocsiból, egy kis útitáska volt vele, amit nem engedett másnak kezébe venni, ő maga vitte utána. Aztán a missz egy ezüsttallért nyomott a markomba, amilyen itt nem jár; az ifjú úr pedig egy papirosba tekergetett tantuszt, amilyennel az urak játszanak. Bizonyosan elnézte, azt gondolta: dupla aranyat ád. Azzal agyiőt mondtak, a posta trombitájába fújt, én meg visszafordultam, s most itt vagyok.
Vendelin úr e szép történet hallása után csak úgy esett be ajtóstul a szobába.
A benn ülő missz a nagy robaj hallatára hátrahajtá fejét a pamlagvánkusra, s éppen en traine volt, hogy Morpheus később született testvérének, az ájulásnak, kit a pogány mitológia az istenségek sorából kifelejtett, illő fenntartás mellett karjaiba dőljön, amint Vendelin úr sipkáját előre elhajítva, berohant, s képéből kikelve ordítá:
- No, missz Natalie, most már én is elájulok! Az a gazember a missz ruháiban elszöktetett egy más nőszemélyt, s rettenetes a sejtelmem, hogy kit?!









Jókai Mór: Az új földesúr


IX. A két fogoly
Eliz az igazak álmát aludta ezalatt.
Azt a tiszta álmot, amit nem zavar még más, mint egy szótalan ideálkép lebegése, kinek alakja csupa aether és napsugár.
A legelső napsugár, mely ablaka függönyein áttört, visszahívta szemeiről a szűz álomképet.
Kora hajnal volt; még nagy a csend a kastélyban: nem kelnek itt korán. Eliz fölkelt, pongyoláját fölvéve, s mielőtt őrei fölébrednének, a rajztáblára feszített képhez ült, s amit tegnap elkezdett s amit álmában továbbgondolt, most folytató. Egy alacsony ablak volt az, nehéz vasrostéllyal, a vasrostélyon belül egy halavány ifjú arc; künn a rostély előtt egy dalosmadárka, körül az ablakon virágos folyondár, mely benyúlik a vasrudak között; ők ketten vigasztalják azt, aki belül van. - Egy dalosmadár és egy árva repkényinda.
Kinek lehetne ez ellen kifogása! Hisz az arcra nem szükség ráismerni, aki a rostélyon belül van, az még csak körvonalaiban látszik. Első a dalosmadár és a repkény.
A leányka egészen elmélyedt munkájában, észre sem vette, hogy a kis asztali óra finom pici csengő hangon már kilencet üt, s még semmi nesz a mellékszobában.
A missz és Hermine ugyan soká alusznak.
A madárka feje igen jól sikerült. Szinte látszik rajta, hogy milyen búbánattal énekel ott, mintha tudná, hogy rabnak teszi. Eliz meg van elégedve nagyon a kismadárral; most már ideje, hogy félretegye a képet, mert mindjárt itt lesz a porkoláb, a keményszívű missz, és mondani fogja: ,,Allez! zongorasáncmunkát végezni!"
Jó lesz már megnézni, hogy ébren vannak-e.
Eliz sajátságos gyermeteg bosszúállást szokott azzal gyakorolni, hogy míg ő rendesen igen korán fölkelt, a misszt, ki óriás időkig szeretett pihenni, zajos énekszóval költse fel álmából; ami, akárki is tudja tapasztalásból, igen kellemetlen szolgálat annak, aki éppen jóízűn aluszik; de amiért, ha egyszer már fölébredt az ember, minden bosszúsága dacára sem lehet haragudnia, mert hiszen a felköltőnek csakugyan igaza van: ,,itt a reggel", sőt még meg kell neki köszönni, hogy nem engedett tovább aludni.
- Itt a reggel! I wish you a good morning, missz! - enyelge, zajosan nyitva át a szomszéd szobába Eliz, s egy víg kuplét kezde rá, melyet gyermekeknek tanítanak a hajnal szépségeiről.
De mint bámult el, amint a szobát egészen üresen találta. Mind a két ágy használatlan, ahogy este fel voltak bontva; látszott, hogy senki sem feküdt bennök.
Eliz nem érté, hová lehettek.
Körültekintett. Hermine íróasztalán volt egy lepecsételt levél, azt fölvevés a címlapon ez állt:
,,Eliz testvéremnek."
Eliz szívdobogva bontá fel a levelet. E sorok voltak benne:

,,Kedves jó testvérem!
Ne ítélj el azon lépésért, amit ma tettem. Nem tudok ez ember nélkül élni. Ha gyilkos volna is, vele mennék. Tudom, hogy ez őrültség; nem tudok belőle kigyógyulni. Atyám ma elűzte őt, és nem tudta, hogy engemet is vele együtt űz a világba. Atyámhoz nem merek írni; ő nem olvasná el levelemet, megátkozna. De tégedet szeret, te olyan jó vagy: és nekem senkim sincs, aki előtte védelmezzen, egyedül te. Nem is tudom: mire kérjelek, olyan zavart vagyok. Te legjobban tudod azt. Állj közénk és atyánk közé; a te jó szíved kitalálja, hogy mit tégy. Isten áldjon meg; csókollak százszor, ezerszer.
Hermine

Ui. A missz és a direktor nem tudnak semmiről; ha lehet, védd őket atyám előtt. H.
Sirass meg."

Ezt az utolsó mondást fölösleges is volt odaírni, mert Eliz, amint e levelet végigolvasta, oly zokogásba tört ki, hogy a könny két piros orcáján mint patak áradt végig; kezeit tördelte, kétségbeesve járt alá s fel a szobában; testvérének egy elejtett kendőjét lelte meg egy széken, azt százszor összecsókolá, kebléhez szorongatta; és újra zokogott és sírt, mint a nyári zápor, és csókolta a levelet, meg a kendőt; úgy, hogy a nagy zokogást meghallották a cselédek, s a szobaleány jónak látta bejönni, hogy nincs-e rá valami szükség.
Az ajtónyitásra a felindult leányka keserve a düh indulatába ment át; azt hitte, a missz jön. Vadul villogó szemekkel rohant az ajtó elé, úgyhogy a szobaleány visszarettent, amint eléje dobbant.
- Hol van a missz? - kiálta rá Eliz, minden ízében reszketve a gáttalan indulattól.
Az bámulva nézett szét, és vállait vonogatta.
Eliz mérgesen ragadta meg a cseléd vállát.
- Hol a missz? Mikor ment el? Ki bocsátotta ki az ajtón? Ki látta Hermine-t?
A szobaleány majd összeesett ijedtében.
- Mi, kérem, nem láttunk senkit, mifelénk nem ment ki senki. Hanem a hátulsó ajtó nyitva van; az elébb mondta a kertész.
Eliz forró homlokára tette összekulcsolt kezét, s lassankint magához kezde térni.
- Megállj! - szólt csendesülten a hátrálni vágyó cselédhez. - Ne beszélj odakinn semmit. Küldd be a kis Gyuszit. A hátulsó ajtót zárjátok be, s hozzátok ide a kulcsát.
A cseléd elsietett, s utána nagy hirtelen beállt Gyuszi.
Eliz szemei akkor már nem könnyeztek, arca nem volt lángveres, haja le volt simítva, kezeit hátratéve járt alá s fel Hermine szobájában.
- Parancsol, kisasszonyom? - szólt a kis legény katonásan emelt kézzel.
- Figyelj! - szólt hozzá Eliz, olyan parancsoló hangon, mint egy tábornok. - Tudsz lőfegyverrel bánni?
- Tudok, kisasszonyom. Puskám is van. A nagyságos úr adta.
- Lőttél már vele?
- Óh, akárhány galambot: még vércsét is.
- Jó. Töltsd meg a puskádat és gyere vissza.
A kis apróság néhány perc múlva vigyorgó képpel jött vissza, holmi kis karabint emelve vállán.
- Most idefigyelj. Mátul fogva ebben a szobában fogsz lakni, míg atyám hazajön. Éjjel azon az ágyon alszol.
- Jaj. Az a missz fekhelye.
- Csitt! Ki kérdte? Nappal itt állsz őrt az én szobám ajtaja előtt, s mindenkit, aki be akar jönni, feltartóztatsz. Tudod, hogyan kell?
- Óh igen! Így! - a kis babszemjankó előrelépett egyik lábával, a puskát szuronyszegezve kapta előre: ,,Ki vagy? Megállj!"
- Helyesen van. Senkit be nem eresztesz ide, mert ez börtön; te pedig őr vagy. Aki erőszakoskodik, vagy nem ügyel felhívásodra: azt lelövöd; értetted?
- Igenis értettem.
- Tehát aszerint tégy.
Eliz ezzel liliputi őrét a külső szobában hagyva, becsukta hálószobája ajtaját, s leült, atyjának levelet írni.
Minő gyöngédség és minő erő kellett ahhoz, hogy egy ily fájó sebet bekötözni kísértsen olyan férfiúnál, ki indulatainak nem tanult ura lenni!
Mennyire óvakodnia kellett minden bölcselkedéstől, nehogy szemrehányásul essék az az apának, ki Hermine-t tartá a ház címerének, az okos, szerény leányt, kinek szavát ritka volt hallani, kit sohasem kellett figyelmeztetni arra, mit tegyen, mit ne tegyen; ki dicsekedése volt minden nevelőjének, meghalt anyjának kegyence: és akiért most a könnyelmű, szeleburdi, mindig szidott, mindig fenyíték alatt tartott hamupepejkének kell könyörögni, hogy legyen neki nagy vétkeért bocsánat!
No de könnyű annak írni, akinek szíve van! A hideg ész tévedhet ilyenkor, de a szív mindig eltalálja az igazi hangot, s megsúgja, hogy másnak mi fáj, mi esik jól.
,,Tudod, mennyire szerette Hermine-t édesanyánk. Ne taszítsd őt el."
Ez volt legerősebb argumentuma. S nem elég erős-e ez?
- Ki vagy? Megállj! - hangzott odakinn a kis silbak kiáltása.
- Kávét hozok - volt rá a biztos felelet.
- Passirt; mehetsz.
A szobalány jött a reggelivel.
Eliz inte neki, hogy tegye le, és aztán menjen. És ismét írt tovább.
,,Tudod, mennyire szereted őt te is. Hiszen ezután is fogod szeretni."
- Ki vagy? Megállj! - hangzott ezúttal a szokottnál mérgesebb hangnyomattal.
- Jesszusz Maria! - volt rá a sikoltás.
Ez a missz hangja volt.
Eliz hallgatta egy ideig, hogy mi lesz odakünn.
- Vissza! Én strázsa vagyok!
- Nonono, Gyuszikám, ne tréfálj.
- Én nem vagyok ,,Gyuszikám"; én patrol vagyok; én feuerpikét vagyok, aki közelít, meglövöm.
- Hah! Az égre! Ne tartsa erre azt a fegyvert, el talál sülni magától.
- No hát maradjon ott az ajtóban, s ne jöjjön közelebb.
- De micsoda gondolat az, gyermeknek puskát adni a kezébe?
- Ez a parancs. Ez az ordré.
- Bocsásson a kisasszonyhoz.
- Semmi kisasszony; az fogoly.
- De énnekem be lehet hozzá menni.
- Mi a jelszó? Mondja a jelszót!
- Gyuszi, most mindjárt pofon ütlek.
- Missz! Nem látja, hogy most katona vagyok? Teremtette. Lövök és szúrok.
Eliz már erre kinyitotta az ajtót.
A missz meglátva növendékét, bátorságot vett magának a várőrségen keresztül ostromra rohanni, ami szerencsésen sikerült is neki; bejutott sértetlenül Eliz szobájába, s ott tikkadtan, lihegve megállt, és nem tudta, hogy mit kérdezzen.
Eliz inte neki, hogy üljön le. Érezte, hogy most ő az, aki rendelkezik.
- Olvassa, missz, ezt a levelet - szólt odanyújtva neki a Hermine által írottat.
Az olvasás alatt a missz arcán és homlokán szederjes veres foltok támadtak; mély harag és ijedtség tanújelei. Egészen ki volt kelve alakjából minden vonása.
A levél kiesett reszkető kezeiből.
- Ez szörnyűség, ez borzasztó.
- És most olvassa ön e másik levelet - szólt Eliz, azt nyújtva át, amit ő írt atyjának.
- Kérem, Eliz, az istenért, hallgasson meg elébb.
- Semmit sem akarok hallani, missz.
- Meg kell önnek mindent tudnia.
- Mit gondol ön? Nekem egy ,,kalandot" akar elmondani, akinek még eddig egy regényt sem engedett elolvasni?
A mély elpirulás a szűz arcon tanúsítá, mily ösztönszerű tiltakozással lép fel a hajadoni szemérmesség e kísérlet ellen. Missz Natalie-nak át kelle látnia, hogy verve van, lecsüggesztett fővel olvasá Eliz levelét, melyet atyjához írt.
Feltűnt a missznek, hogy Eliz különösen sok szót vesztegetett arra, hogy atyját a csábító személye iránt kiengesztelje. A missznek ez nem tetszett; ő azt akarta, hogy ez embert üldözzék, megöljék, megsemmisítsék.
- De hiszen mindezen szerencsétlenségnek az átkozott csábító az oka. És kegyed őt menti!
- Mentem. Mert most már Hermine férje.
- De ő mindnyájunkat megcsalt; megcsalta Hermine-t is; ő az oka annak, hogy kegyed most atyja haragját viseli. Óh, az átkozott, most engemet is semmivé tett!
- Az nagy baj, missz; de önre nézve még nagyobb, ha atyám éppen őiránta nem engesztelődik ki, mert akkor haragja ön ellen fog fordulni, ki valamit elmulasztott, ami rá volt bízva. Hermine azt írja levele végén: Missz Natalie és a direktor nem okai semminek. Ebből én azt értem, hogy önök okai valaminek. Rám van hagyva, hogy önöket védelmezzem. Én nem tudom, mit hibáztak; nem tudom, mit kellene védelmükre felhoznom. Csak annyit tudok, hogy mentül hamarább kibékül atyám azzal, aki hibázott, annál könnyebben megbocsát azoknak, kik a hibát előmozdíták.
- Ön okos leány - sipegé a missz, megalázottan nyújtva át Eliznek a levelet.
- És most megbocsát, missz Natalie, ha tisztelettel felkérem, hogy szobámat ezentúl kerülje el. Foglalja el a kastély bármelyik részét lakásul; de azt, amely nekem fogságul van rendelve, hagyja érintetlen. Nekem szükségem van egy hiteles és gyanútlan személyre, aki atyám visszatértekor bizonyságot tegyen afelől, hogy a rám szabott szigort elviseltem. Ön e tanú nem lehet. Láthatja, missz, hogy már választottam is ajtóm elé őrt, akinek atyám hinni fog, mert gyermek és együgyű. Isten önnel.
A missz ugyan búcsúvétel után is ülve maradt még a díványon, de Eliz a csöngettyűzsinórhoz lépett; a szobaleányt beidézte, s azután az atyjának szóló levelet lepecsételve, azt kezébe adta.
- A lovász rögtön nyergeljen, s vigye e levelet a városba doktor Grisákhoz, az majd elküldi atyám után. Te pedig Luize, légy szíves missz Natalie garderobe-jait és ágyneműit a hölgyvendégszobába átszállítani. Amit parancsol, teljesítsd. Én szobámban fogok étkezni egyedül, míg atyám hazajön. Mikor Gyuszi elhagyja a külső szobát, az ajtót zárja be maga után, s a kulcsot vegye mindig magához. Isten önnel, missz Natalie.
A missz kedélye egészen összevissza volt zavarva e lyányka magaviselete által, ki egy óra lefolyása alatt tudott haragudni, sírni, kétségbeesni, élceket mondani, hidegvérrel beszélni, parancsolni és mindent a legjobb időben.
Vevé tehát sátorfáját, s a szobaleánynak azt az utasítást adta, hogy holmiait, ha már költözni kell, ne is a vendégszobába, hanem egyenesen a direktor úrhoz szállítsák át.
Képzelhetni Maxenpfutsch úrnak az örömét, mikor az ablakon keresztül meglátta, hogy missz Natalie bőröndöstül, cókmókostól jön visszafelé a kastélyból, s egyenesen az ő ajtajának tart.
Eliz pedig, amint egyedül maradt, bezárkózott szobájába, elővette rajztábláját, ecsetét, s azt a legsötétebb szépiába mártva, a megkezdett képen az ablakrostélyok közeit sötétre festé vele, hogy a rajzolt arckép egészen eltűnjön onnan, s ne maradjon ott más, mint a kismadár és a repkény.
Most már tudta azt, hogy nagy vétek egy arcot, amit álmaink előnkbe hoztak, papírra lefesteni.
       
Doktor Grisák nagy kedélynyugalommal szürcsölgeté reggelijét a teáscsészéből; még jókor volt az idő, tizenegy óra, és ő még papucsban és hálóköntösben. A segédek azóta kifáradtak a szaladgálásban; mert most a fő ügyvédi praxis szaladgálásból áll; a principális maga csak audienciákat szokott adni, mire nézve lapidár betűkkel van felírva ajtajára: itthon található reggeli 11-től 1-ig.
Doktor úr éppen a második findzsához fogott, midőn az inas két kliens névjegyét hozta be ezüst tálcán, akik konzultálni kívánnak.
- Ilyen korán! - pöfögött úri dölyffel a doktor úr, pompás kronométerét kirántva oldalzsebéből. - Még csak 10 óra és 57 perc. Mondjad nekik, hogy várjanak. Add ide a jegyeiket, hadd látom, kik?
Az inas odatolta a tálcát.
Doktor Grisák kedélyesen felkacagott, midőn a két jegyet megszemüvegezé; pedig nem állt arcához jól a kacagás, mert igen nagy és ritka fogai voltak.
- Óh, ez derék! No ezeket csak vezesd be mindjárt. Mondd meg nekik, hogy még csak hálókabátban vagyok, de azért ,,őket" elfogadom. Hisz ez mulatság lesz a reggeli mellé.
Doktor Grisák arca még azután is kedélyesen mosolygó maradt, s úgy tetszék neki, mintha a második csésze teának sokkal erősebb aromája volna.
Szerény kopogtatás hallatszott. ,,Szabad!" Ki lép be oly osonva? Direktor Maxenpfutsch úr az. Egészen meggörbült a háta a hajlongástól, s a ,,legalázatosabb szolgáját" olyan vékony hangon tudja elmondani, mintha félne, hogy különben nem hiszik el.
- Ah, jó reggelt, jó reggelt direktor úr. Tessék helyet foglalni. Hát a missz? Hol maradt? Az ő jegye is itt van.
- Igenis, könyörgöm alássan. Ő kinn maradt a várakozó teremben, miután meghallotta, hogy nagysád még hálókabátban van. A világ minden kincsével rá nem bírnám venni, hogy egy férfiúval beszéljen, aki még hálókabátban van.
-Ah! Úgy? No persze, ő igen sokat tart az illedelemre; - neki az métier-je: tudni, hogy mi illik, mi nem. Egyébiránt azt mindegy, akár van ő is itt, akár nem. Mi őfelőle is végezhetünk nála nélkül.
- Hogyan kérem? - kérdezé bámulva Maxenpfutsch.
- Ah, én már mindent tudok - szólt doktor Grisák, kényelmesen helyre fészkelve magát, felrakott lábakkal a causeuse-ön. Önöknek az egész bajáról értesülve vagyok. Straff barátom mindent elmondott még tegnap.
- Straff? - szólt bámuló tekintettel Vendelin úr.
- Hja, vagy úgy! Önök ezen a néven nem ismerik. No, az a bizonyos fiatalember, ki mint zongoramester Ankerschmidtéknál tartózkodott.
- S az önnek barátja!
- No, no, no. Kérem, jegyezze meg önmagának, hogy akiről én azt mondom, hogy ,,barátom", annak hirtelen nem tudok más címet adni.
- S hol van ez a gazember! - kiálta föl egyszerre, vérszemet kapva, Vendelin úr; azt hitte tán, hogy még elkaphatja, a kisasszonyt elveheti tőle, hazaviheti, s minden jó lesz.
- Úgy hiszem, hogy azóta Bécsben van. Egyébiránt fölösleges lenne őt üldözni, mert még tegnap délben megesküdött a kisasszonnyal. - Bizonyosan tudom.
Vendelin, mint a lőtt róka bocsátá le karjait e rémhírre.
- Itt járt nálam a kópé - folytatá doktor Grisák, finom török dohányból cigarettet göngyölgetve -, azt akarta, hogy vállaljam el az ügyét Ankerschmidt ellen.
- Minő ügyét? Tán a becsületsértés?
- Ah, hah! - nevetett a doktor, cigarettjét a szeszlángon meggyújtva. - Törődik is ez azzal! A neje hozománya végett.
- Átkozott ember! - szólt izzadó homlokát törülgetve zsebkendőjével Vendelin úr.
- Húszezer pengőt ajánlott azon esetre, ha elvállalom az ügyet; s kiperlem Ankerschmidttől a hozományt.
- Hogyan? Húszezer forintot!
- Az nem sok. A leányok anyai része tesz egyre-egyre 250 ezer forintot: megérdemelné az áldozatot.
- Átkozott ember! - hebegé Maxenpfutsch. - Annyi pénzt elrabolni; 250 ezer! 20 ezer! (Az utóbbit is rablásnak címezé véletlenül.)
- Igen, de én nem vállaltam el az ajánlatot.
- Nem vállalta el?
- Hova gondol ön, uram? - szólt méltóságteljes tekintettel doktor Grisák. - Én Ankerschmidt ügyvédje vagyok, s az hűtlenség volna tőlem, ha klienseim ellenségétől fogadnék el megbízást. Ah uram, ily mocskot nem tűr el az én becsületem.
Maxenpfutsch úr szörnyen csodálkozott azon.
- Megmondtam neki határozottan, hogy nekem a húszezer forintja nem kell, vigye az ügyet más prókátorhoz; azt mondta, hogy majd keres Bécsben. Hanem hát beszéljünk most már önökről. Ez a furfangos kópé önöknek is csúnya levest rántott be.
- Tetszik már tudni?
- Hogyne tudnám? Mindent elmondott. Hogy a kisasszonyt elcsábíthassa, elbolondította a misszt. A missz kedvezései mind az ő javára ütöttek ki a kisasszonynál. Végre önt szólítá fel, hogy mint násznagy, a misszt híja át lakására, minthogy neki tiltva van a kastélyban megjelenni. Ez pedig csak arra való volt, hogy míg a missz eltávozik, s felügyelés nélkül hagyja növendékeit, azalatt ugyanazon ajtón át, melynek rábízott kulcsát a missz maga adta Hermine kezébe, ezt szöktesse el magával.
- Átkozott ember! - mormogá egyre Maxenpfutsch, s már a tarkóját is kezdte törülgetni zsebkendőjével.
- Ördöngös egy fickó - nevetett doktor Grisák. - S méghozzá urasági lovakon; önnek saját hintaján szökteté el a kisasszonyt. Ez zseniál ötlet, zseniál!
Vendelin úr nem találta olyan mulatságosnak a tréfát.
Grisák úr észrevevé, hogy itt kellemetlen húrokon játszik.
- Az igaz, hogy ezzel most önöket igen kellemetlen tintába keverte.
- Azt hiszi, doktor úr?
- Bizonyosan tudom, nemcsak hiszem. Önök úgy fognak feltűnni Ankerschmidt előtt, mint részesei a cselszövénynek. A látszat ellenük van.
- Úgy hiszi, doktor úr?
- Az az egy szerencséjük, hogy Ankerschmidt éppen hosszabb időre eltávozott, nekem nem mondta, hogy hová. Pedig nálam van egy levele Eliz kisasszonytól, melyben bizonyosan tudatja vele a történetet, de nem tudom, hova küldjem utána. Az nagy szerencse önökre, hogy nincs idehaza.
- Tehát azt hiszi doktor úr, hogy későbben nem fog majd a méltóságos úr ránk haragudni?
- Azt, hogy szerencse. De azt nem mondtam, hogy hiszem.
- Tehát miért szerencse ránk nézve, hogy nincs itthon?
- Miért? Hát azért, hogy ha most itthon volna, önt a misszel egyetemben rögtön meglövöldözné; így pedig addig, amíg hazakerül, önöknek idejük van előle - ,,sutty", odábbállani.
Az a hang, amivel kiejté, s az a halfark alakú kézmozdulat, amivel kísérte Grisák úr ezt a szót ,,sutty", minden kétséget eloszlatott Vendelin úrnál afelől, hogy mi itt a legközelebbi teendő.
- Tehát azt hiszi, doktor úr?
- Semmi kétségem felőle, hogy ez a legjobb tanács. Ahogy én ismerem Ankerschmidt lovagot, ő képes a legelső emberen, akit előkap, bosszúját tölteni: lő és vág! Karmonádlit vág az emberből.
- De hát én ez átkozott fickó miatt hivatalomat elveszítsem! - kiálta fel siránkozó hangon Maxenpfutsch úr.
- Kezdhet kegyed ellene kártérítési pert.
- S fog az nekem használni?
- Kérem: perről és orvosságról sohasem kell azt kérdezni, hogy fog-e használni? A páciens dolga a bizalom.
- Tehát azt éppen nem hiszi doktor úr, hogy a méltóságos úrral még ki lehessen egyenlíteni e fatális helyzetet?
- Sem kegyednek, sem missz Natalie-nak; mondhatom egész bizonyossággal.
- A missz kétségbe fog esni, ha megtudja.
- Persze: rá nézve az a legkellemetlenebb a dologban, hogy neki ötezer forintja van a lovagnál, mely oly feltétellel van hagyományozva, hogy ha férjhez megy, fölvehesse készpénzül, ha pedig hűtlenül viselné magát a házhoz, végképp elveszítse.
- Tudom; ezt már mondta nekem is. A jámbor teremtés. Most ez is szerencsétlenné lesz azon átkozott ember miatt.
- És ön miatt. Mert ön hítta el a háztól.
- Valóságos igaz.
- Különben is nagyon kompromittálta a szegény teremtést, direktor úr. Mit gondol; reggeltől estig az ön házánál!
- Az is igaz.
- Volt-e még valaki jelen?
- Senki sem; hiszen mi azt gondoltuk, hogy a vőlegény és a lelkész mindjárt jőni fognak.
- No lám, ez baj; ez igen nagy baj. Sohasem fogja senki elhinni, hogy Straff csábította el Natalie-t, aki ugyanakkor Hermine-nel állt odább.
- Hát hogy ki!?
- Azt fogják mondani, hogy ön csábította el.
- Én? A misszt? - kiálta fel, székéről felugorva Maxenpfutsch.
- Én nem hiszem, hogy úgy van - szólt nevetve doktor Grisák -, de mindenki azt fog mondani; s ha a missz akarja...
- Mit ha akar a missz?
- Önnönmagának elégtételt venni, azt ecclatanter teheti.
Direktor Maxenpfutsch szédelegni kezdett e borzasztó helyen, ahol mindenből pert csinálnak.
- Az is pert akaszthat a nyakamba?
- Kártalanítási keresettel.
- Borzasztó helyzet!
Doktor Grisák látva, hogy már jó porhanyóra megpárolta az emberét, jónak látta beleszúrni a villáját, hogy feldarabolja. Felkelt tehát a causeuse-ről, s lekötelező mosolygással lépve a sokképpen megtántorított férfiúhoz, így bíztatá meg:
- Kedves Maxenpfutsch. Van egy jó eszmém ön számára; de amit elébb meg kell érlelnem. Most hagyjon magamra, s jöjjön vissza két óra múlva, pontban két óra múlva, érti? Akkor meglássuk, hogy mit lehet önért tenni.
- Óh, ezerszer köszönöm, doktor úr. Nem leszek háládatlan.
A megijesztgetett férfiú sokáig kereste kalapját, míg rátalált a szék alatt, ahová leültekor elhelyezte; még búcsúzott, még hajlongott, midőn a doktor csöngetett, az inas belépett, a doktor frakkját kérte, s parancsot adott, hogy azután bocsássák be a misszt; Maxenpfutsch úr és missz Natalie éppen az ajtóban találkoztak össze.
- Tessék helyet foglalni, missz, tessék leülni - szólt doktor Grisák, a pamlaghoz vezetve a hajadont, ki ezúttal kávészín fátyolt viselt arca előtt, - a zöldet Hermine vitte el; - s azt fel nem lebbentette volna onnan egy kincsért.
- Egészen értesülve vagyok a missz fátumáról - szólt doktor Grisák a hölgy előtt feszesen megállva.
- A dolog nemcsak azért bosszantó kegyedre nézve, hogy Ankerschmidt házát el kell hagynia, hanem azért is, mert a Maxenpfutschnál töltött időt a közvélemény a kegyed jó hírének rovására fog betudni; de kiváltképpen még azért, hogy a tudvalevő ötezer forintot is el lehet kegyednek ez esetnél veszíteni. - Kérem, ne szakítson félbe. Én jogtudor vagyok, szentimentális ügyekkel nem foglalkozom. Annyit mondhatok csupán, hogy kegyed helyzetében alig lehet egyebet tenni, mint kártalanítási pert kezdeni Maxenpfutsch Vendelin ellen, mint aki kegyednek azt a kárt okozta.
- Lenne szíves doktor úr e pert elvállalni?
- Az ön kedveért, missz, igen szívesen.
- Doktor úr, megnyugszom mindenben, amit ön mond - szólt missz Natalie, gravitással állva föl helyéről. - Minek sok szót vesztegetnünk? Én az ön rendelkezése alá adom magamat, amit ön mond, hogy tegyem, tenni fogom; amit elém ád aláírni, aláírom; s ha megnyeri a kérdéses 5000 Ft-ot számomra, abból önnek 500 Ft honoráriumot adok.
No ez már értelmes beszéd.
- Helyesen van, missz. Bízza reám; én biztosítom kegyednek a veszendőben levő ötezer forintját. Jegyezze fel névjegyére szállását, s maradjon otthon, fél óra múlva elküldöm az aláírandó okmányokat, s azután legyen szerencsém délután két órakor.
A missz búcsúzott és ment.
Grisák úr azonnal elkészítteté segédeivel a szükséges okmányokat, amikből nem hiányzott a missz által aláírandó kötvény az ügyvédi honoráriumról sem.
Két óra múlva visszajött Maxenpfutsch úr.
- Igen sajnálom önt - szólt doktor Grisák az érkezőnek -, de amitől tartottunk, megtörtént. Missz Natalie keresetet fog indítani ön ellen, az ön hibája miatt elveszendő ötezer forintért. Itt az ügyvédi megbízás részemre.
Maxenpfutsch úr arcán nagy törekedés volt észrevehető, a szájával nézni, a szemeivel pedig beszélni, ami egyrészben sem sikerült.
- Direktor úr, én csak egy módot látok önre nézve a hínárból kikapaszkodhatni, csupáncsak egyet.
Maxenpfutsch úr nem bánta, ha fél lesz is, csak legyen.
- Ami által ön nemcsak nem veszít ötezer forintot, hanem még kap ötezret.
Vendelin úr azt hiszi, hogy ez boszorkányság.
Doktor úr megfogta a gallérját az érdemes férfiúnak, s homlokával csaknem betörve az orrát, mondta:
- Nincs más mód, mint hogy vegye ön maga nőül a misszt!
S igen jó volt, hogy fogta Vendelin úr gallérját, mert az hanyatt akart esni e szóra.
- No, no, barátom - monda féloldalra fordított fejjel kacsintva Grisák úr. - Gondolja meg a dolgot; ötezer forintot veszteni, vagy ötezret nyerni, az tízezer forint különbség. Aztán a missznek státuspapírosai is vannak, a múltkor én hoztam el a kuponjait. Legalább ötezer forint.
Maxenpfutsch úr most már kevésbé találta visszariasztónak az ajánlatot. Ha jól veszi az ember, a missz egészen az ő idejéhez való feleség.
- Gondolja meg ön gyorsan, s határozzon gyorsan, mert a missz sürget.
- De hisz nem is vagyok arról bizonyos, hogy vajon ő akar-e?
- Azt bízza ön rám.
- Jó, itt a kezem. Legyek én az áldozat - szólt rezignációval a balsors üldözte férfi.
- Tessék írni, itt az én íróasztalomnál; csak be kell tölteni az ügyvédi meghatalmazást; így ni. És erre a másik papírra; kérem a bélyegen keresztül. Úgy hiszem, elég lesz ötszáz forint ügyvédi honorárium.
Vendelin úr megvakarta a füle tövét. Ötszáz. Így aztán csak 4500 marad a hozomány. De az is jobb, mint még egyszer annyit fizetni. Isten neki! Veszett fejszének a nyele!
- Így ni; mármost este hat órakor látogasson ön meg újra; addig végzek.
Maxenpfutsch úr szédelegve támolgott odább.
Két órakor megjelent missz Natalie.
Doktor úr igen fanyar képpel fogadta.
- Kedvesem, a kegyed ügye egészen rosszul áll; beszéltem Maxenpfutsch úrral; s ő azon nyomatékos ellenvetést tevé, hogy kegyed már akkor, midőn alkalmat adott Straffnak, hogy növendékét elcsábítsa, okot adott arra, hogy a stipulált 5000 forintot elveszítse, s így ő e veszteségért nem lehet felelős. - Óh, ez igen furfangos ember! Valóságos prókátor. Kénytelen vagyok azt hinni, hogy igaza van.
A missz egy pohár vizet kért, nehogy elájuljon.
- Hanem én még látok egy módot magam előtt, mely által kegyed veszendő pénzéhez, s ami több, jó hírneve rehabilitációjához juthatna. Figyeljen kérem rám, s ne aléldozzon; - mert ez nagyon komoly dolog. Nincs más mód, mint kegyednek Maxenpfutsch úr nejévé lenni.
- Ah uram! - kiálta a szemérmes hölgy, fátyolát még sűrűbbre húzva arca előtt.
- A baj megvan, hozzá a kompromisszió. Kegyed, missz, rossz hírbe jön, pénzét is elveszti, míg ha nőül megy a direktorhoz, pénzét megnyeri, híre csorbátlan marad, s kegyed kap egy derék férjet. Gondolja meg, olyan állásban, egy jószágdirektor!
- Ah uram, - de - de akar-e ő?
Jól vagyunk már.
- Azt bízza kegyed rám, missz Natalie. Maxenpfutsch nemeslelkű, hozzájárulható jellem, s ha én lelkére fogok beszélni, átlátandja, hogy egy karakteres ember itt nem tehet mást, mint hogy akit önkéntelenül elejtett, saját kezével emelje fel. Missz, bízza kegyed rám - legjobb barátjára -, hogy sorsa felől intézkedjem.
A missz térdre esett előtte.
- Uram! Ön az ártatlanok őrangyala. Vegyen oltalma alá.
Őrangyal úr felemelé a hölgyet, s igen szépen kérte, hogy délután hat órakor legyen ismét szerencséje ehelyütt; mit az erősen zokogva meg is ígért.
Doktor Grisák délután hat óráig utána járt, hogy a szükséges diszpenzációkat megszerezze védencei számára; akkorra megíratta a szükséges házassági szerződéseket; s midőn a mondott órában a missz és a direktor megjelentek lakásán, készen várt reájuk; külön-külön mindegyik érkezőnek bizalmasan megsúgva, hogy tökéletesen rendben van minden.
Hálás pillantások jutalmazák közlését.
- Missz Natalie - szólt Vendelin úr, ki ezúttal fehér mellényt és nyakkendőt viselt -, én kegyednek mindig őszinte tisztelője voltam.
- Uram! - biztosítá őt a missz. - Az én becsülésem ön iránt nagyon régi.
- Így ni! - kiálta közbe Grisák úr. - Teljesen értjük egymást. Két nemes szív föltalálta egymást. Nagysáim! Itt a szerződvény; tessenek aláírni; el van intézve minden. A lelkész vár reánk.
- Ilyen sietve - sipegé missz Natalie, s igyekezett kesztyűs kézzel aláírni nevét a boldogságot kötelező okiratnak. Hasonlót cselekvék Vendelin úr is.
Egy óra múlva férj és feleség voltak.
Egy óra múlva füttyöket hányva polkázott egyedül alá s fel szobájában dr. Grisák, s danolt hozzá valami rázkódó nótát. Ezeket szépen összeboronálta. A jó mulatság mellé, hogy Maxenpfutsch-csal elvetette a misszt, még az a kis nyereség is járult, hogy így a missz számára megmentett 5000 forintból a vőlegénytől is, a menyasszonytól is juttatott magának 500 forintocskákat; azt pedig a házasság utáni nap rögtön kifizetheté, ő levén Ankerschmidtné végrendeletének végrehajtója. Az illető összeget Ankerschmidt sohasem is kezelte.
Csak az az egy látszik különösnek a doktor úrnál, hogy ő, ki ilyen mulatságosan összetréfált magának hét óra lefolyása alatt ezer forintot, mint utasíthatá vissza Straffnak húszezer forintos ajánlatát, ha Ankerschmidt elleni ügyét elvállalja.
Hanem ezt rögtön értenők, ha úgy láthatnók Ankerschmidtné végrendeletét, mint doktor úr láthatja; levén abban egy végzetes záradék, mely azt rendeli, hogy ha a leányok valmelyike apja ellenére választana férjet, az minden igényét az örökséghez elveszítse.
Innen az a magán semmi foltot meg nem szenvedő nagy becsület!
*
Tapasztalt férfiak tudósításai szerint K*stein a státusbörtönök akadémiája.
Arad, Komárom, Józsefváros, a pesti újépület mind csak gimnáziumok és elemi tanodák hozzá képest; aki még csak ezekben végezte a kurzust, az ne is beszéljen; az csak félig van értesülve.
Már az ötödik évet tölti Garanvölgyi Aladár e nagy akadémiában.
Szobája hosszában négy lépés, keresztben három s nagyon kevés fényűzéssel van kiállítva; egy szék, egy ágy, egy asztal. Csak az ajtókra nem lehet panasz, az van három, mely egymásra nyílik. Ez fogalmat ad a fal vastagságáról, ahol a középső ajtó nyílhatik a két másik érintése nélkül.
Egy délelőtt szokatlan órában csörömpöltek a kulcsok Aladár hármas záraiban, s eléje lépett egyike azon nagy uraknak, akiket ő nem ismert.
Ez volt Ankerschmidt lovag.
Ankerschmidt azt képzelte, hogy egy halvány, beesett arcú, megtört alakot fog maga előtt látni, kinek lelkét, kedélyét megfogta a börtön penésze, s ki a regényes monománia egyik késő stádiumában teng már; s mennyire meg volt lepetve, midőn egy vidám, kedélyes ifjút lát fölkelni az asztal mellől, kinek életpiros arcán egy árnyéka nincs a búnak, homlokán hiányzanak a ráncok felkiáltójelei és komoly pauzái, szemei derülten ragyogók, s sötét hajzatában egy szál sem őszült meg időnek előtte.
A fogoly sietett megelőzni látogatóját az üdvözlésben.
- Jó napot, uram.
Ankerschmidt inte a tömlöctartónak, hogy hagyja magukra, s az visszahúzódott az ajtók közé.
- Ön Garanvölgyi Aladár? - kérdé Ankerschmidt katonás nyers hangon a fogolytól. A lovag ezúttal katonai egyenruhát viselt.
- Úgy hínak, uram.
- Mióta van ön itt?
- Nem tudom, nincs naptáram.
- Nincs önnek semmi panasza felügyelőire?
- Semmi panaszom. Meg vagyok velük elégedve.
- Szabad önnek kijárni a szobájából?
- Hetenkint egyszer félórára.
- Nem találja azt kevésnek?
- Sőt ezt sem használom fel soha.
- Miért nem?
- Szeretek idebenn.
- S nem árt az ön egészségének?
- Sohasem szokott bajom lenni.
- Nincs önnek valami kívánsága?
- Nincs semmi. Éppen semmi.
- Nem unja magát?
- Nem. Hisz egyedül vagyok. Nincs, aki untasson.
- S mivel tudja magát elfoglalni egész nap?
- Gondolataimmal.
- Nem adnak önnek könyveket olvasni?
- Nem tudom, mert nem kértem.
- Más foglyoknak meg van engedve gondolataikat leírni, képecskéket festegetni, apró faragványokat készíteni. Ön ezzel nem óhajt szórakozni?
- Nem. Mivel az íráshoz toll, a festéshez ecset, a faragáshoz véső szükséges, és azt mind kérni kellene.
- Nos aztán?
- És miután nekem úgysincs egyéb társaságom, mint saját magam, szeretek azzal az emberrel, akivel együtt kell lennem, jó barátságban maradni.
- Eszerint ön saját maga nehezíti meg fogságát.
- Igaz uram, hogy súlyos dolog elítélve lenni, de még súlyosabb lenne, ha én magam is elítélném magamat.
- S nem óhajtozik ön az élet apró kényelmei után?
- Nem. Az ember akkor legboldogabb, mikor legkevesebbel beéri.
- Rokonait nem kívánná-e látni?
- Sőt igen sajnálnám őket, ha ilyen messze útra felfáradnának azért, hogy félóráig idegen emberek ellenőrzése mellett, idegen nyelven egypár nevetségesen közönyös frázist elmondjunk egymásnak. Nem érdemli a fáradságot.
- Nem volt önnek valakije, akit szeretett?
A fogoly nevetni kezdett erre a szóra.
- Dehogynem, uram, minden fiatalembernek volt az. Asszony, agár s más afféle.
- Ön egy kategóriába sorozza azokat?
- Bocsánat. Tudom, hogy hibáztam; s hogy miért tettem, mindjárt be is vallom. Ugyanis, midőn nagybátyámtól, aki egy kissé furcsa ember, utoljára elbúcsúztam, arra kértem, hogy valahányszor nekem levelet fog írni, menyasszonyommal is írassa a levélbe csak ezt a szócskát: ,,adieu". A legelső levélben már ott volt az ,,addio", de rendkívül iromba betűkkel írva, nagybátyám azután egy utóiratban megmagyarázta, hogy ezt az ,,adieu"-t menyasszonyom bizonyos okoknál fogva mellőzvén lefirkantani, a tréfás öreg az agaram első lába körmei közé fogta a tollat, s azzal íratta oda; amiből én aztán megtudtam, hogy biz az én menyasszonyom nemigen epedez utánam többé, amit nagyon okosan is tesz szegény; hanem az agaram még most is hű hozzám, s manupropriáját minden levélben odamellékli, aláírva: ,,Cicke".
Ankerschmidt azon vette észre, hogy ő maga is kacag a fogoly által elmondott mulatságos adomán, amit az oly jóízűen tudott előadni; hisz ő maga kezdte a nevetést, Ankerschmidtre csak őróla ragadt át. Mikor aztán sokáig nevettek, és egyszer elhagyták, s egymás szeme közé néztek, azt látta mind a kettő a másik szemében, hogy ott valami könny van.
Olyan mulatságos történet az arról az agárról, ,,aki" a fogolynak menyasszonya helyett levelet szokott írni.
Ankerschmidt ismét szigorú arcot öltött; neki nem volt szabad elárulnia magát.
- Fiatalember, én nem jöttem önhez tréfálózni, hanem azért, hogy a foglyok mintléte felől és magukviseletéről tudomást szerezzek. - Egyet mondhatok önnek. Azt, hogy ön veszedelmes ember.
- Miért uram? Mi vád van ellenem?
- Éppen az, hogy semmi sincs. A panaszkönyvben minden fogolynak fel van jegyezve kívánsága, panasza, vádjai. Öntől egy betű sincs; ön sohasem kér semmit, sohasem panaszol senkire; udvarias, tartózkodó. Ezek veszedelmes körvonalai egy jellemnek. Ha énrajtam állna, ön sohasem szabadulna ki e börtönből.
- Köszönöm, uram!
- Mit?
- E megtisztelő véleményt.
Ezzel magára hagyta Ankerschmidt a foglyot.
Aladár vállat vonított, s elkezdett rögtön rá igen szépen és kitanult művészettel népdalokat fütyülni onnan az alföldről; ez volt legfőbb mulatsága. Szerencse, hogy ezt a mindig kész hangszert mindenüvé magával viheti az ember.
Ankerschmidt még hallhatta az ajtókon keresztül. A börtönőr bizonyítá, hogy az a jókedvű úr odabenn igen szépen tud fütyülni, néha egész operákat elfúj.
A vártoronyban délre harangoztak; Aladár egészséges életműszereit ez a hang figyelmeztetni szokta az ebéd idejére. Nemigen volt elkényeztetve, biz a foglyokat nem tartják marcipánnal; hanem azt igenis megszokta már, hogy pontosan szervíroznak. Amint az óra üt, a hármas ajtó kulcsai csörömpölnek, s jön a porkoláb, hóna alatt egy hosszú zsemlyével, tenyerében meg egy tállal, amiben valami van, amit ételnek hínak. Aladár pedig azt, lett légyen akármi, a végső falatig el szokta költeni, s miután kést, villát nem bíztak a kezére, hanem azokkal egy őr állt a háta mögött, ki a húsfélét számára elmetélte, annak rendesen meg szokta köszönni a szolgálatát, s utalványozó borravalóul a napidíjából fennmaradt krajcárokat, ami a jámbor fiúnak nagy örömet okozott.
Hanem e napon szokatlanul késni találtak a menázzsal. Már egy óra is elmúlt délután, amit a várudvarról hangzó dobpörgés jelentett, az ebéd mégsem jött.
(Hm, bizonyosan ez a haragos vitéz úr szólhatott odakinn valamit, s most meg akarják kísérteni, vajon mivel lehetne elrontani jókedvemet, s nem adnak ebédet. Az se nagy baj.)
Azzal elővett egy tegnapról maradt zsemlyét, azt nagy gyönyörűséggel elköltötte, nagyot húzott utána a vizes korsóból, s mint aki megebédelt, végigveté magát az ágyon.
Még azonban el sem kezdhette jóformán az ebéd utáni sziesztát, midőn csakugyan csörömpölve nyíltak egymás után az ajtók, s nagy sietséggel lépett be rajtuk - ezúttal nem a porkoláb, hanem a felügyelő százados.
- Gyorsan! Gyorsan! Keljen fel ön, uram - szólt az ágyon fekvőhöz, odasietve hozzá, s megfogva egyik karját.
Aladár fölnézett rá, s meg sem mozdult.
- Nem érti ön? Keljen föl hamar!
- Uram - szólt Aladár, humoros pedantsággal -, nekem meg van tiltva civilistákkal beszélnem.
- Hát hogyan?
- Ön pedig előttem e percben civilista, mert nincs kard az oldalán.
- Igen, mert letettem a várkormányzó úrnál, s onnan siettem önhöz.
- Sajnálom, de én tartom magamat a rendszabályhoz, s kikérek minden további diskurzust.
A századosnak nem volt mit tenni, mint elküldeni a börtönészt, hogy hozza el sietve a kardját. Addig Aladár fel sem kelt előtte. Mikor aztán fel volt kötve kardja, akkor Aladár is leszállt a fekhelyéről.
- Parancsára állok.
- Jól van. Tehát parancsolom önnek, hogy azonnal készüljön fel, jöjjön velem a várkormányzóhoz.
- ,,Kesztyűsen" kell megjelennem? - kérdé Aladár azokra a bizonyos karperecekre mutatva, amik vasból vannak, s nem divatból viseltetnek.
- Sőt azok nélkül. Porkoláb, nyissa fel a fogoly úr békóit.
Azután karjára ölté Aladárt a tiszt, s sietve vonta magával.
- Menjünk, menjünk. Várnak ránk.
Aladár vállat vonított.
- Elég időnk van, míg itt időzünk.
- Ki tudja - szólt a százados, s sietteté a foglyot; kit aztán a várkormányzó ajtajánál, mint illett, előrebocsátott.
A teremben, melybe léptek, a várkormányzón kívül Ankerschmidt lovagot ismeré fel a jelenlevő fényes egyenruhás urak között Aladár.
A várkormányzó eléje ment, s megfogta jobbját; katonai nyíltsággal szólva hozzá:
- Garanvölgyi úr, ön mától fogva megszűnik vendégem lenni; büntetésének hátralévő ideje elengedtetett; ön ez órától fogva szabad. Azért a búcsúlakomát költsük ma el együtt. Ezért hívattam, s örülök rajta, hogy ön elfogadta.
Aladár nagy lélegzetet vett; azt mégsem tilthatá meg keblének, hogy e hírhallás után szabadon föl ne leheljen. Szabadnak lenni ismét! Visszakapni az életet, a világot!
A másik percben már ismét humoránál volt.
- Várkormányzó úr, e kegyre nem vagyok érdemes, mert már ebédeltem.
- A mennykőbe, ön fő dolognak veszi az ebédre hívást! Hát az, hogy szabadságát visszanyeri?
- Ah, hiszen olyan jól ápoltak itten.
- Bizony, uram - szólt közbe mord arccal Ankerschmidt -, ha rajtam állt volna, ön nem is szabadult volna ki egyhamar innen. Minden embernek annyit kell adni a büntetésből, amennyi megjavítja. Aki könnyűnek veszi a láncot, arra még nehezebbet kell tenni. Ilyen embereket, akik csak játszanak a bűnhődéssel, akiken meg sem látszik a szenvedés, majd meg tudnék én tanítani.
Aladár egészen meg volt felőle győződve, hogy ez a vitéz úr valami nagyon kegyetlen ellensége lehet. Dolgába került a várkormányzónak őket annyira vinni, hogy az asztalnál egymás mellé üljenek.
- Bizony, uram - szólt a hadastyán várkormányzó, miután leültek, s a levest kiosztották -, ön csak annak köszönheti szabadulását, hogy valami titkos pártfogója mindent elkövetett sorsa megváltoztatására.
- Nekem? Titkos pártfogóm?
- Az, az; valami úrhölgy, valami delnő, aki nem restellte a folyamodást saját kezűleg leírni; sőt mernék rá esküdni, hogy maga is fogalmazta. Az ide hozzám leérkezett okiratok közt lehetetlen volt meg nem ismerni a nőírást és -észjárást.
Aladár elgondolkozott; ki lehetett volna az más, mint mégis ő? Talán hát mégis mese az a levelezés a kutya körmével? Talán a nő mégis hívebb?
- Nos? Ön kíváncsi ugye azt az írást látni? Megmutathatom. Győződjék meg felőle!
A várkormányzó inte segédének, hogy hozza elő a mondott iratot, s engedjen egy pillantást vetni abba Aladárnak.
A fiatalember beletekintett az iratba, s azután fejet csóvált: ez az írás nem azé, akiének ő gondolta; - pedig nőírás; és minő természethű érzéssel teljes szavak s minő megható könyörgés! Ki írhatta ezt?
- Ejh! nem szabad ezt elolvasni az illetőnek! - kiálta mogorván Ankerschmidt, s kikapta kezéből az iratot, s visszanyújtá a segédtisztnek. - Ezek státustitkok.
Ez ugyan haragos ember lehet! - gondolá Aladár; de azért lelkébe vésve megmaradt minden betűje annak az írásnak, hogy évek múlva is rá fogna arra ismerni, ha ismét meglátná azon kéz vonásait.
Még aznap este elhagyta a várat.
Ankerschmidt elégülten tért haza.
Minthogy senkivel sem közlé, mi dologban és merre jár, kétheti távolléte alatt ő sem tudhatá meg, mik várnak rá odahaza. Könnyű kedéllyel, mint ki magával meg van elégedve, látogatott fel a székvárosban ügyvédéhez, s ösztönszerű elégtételt vélt magának szerezni azáltal, ha a doktor urat mindjárt első kézszorításra e kellemes hírrel lepi meg:
- No, tehát Garanvölgyi Aladár kiszabadult.
Doktor Grisáknak szemlátomást nagyot nőtt az orra e mondásra. Szépen vagyunk! Mármost adieu szép özvegy! Ez természetesen jön vagy a menyasszonyt, vagy a vinkulumot elfoglalni, az lesz az első dolga; s azzal aztán oda a parti! És ezt a szép mulatságot mind Ankerschmidtnek köszönheti; aki szeret olyan lében kanál lenni, amihez neki semmi köze. Ördög vigye az ilyen katonaféle ember nagylelkűségi hajlamait!
Hanem hiszen - gondoló magában doktor Grisák -, ha neked volt az én számomra meglepő híred, majd lesz nekem is a te számodra, amin elmulathatsz.
- Nem méltóztatott levelemet kapni, amit Bécsbe utána küldtem méltóságodnak?
- Nem kaptam semmit. Visszajövet nem jöttem Bécs felé, hanem Fehérvárnak. Nos, mi újság itthon?
- Semmi jó. De itt van egy levél méltóságod számára Eliz kisasszonytól, ebből alkalmasint megérti az egészet.
- Eliztől? Talán megint valami hallatlan bolondságot követett el az a gyerek?
- Óh, az nem. Nem ő követett el bolondságot. Tessék felbontani a levelet.
Ankerschmidt felszakítá a borítékot, s folyton növekedő nyugtalansággal olvasá végig a levél tartalmát.
Amíg pedig ő olvasott, azalatt doktor Grisáknak az a nem bolond ötlet támadt a fejében, hogy hát amit most ez az öregúr elrontott, azt ővele magával helyre is lehetne hozatni. Ankerschmidt kiszabadítá nagylelkűen Corinna vőlegényét, s így elrontotta Grisák úr házasulási tervét; Ankerschmidt az egyik leányával éppen nagyon megjárta, nem volna-e az egészen színpadi igazságtétel, ha ki-ki párjához jutna: ha Eliz kisasszonyt Grisák úr kapná már most nőül. Ez nem elvetendő terv.
Ankerschmidt karjai lehanyatlottak a levéllel, miután azt kétszer is keresztül olvasta.
- Hermine megszökött - rebegé alig hallhatóan.
Doktor Grisák azt várta, hogy a hadastyán fel fog ugrani, széket, asztalt feltaszigál maga körül, szitkozódni, átkozódni fog, kocsit rendel, hogy utánuk rohanjon s meglövöldözze a szökevényeket; s mint csodálkozott, midőn az ehelyett bénító fájdalommal hajtá homlokát tenyerébe, s keserűen ismétlé:
- Hermine megszökött.
Erre az elegiakus hangulatra nem volt készen doktor Grisák; erre nem tudta, hogy mit replikázzék.
Ankerschmidt szomorúan hajtá össze a levelet, s keblébe tevé, csendes hangon kérdezé:
- Mondja meg, doktor úr, őszintén: nagyon keményen bántam én gyermekeimmel? Szigorú voltam hozzájuk? Féltek tőlem?
- Sőt ellenkezőleg, éppen az volt a hiba, hogy nagyon is engedékeny volt hozzájuk méltóságod.
- Hát hiszen leányokkal és gyermekekkel hogy gorombáskodnék egy férfi, egy katona? De Hermine, éppen ő! Hát mit vétettem én neki?
- Méltóságod elűzte a házból, azt, akit ő szeretett.
- Hát tudhattam én, hogy ő szereti? Hát mondta ő azt nekem? Mondta valakinek? El kellett azért szökni utána? Engemet elhagyni? Meggyalázni? Nem tudta azt mondani, amit húga ír e levélben, hogy ne haragudjam azon emberre, hogy az végtére is lehet tisztességes ember, nem olyan, amilyennek én hiszem? Kissé túlbuzgó talán, de azért becsületes jellem. Nem tudott engemet kiengesztelni iránta? Hanem mindjárt el kellett engemet hagynia? Az apját!
Tehát Eliz mentegeti a nénjét, meg a csábítót? Ohó! Ennek útjába kell állni.
- Kétségtelen, hogy a komplottba méltóságod háta mögött már rég befolytak méltóságod legbizalmasabb emberei, a direktor és a gourvernante.
- Hogyan? Maxenpfutsch és missz Natalie? Igaz, Eliz őket is mentegeti; de hát mi a patvarért?
- Hogy ők ketten értették egymást, azt onnan hihetni, mert Maxenpfutsch nőül vette missz Natalie-t.
- Nőül vette? Igazán? Nőül? - kiálta fel hihetetlenül Ankerschmidt. No - az az ő dolga. Ez is rendes dolog.
- És rögtön eltávozott.
- Ő is elszökött? Missz Natalie-t is szöktették? Mennydörgős adta! Hát éntőlem minden fehércselédet az ablakon visznek ki, nem is kerülnek az ajtóra érte?
- Úgy hiszem, okuk volt rá.
- Okuk? Mi okuk? Csak nem féltek tán, hogy meggátolom összekelésüket?
- Attól nem, hanem hogy Hermine kisasszony viszonyáért fogja őket felelőssé tenni méltóságod.
- No, az igaz, hogy nagyon megszidtam volna; de azért megszökni! Elhagyni egy jószágigazgatónak az állomását, az mégis csak sok!
- Úgy hiszem, hogy biztosították magukat a kárpótlás felől.
- Mi úton?
- Nálam voltak, s a nevelőnének hagyományozott összeget az egybekelés után kifizettették.
- Kifizette ön szó nélkül?
- Tartoztam vele.
- Nagyon helyesen tette. Hanem az mindössze ötezer forint. Nálam majd annyira ment a direktor évi fizetése.
- Még egy kis magyarázat szükséges a dologhoz. Ezt az ötezer forintot, bizonyosan tudom, Maxenpfutsch úr oly jól hiszi befektetni, hogy abból huszonöt legyen. Persze csalódik nagyon.
- Mi az? Mit talált fel?
- Egy bolond embert, akire elköltse a pénzét. - Tudatnom kell méltóságoddal, miszerint méltóságod veje (már az, nem tehetünk róla), kinek igazi neve Straff...
- Straff! Átkozott furcsa név.
- Bizony az.
- Az én leányom! Jól van; mondja tovább.
- Tehát az az úr azóta nálam járt, s nekem húszezer forintot ajánlott, ha bizonyos ügyét felvállalom, de amit én visszautasítottam. Azóta megtudtam, hogy Maxenpfutsch úr ajánlkozott ez ügy előleges költségeit fedezni, ha ama húszezer forintot, a per megnyerte esetében, számára kötelezi Straff úr.
- Ah, tehát így kap 20-at 5-ért? S micsoda pör az?
- Semmi egyéb, mint Straff úr keresete méltóságod ellen, mely által neje hozományát kívánja kiadatni az anyai örökségből.
- De hisz akkor Straff nagy bolond, s Maxenpfutsch még nagyobb.
- Én is úgy gondolom.
- Mert hiszen én pör nélkül is kiadom leányom örökségét. Azért nem kell neki húszezret kidobni az ablakon.
- Hogyan? Méltóságod nem tudná, hogy joga van a végrendelet szerint azon esetben, ha leányai valamelyike akarata ellen megy férjhez, őt az örökségből kirekeszteni?
- Ah, uram! Mit gondol ön? Csak nem képzeli, hogy én bármily ürügy alatt leányaim valamelyikének vagyonát bitoroljam?
- De ha a végrendelkező akarata így volt.
- Ah, az csak ijesztgetésnek volt szánva; de ha megtörtént, ki tehet már róla? Én csak nem fogom a leányom birtokát a magam számára lefoglalni?
- Nem, hanem a másik gyermek számára.
- Ah, azt Eliz el nem fogadná. Nem, uram; ami a gyermekeké, az a gyemekeké. Nekem van tisztességes nyugdíjam, amiből megélek. Ők hadd boldoguljanak.
Doktor Grisák látta, hogy olyan ember áll előtte, akin nem fog a golyóbis. Ez megsebesíthetetlen! Könnyű így katonának lenni. Hanem még hátra van az Achilles-sark, hátra van az utoljára hagyott mérgezett nyíl, amely bizonyosan találni fog.
- És így méltóságod hajlandó lenne leánya elcsábítójával kibékülni?
- Micsoda ,,kibékülni?" - pattant fel haragosan Ankerschmidt. - Az én állásomban szokás ,,megbocsátani", de nem ,,kibékülni".
- Tehát méltóztatik ,,amnesztiát adni" Straff úrnak?
- Ej, mit Straff? én nem ismerem őt azon a néven, mondja ön, hogy Bogumil. De mi a patvarért volt ennek az embernek annyiféle neve?
- Óh, ennek nagyon alapos okai vannak.
- Üldözött lett volna?
- Sőt ellenkezőleg.
- Ellenkezőleg? Nem értem.
- E körülmény inkább ,,megbízás" folytán származott.
- Micsoda? Az az ember valami fontos személy lett volna?
- Óh, igen fontos. E napokban ismertette meg velem Bräuhäusel úr egész állását bizalmasan.
- És megnyugtatólag szólt felőle? - sürgeté ügynökétől a szót Ankerschmidt.
Doktor Grisák húzódott, s tartogatta véleményét.
- Nos, úgy, hát, ahogy vesszük.
- Ahogy vesszük! De énnekem érdekemben áll tudni, hogy mint vesszük? Azt már csak megengedi doktor úr, hogy nekem kötelességem megtudni, mi az az ember, aki leányomat akaratom ellenére elvette, mert attól függ, mennyire érdemli ki utólagosan becsülésemet, hogy magam elé eresszem-e vagy sem.
- Én valóban itt nem tudok tanácsot adni - szólt doktor Grisák, s egy pár török pipát hozott elő, cifra szárral, hogy elbarikádozza magát a támadás elől.
- Nem tud tanácsot adni? - szólt bosszúsan Ankerschmidt. - Csak nem kriminalista az az ember?
- Óh, akkor tudnék tanácsot adni, ha az volna. Au contraire. Tessék rágyújtani.
- Ejh, nem akarok én most - dörgött mérgesen a hadastyán; - hanem azért elvette a pipát, s arra használta, hogy előadása nyomatékossága végett nagyokat ütögetett vele az asztalra. - Feleljen ön egyenesen. Becsüli ön ,,maga" azt az embert vagy nem?
Doktor Grisáknak éppen be volt dugva a szája a csibukkal, mert éppen akkor gyújtott rá, hát csak a szemöldökeit rángatta, azzal felelt; s csavargatta a fejét jobbra-balra.
- De ugyan az Isten áldja meg, kapok választ?
Doktor Grisák, ha azt nem akarta, hogy vagy a pipaszár, vagy az asztal meghasadjon, kénytelen volt hangot adni.
- No, én nem mondom, hogy nem becsülöm.
- Ez nem felelet.
- Annyit mondhatok, hogy hivatalos állása van.
- Micsoda hivatala van?
- Bocsánatot kérek. Nekem ezt az illető kútforrás titokban engedé merítenem, s nem jogosított fel annak továbbadására.
- Teringettét! - dühönge a lovag úr, a pipaszárat ívvé hajtogatva két keze közt szíve melegében. - Micsoda hivatal lehet az, amit titokban szokás tartani?
Doktor Grisáknak felelet helyett leesett a pipája a csibukszárról, s nagy sietsége volt a tüzes dohányt összeseperni, hogy össze ne égesse a szőnyeget.
- Csak nem - hóhér!?
Doktor úr e tragédiába való felkiáltásra elnevette magát.
- Ah, dehogy! Annyira nem vitte.
- Uram - szólt Ankerschmidt -, én kérem, kényszerítem önt, hogy mondja meg nekem e titkot. Fogadom önnek becsületszavamra, hogy soha senkivel nem fogom azt közleni, sem semmi használatát nem veszem, de nekem azt tudnom kell!
Ez a ,,kell" oly erélyesen volt mondva, s a lovag úr oly sokat ígérő módon fogta marokra a pipaszárat, hogy doktor úr beteltnek hívé az időt, melyben a kegyelemdöfést ki kell neki szolgáltatni.
Odahajolt tehát a lovag úr füléhez, s bizalmas suttogással monda:
- Straff úr, ahogy én tudom, a ,,cabinet noir"-ban van alkalmazva!
Ankerschmidt felugrott e szóra a karszékből, mintha elsült bomba lökte volna fel, s nem tudta, hogy micsoda szót találjon legelőbb érzelmei kifejezésére; azonközben a pipaszárat úgy összehajtotta, hogy kettéreccsent, s e ,,pálcatörés" szájába adta a szót:
- Istennél a kegyelem! - szólt odavetve a tört pipaszárat az asztalra. - Eleget tudok; semmit sem akarok róluk többé hallani!
Ah! Ez tehát mégis talált.
- Doktor úr, tegye ön, amit a törvény parancsol! Én kardbojtom tisztaságára fogadom, hogy azt az embert soha fiamnak, feleségét leányomnak el nem ismerem; hogy jogaimmal a legszigorúbban élni fogok, hogy soha egy fillért, ha a haláltul válthatnám meg őket, nem fogok nekik adni. Cselekedjék ön úgy, mint ügyvéd, s ne próbáljon engem egyezkedésre bírni. Én önhöz utasítok mindent. Hozzám ne írjanak ők soha; mert én meg vagyok ölve, meg vagyok halva. Hat érdemjel a mellemen nem takarja el azt. Köszönöm doktor úr, hogy ezt tudatta velem.
Ankerschmidt annyira ingerült volt, hogy az ügyvéd szobájában felcsapta kalapját a fejére; maga sem vette észre.
Azután tompa hangon mondá még:
- E dolgot ne tudja meg senki. Elég, ha mi ketten tudjuk. Az ördögbe, elég, ha én magam tudom! Hogy kerüljek azután saját szemem elé? Hogy nézzek tükörbe? Vigye el önt az ördög ezzel a hírrel. Köszönöm, nagyon köszönöm.
Azzal eltávozott, s bevágta maga után az ajtót.
Két perc múlva megint visszajött.
- Doktor! Azt gondolom, hogy meg kell változtatnom a nevemet. Mi annak a módja? Járjon utána. Nem akarok Ankerschmidt lenni tovább! Kukorica János, vagy Ludas Matyi, vagy akármi a sárkánykígyó, de le kell vetnem a bőrömet.
Doktor úr azt mondá, hogy jól van jól, csak most már tessék hazamenni.
Ankerschmidt azonban még tovább is főzte az ötletét, s midőn az irodában letett felöltönyét egyik szolgálatkész írnok felsegíté rá, azt kérdezte a jámbor fiútól:
- Hogy fordítaná magyarra e nevet ,,Ankerschmidt"?
Az ifjú jogtudós hivatalos készséggel megfelelt:
- ,,Vasmacskakovácsy."
Ankerschmidt szomorúan nézett végig rajta, s nádpálcáját átvéve kezéből, visszadörmögé:
- Szamár vagy, öcsém; - de annak is én vagyok az oka.
Ankerschmidt lovag haragja annál jobban nőtt, minél jobban közeledett hazafelé.
Már az úton úgy járt a kocsisával, hogy keményen kérdőre találta fogni, ki volt az a felkötni való akasztófa címere a kocsisok közül, amelyik az urasági lovakkal elszállította a szökevényeket, mert azt ő haladék nélkül főbe lövi.
Olyan bolond kocsis persze nincs a világon, aki az ilyen benevolizálásra azt felelné, hogy ,,a biz én voltam", hanem ha érzi magában, hogy csakugyan ő volt, hát nagyot esküszik a kalendárium minden szent neveire, hogy fusson ki mind a két szeme, ha ő csak tud is felőle valamit, s mikor aztán a fele úton a csárdánál itatni megállnak, kerül-fordul, a csárda mögé kerül, s azzal vesd el magad, neki a széles világnak; otthagy kocsit, lovat, gazdát, nem kérdezve, hogy miként utaznak tovább.
Tehát Ankerschmidt egészen így járt. Agyonijesztgetett kocsisa a Megitató csárdánál megszökött, s ő utoljára is hosszú haszontalan várakozás után kénytelen volt a kocsmáros kukoricanadrágos kocsisát ültetni fel a bakra a cifra vadász mellé, s úgy hajtani hazáig. Ez még magasabbra fokozta dühét.
Az elszökött kocsis pedig szaladt egyenesen toronyirányban haza: fellármázta a cselédséget, hogy ,,jön az úr!", két pisztoly van mind a két kezében, öl, vág, lő minden embert, meglövi legelőbb is a kapust, mért nem vigyázott jobban az ajtón; meglövi a béreseket, mért nem jártak az udvaron; meglövi a szobaleányt, mért nem ügyelt a kisasszonyra; meg a szakácsot, amiért útravaló pogácsát sütött neki; és utoljára a komondorokat, hogy mért nem ugattak.
A házi nép e rémhírre, mintha a tatár jönne Batu kánnal, nagy riadásnak esett, s kevés kellett volna hozzá, hogy Ankerschmidt lovag abban a percben, amidőn megérkezik, egy szolgálatra teremtett lelket se találjon a házánál; ami minden bizonnyal meg is történt volna, ha jó szerencsére Eliz kisasszony meg nem tudta volna a riadalt Gyuszitól, ki maga is fegyverviselő strázsa létére nem szégyenlett sírva fakadni, s dugta mindenfelé a puskáját, mintha olvasta volna már valahol, hogy ilyen ostrom idején legelső veszedelem éri azokat, akik fegyverrel kezükben fogatnak el.
Eliz kisietett a cselédekhez, s iparkodott őket megnyugtatni. Ne tegyenek valami balgaságot. A papa jó ember, s ők nem tehetnek semmiről. Maradjanak szépen az előszobában összegyűlve. A papa nem szokott bántani senkit. Ő maga fog eléje lemenni. S addig nem engedi feljönni a lépcsőn, míg ki nem engesztelte.
E biztatással annyira vitte a cselédséget, hogy szavára együtt maradtak az előszobában, hanem azért a szakács indítványára nem tartatott fölöslegesnek a folyosó végén levő ajtót előlegesen nyitva tartani, hogy amint az első lövés történik, mely valószínűleg a kisasszonyt fogja érni, a többiek gyorsan menekülhessenek. Hanem az inkriminált kocsis csakugyan fusson.
Alig történt meg ez intézkedés, midőn az udvarra hajtó kocsi dörgése jelenté, hogy megérkezett az úr; itt a veszedelem.
Eliz a fedett csarnokig eléje ment, ahol a kocsi megállt, s iparkodott atyját lesegíteni a leszálláskor.
A lovag úr indulatosan utasítá el leányát magától.
- Vissza! Ki engedte meg, hogy a házból kilépj? Miért nem maradsz szobádban?
- No, ne haragudjál - engesztelé őt a lyánka, ellenkezései dacára hozzá simulva, s gyermeki bizalommal nyúlva a kéz után, melynek szabad áldani és verni, mely büntethet és oltalmazhat, ahogy neki tetszik. - Ne légy oly haragos.
Ankerschmidt lelkében pedig már ekkor potenciára volt emelve minden kegyetlen indulat.
- Ördög, mennykő! - kiálta, elrántva kezét leányáéból. - Én nem enyelegni jöttem, hanem megtorlani! Ma nem fogunk tréfálni, kisasszony, hanem szigorú vizsgálatot tenni, ítélni és büntetni! Érti-e?!
Eliz félénken visszahúzódott, s mint egy remegő őzike, melynek védeni kellene magát a nagy haragos oroszlán ellen, félénk nagy szemeit apja lángoló arcához emelve, a remegés naiv hangján így szólt
- Kérem - szépen - főparancsnok úr, - nem tetszik tudni - hol maradt - a papa?
E gyermeteg kérdés oly megkapó természetességgel volt mondva, s oly valódian színezve a tréfa és érzékenység szemrehányásával, hogy Ankerschmidt abban a pillanatban nem tehetett mást, mint hogy magához ölelje és összecsókolja leánykáját; s miután ez már megtörtént vele, többé nem talált vissza abba a hangulatba, amelyben ítéletet osztani akart; nem tudott dühösködni, átkozódni. Ez a gyermekölelés minden epétől megfosztja az embert.
- Te jó gyermek voltál. Téged szeretlek - suttogá. - Látod: elvittem azt, amit írtál, oda, ahol használt. Az az ember már szabad.
- Szabad?!
- Ugye te ennek örülsz? Látod, amíg én azután jártam, hogy neked ilyen örömöt szerezzek, azalatt nekem milyen szomorúságot szereztek itthon. Te nem; te nem; hiszen te jó vagy. - Ne szólj, ne szólj! - Láttál az elébb, milyen voltam? Ugye nem szeretnél olyannak látni többet? No hát ha azt nem akarod, hogy ismét azt az arcomat lásd, azt a hangomat halld, amitől irtózol: elő ne hozd nekem azt a két embert soha; mert látod, vén katona vagyok, sokszor verekedtem nagyon meleg csatákban, de soha nem tanított meg senki, hogy mit tesz dühösnek lenni, hanem most már tudom. Egy szót se róluk, mert amint azokat eszembe juttatják, nem ismerek magamra többé.
Ezalatt fölérkeztek a lépcsőkön.
A cselédek, kik az ajtónyíláson át lesték a dolog kimenetelét, látva hogy a lovag szép csendben jön a karjára fűzött kisasszonnyal, új bizalmat merítettek az események folyamatához, s siettek ajtót tárni - amidőn is a legbátrabbak legelöl, úgymint a kulcsárné és szobaleány, hátrább a férficselédség, eléje somfordáltak, s kézcsókkal erősíték, hogy ők éppen nem okai semminek.
Ankerschmidt szigorú tekintettel nézett széjjel a remegőkön, s mennydörgő hangon kiálta reájok:
- Ördög, mennykő! Ti semmirevalók! Azt mondom, átkozom a lelkit, hogy ez többet meg ne történjék!
Azzal ment, leánykáját kézen fogva, szobájába.
Megengedte neki, hogy segítsen az átöltözésnél. Azalatt elmondta neki, hol járt, mi sikerrel. Milyen kegyetlen szívű embert szabadított ki.
- Most már édes leánykám, így vagyunk. Én többet a házhoz olyan őrt, aki terád vigyázzon, nem fogadok. Be sem zárlak, mert vénségemre nem akarok porkoláb hivatalt viselni; hanem megmondom neked, hogy mire vigyázz. Egyik leányom férjét a cabinet noirból kapta, s ez nekem elég gyász, de még nagyobb gyász lenne az, ha valaki azt mondaná, hogy másik leányom meg egy gazdag ifjút szabadított meg a börtönből azért, - hogy férjhez mehessen hozzá. Értesz engem, ugye?
- Értelek. - Nem fogok vele találkozni soha.
- Parolát rá...
Eliz kezét nyújtá atyjának, a hadastyán megszorító azt, mint valami nagy emberét; s már most becsületszavadra járhatsz, ahol akarsz.
Eliz mosolyogva csókolta meg atyja arcát mindkétfelől; óh, neki sohasem lesz szabad azt észrevennie, hogy ez adott szót megtartani mennyi szívfájásba kerül.
- Aztán még egyet, leánykám - szólt Ankerschmidt. - Engem nagyon keserít a múlt; haragszom még a nevekre is, még a tükörre is, ami tegnapi arcomat mutatja. Kérlek, szokjál hozzá, hogy ezután ,,Erzsikének" foglak szólítani. S már most láss a házi gond után, mert magad vagy a gazdasszony.
A lyánka dalos enyelgéssel szökellt tova.
- Erzsike! - hangzott Ankerschmidt lovag szava. A lyánka visszadugta fejecskéjét az ajtón.
- Jól van - szólt tréfálózva Ankerschmidt. - Csak azt akartam tudni, hogy érted-e már?
Erzsike vidám arca aztán egy perc alatt megédesíté az egész háznép kedélyét.
George, az inas, kinek hivatala volt urát borotválni, sietett fel hozzá a meleg vízzel, s igen rövid idő múlva jött vissza bögréstől együtt a konyhába, s ott elbeszélé a cselédségnek, hogy az úr így szólt hozzá: ,,Mi kell, Gyurka?" - ,,Jövök borotválni méltóságod." - ,,Nem engem többet ebben az életben!" - felelt az úr.
A méltóságos úr szakállt akar ereszteni!
...Az ember meggyűlöli a múltat; meggyűlöli még azt a tükröt is, amely tegnapi arcát mutatta; és ilyen - nagyon sok van a ,,mi" életünkben.









Jókai Mór: Az új földesúr


X. Különböző fogadtatások
Corinna megtudta doktor Grisáktól a Jób-hírt, hogy vőlegénye kiszabadult.
Ez rettenetes csapás!
Hogy nem lehetett megelőzni, az nagy baj; de már most gondoskodni kell felőle, hogy utólagosan el lehessen venni a veszély fullánkját.
Corinna azt hívé, hogy Aladár ezóta már otthon van. Nem képzelheté, hogy valaki akinek azt mondják, hogy szabad, jobban ne siessen, mint az, aki kiszabadította. Ha Ankerschmidt megjöhetett Pestre, Aladár bizonyosan otthon van már nagybátyjánál. Mit gondolt ki a furfangos asszonyi ész?
Corinna egyedül bezárkózott szobájába, s leült levelet írni Garanvölgyi Aladárnak. Különös módja az írásnak! Corinna ezúttal nyomtatási betűkkel írt. Ez arra való, hogy az írásjegyekről ne lehessen a kézre ismerni, mely azokat írta.
,,Kedves barátom, Aladár!
Vigyázz magadra, hogy egyik rabságból a másikba ne essél. Nem tanácsolom, hogy a régi menyasszonyodra, Corinnára gondolj. Ő nem az, akinek te képzeled. Ő egy csélcsap, kacér teremtés, aki minden udvarlót elfogad. A minap is azzal dicsekedett, hogy a gavallérjaiból ötös fogatot csinál. Nagyon meg volnál vele átkozva, ha elvennéd. Azt se hidd, hogy gazdag, mert nagyon sok adóssága van. Higgy nekem, aki régi jó cimborád vagyok, hogy sokkal jobban teszed, ha összetéped házassági szerződésedet, s elfelejtkezel a csapodárról; mint ha lánc helyett láncot cserélsz. Hidd el, hogy sokkal szebb a független élet, barátom; majd ha feljössz Pestre, milyen jól mulatunk. Itt a sok szép táncomé, minek kötnéd le egyhez magadat? Ne házasodjál meg, barátom! Ki tudja, micsoda szerencsét tehetsz még.
Igaz hű cimborád Ne tudd ki."
Ezt a levelet azután borítékba zárta, s hogy még a pecsétről se jöhessenek szerzőjének nyomára, kámeával nyomta le a spanyolviaszt. Azzal szinte nyomtatás-betűkkel odarajzolta a címlapra Aladár nevét és lakását, s rábízta az inasára, hogy ezt a levelet adja fel a postára és rekomandírozza.
Alig két héttel azelőtt lépett életbe a postáknál az a sajátságos intézkedés, hogy ha valaki ajánlási vevény mellett akar levelet bízni a postára, az a küldő nevét is tartozik feljegyezni a levél hátuljára a pecsét mellé jobb oldalra keresztbe, amit ha valaki elmulasztott, a ,,grimmiger schalterlöwe" visszadobta a levelét, s jól összeszidta hozzá, s hazakergette a levélhozót, hogy írja fel otthon, amit elmulasztott. Mert azt a státusnak kell tudni, hogy ki küldi a levelet a saját postahivatala által; s a stásus éppen nem teheti föl, hogy akadhatnak maliciózus levélírók, kik a saját nevük helyett Cornelius Nepost, vagy Bar Kochbát írhatják kívül; hiszen megesküdni nem kell rá.
A postai oroszlán megfogja a ketrecébe dobott levelet, megméri, megvizsgálja, jó helyre van-e ragasztva a postabélyeg, egyik jobbról felül, másik balról a behajtásra; illetékes bélyegek-e lat és mérföldtáv szerint.
- Hát a név mért nincs ráírva? - förmedt rá egyszerre a hozóra.
- Hiszen rajta a név - felel az ártatlanul.
- De a másik név?
- Hiszen kérem, csak egy embernek szól.
- Micsoda? Te szamár! A küldő neve: aki küldi. Ide kell írni. Mars vissza! Vissza kell vinni és ráírni.
A jámbor cseléd addig szabadkozik, hogy ne küldje vissza azzal a levéllel a nagyságos úr, messze laknak, sok lépcsőt kell szaladni, hiszen írja rá inkább maga, ott a toll a keze alatt, nem kerül az nagy fáradságba; míg a levélketrec oroszlánya meg hagyja lágyítani kőkemény szívét, s elkapja mérgesen a levelet, no hát hogy híják?
- Nagyságos!...
- Mit? Majd én még neked titulust is írok? Nevét?
- Garanvölgyi Corinna.
- Áron Löwi Khorin?
- Nem. Nem zsidó az. Asszonyság.
- Óh, ördög bújjék beléd. Majd én még silabizálok itt neked. Nesze a toll, írd rá magad.
Az inas aztán marokra fogja a tollat, s olyan szépen odakanyarítja verébfej nagyságú betűkkel úrnője nevét az ,,anonim" levél hátuljára, hogy abból egy sem marad ki, így aztán felveszi a posta, s térítvényt is ad róla.
Mármost aztán Corinna meg lehet arról nyugodva, hogy anonim levele okvetlenül kézhez fog jutni, s hogy aki azt kézhez veszi, okvetlen előbb fogja tudni, hogy ki írta a levelet, mint azt, hogy mit írt benne.
Kampós uram pedig ugyanezen a napon érté meg Bräuhäusel úr szájából, hogy az egész elővizsgálati ügy kegyelem útján meg lévén szüntetve, ezúttal minden komolyabb következések nélkül hazamehet. Ha valami észrevétele volna, azt mondja meg; majd protokollumba veszik.
Kampós uram köszönte a protokollumot, de nem él vele; majd csak inkább hazasiet már.
Nem is soká késlekedett, hanem kimenvén a hetivásárokhoz, ott lelt mindjárt a falujából való embert, azzal megalkudott, s amint ez a libáit eladta, mindjárt útra is kelt.
A megyei székvárosban megállt a posta előtt egy szóra, hogy nincs-e az úrnak szóló levél. De bizony van. Azt tehát magához vette és vivé haza.
Az öreg Garanvölgyi kandallója előtt olvasgatá Tacitusát, midőn Kampós uram exiliumából megérkezék.
Nagy zajjal jött a derék úr, mint illik honfimártírhoz, ki négy hétig lakta meg az untersuchungshaftot, s hált a priccsen és evett porkolábkosztot.
Tudott is a jeles honfi polgártárs annyi adomát és megtörtént dolgot e négy héti fogságban létéről egy lélegzet alatt elmesélni Garanvölgyi úrnak, amennyit Aladár hét évi terhes dolgairól nem fog élete fogytáig közrebocsátani.
No de nagyon örült az öregúr mégis, hogy ismét láthatná hű és kedves emberét. Nagyon nélkülözte már, hogy annyi idő óta nem hallá nemes alapú hazafi-dicsekedéseit.
Milyen boldog ez most, hogy négy hétig fogva volt, s erről most vég nélkül beszélhet. Milyen könnyű az embernek ,,apró örömöket" szerezni.
- De nini! Majd el is felejtem. Egy levelet is hoztam a postáról Corinna őnagyságától.
- Hogy tudja, hogy tőle jön?
- Rá van írva kívül a borítékra. Most ez az új rend.
- Szép rend. Mutassa hát.
Amint az öreg megnézi a levelet, fejet csóvál.
- Hisz ez Aladárnak van címezve.
- Hadd lám. A biz a! Bizonyosan tévedés lesz. Az asszonyságnak Aladáron jár az esze, s rá szaladt a keze. Nagyságodnak szól az bizonyosan. Hisz akkor nem küldte volna ide a faluba, hanem egyenesen K*steinba.
- Talán azért küldte ide, hogy majd én elküldöm neki.
- Nem úgy lesz az. Világos, hogy nagyságodnak szól. Hiszen az van odaírva, hogy ,,teljes tisztelettel". Márpedig ha Aladár úrnak írna, akkor csak azt tenné oda, hogy ,,szeretettel". Nem igaz? Aztán meg az is itt van nagy betűkkel, hogy ,,sürgős", három felkiáltójellel. - No Aladár úrnak csak nem írhatja valaki a levélre, hogy ,,sürgős", mert azzal ugyan nem fognak azért jobban sietni. Nagyságodnak szól ez.
A legutóbbi ok Garanvölgyit is meggyőzte afelől, hogy a menyecskének csakugyan ővele van valami sürgős elintéznivalója, s úgy siettében vétette el a keresztnevét, Aladárét szalasztva ki a tollból. No hát lássuk, mit ír?
Garanvölgyi minél tovább olvasta a levelet, annál jobban bámult rajta; majd a borítékot nézte, majd megint a levelet kezdte újra; de nem tudott belőle kiigazodni.
,,Egyik fogságból a másikba?" - Mit akar ezzel? ,,Mondjon le menyasszonyáról." Arról ugyan szépen lemondhat, mikor még tíz esztendeje van várakozni való. ,,Egyik láncot a másik után?" - Aztán az anonim aláírás; kívül meg a küldő neve. Bolond ez nagyon.
Utoljára is az öregúr vállat vonított; valaki valami ügyetlen tréfát akart tán csinálni; csak azt tudná az ember, hogy mi benne hát az élc?
Ezzel a gondolattal rendén a kandalló melletti fáskosárba hajítá a levelet; jó lesz majd reggel alágyújtani vele.
- S mármost beszéljen, Kampós barátom, tovább, hogy mit mondott Bräuhäusel úr. Nem adják vissza a szekrénykémet? Csak legalább az arcképet adná haza, a helyébe aztán csináltathatna tükröt, s használhatná borotválkozáshoz.
- Én is kértem, de azt mondta, hogy nem adhatja ide, a ,,belég"-ek felküldettek Bécsbe.
- Ne mondja! Tán éppen a londoni műkiállításra?
- De kérem alássan. Hogy azokra ott nagy szükség van. S még majd később lesz eredménye.
- Kiadják tán - mint nevettető olvasmányokat ,,für die reifere Jugend"?
Aladár agara ezalatt ott feküdt Garanvölgyi úr lábánál a medvebőrön, s úriasan keresztbetett két első lábára fektetve előkelő tartású fejét, angol nyugalommal hallgatá a rá nézve közönyös beszédet. Valami szekér robogott be az udvarra.
Az agár hirtelen fölemelte karcsú nyakát, s elkezdett kérdőjel alakú farkával csendesen csóválni.
- Valami ismerős jön. A Cicke előre érzi - figyelmezteté Kampós Garanvölgyit e tüneményre.
- Unja magát a Cicke idebenn, s azt hiszi: a vadász jön, s viszi az ugarra.
A Cicke azonban felugrott helyéről, megrázta az örvét a nyakán, fölemelte magasra fejét, egyik fülét hegyesen feltartotta, s elkezdett azon a nyafogó, kényeskedő hangon szűkölni, amivel hasonló lelkes állatok, miktől a természet megtagadta az érzés mellé a beszédet, szokták tudtul adni, hogy ők tudnak valamit, amit még senki sem tud.
Perc múlva elnyiffantotta magát, s Garanvölgyi úrra ugrott, két első lábával oldalba taszítva gyöngéden, aztán a másik nyiffantással meg Kampós úrra, de ennek már a nyaka közé, s röptében végignyalta az ábrázatját; azzal aztán az ajtóhoz szökött, s elkezdte azt fél lábával kaparni, s míg az urak felé visszaforgatta a fejét, úgy látszott rajta, mint igyekszik agárpofájával kifejezni a kacagást.
- Ugyan kinek örülsz olyan nagyon, szolgám? - szólt Garanvölgyi szomorúan. - Ki neked olyan jó embered?
Azonban már léptek is hangzottak a folyosón, s most már Cicke teljes erejéből elkezdett csaholni. Hiába csitította, hajszolta Kampós, Cicke annál jobban adta a hangot.
Aztán kinyílt az ajtó, s belépett a vendég.
Az volt - Garanvölgyi Aladár.
Nem ahogy a színpadon szokták, előbb hátraesni, aztán azt kérdezni: ,,Te vagy? Igazán te vagy? Nem csalnak szemeim? Álmodom-e, vagy ébren vagyok? Tündérek játszanak velem?" Hanem amint meglátják egymást, odarohannak, átölelik egymást forrón, szorosan; nem szólnak semmit, csak sírva borulnak egymás vállára, és úgy maradnak hosszan, boldogan. Ki tudna ilyenkor szólni?
Hanem Kampós uram, az meg van bolondulva. Ugrál, táncol, kacag; s minthogy szemközt nem férhet Aladárhoz, ott csókolja, ahol éri, a vállait, a hátát, a fejét, ahogy az agár példaadása után látja; azután meg kirohan az udvarra, a pajtába, az istállóba, hirdetve embernek, asszonynak, gyereknek, utoljára a paripáknak is: ,,Megjött! Itthon van! Hazajött! Te bolond! Láttad? Nem láttad? Odabenn van! Kiszabadult! Úgysegéljen, itthon van! Uram s én Istenem!" Öt perc alatt beszaladgálta az egész falut, s nem nyugodott meg addig, míg visszakerülve a nagy híresztelési hevélyből, egy szemközt jövő béresnével nem találkozott, ki messziről kiabált eléje: ,,Nagyuram! Kasznár uram! Nem hallotta még? Megjött az Aladár úrfi!" Így kerüli meg az embert a tulajdon újdonsága.
Csak e sokszoros kiürítése után a hírmondás és öröm elektrikus batteriáinak volt nyugalma Kampós úrnak a kastélyban megint megjelenni, ahol már akkor a két rokont egymás mellett ülve s nyugodtan beszélgetve találta.
- Tudtam én, hogy megjön ma Aladár úrfi! - szólt ott nagy triumfussal. - Mondtam én a nagyságos úrnak. Vagy legalább akartam mondani. Megéreztem.
- A Cicke érezte biz azt meg elébb, kedves Kampós - szólt tréfálkozva az öreg Garanvölgyi, míg Aladár szívélyesen nyújtó kezét a buzgó férfiúnak.
- Lám, a nagyságos úr nem akarja megengedni, hogy én hamarabb megéreztem a hazajövetelét, mint a Cicke - szólt elszomorodva Kampós úr, az agárra tekintve féltékeny szemmel, mely már elégülten fekteté szép okos fejét Aladár térdére. - Pedig azért is igaz, hogy én éreztem meg elébb! Hát nem hoztam-e levelet Aladár úr számára?
Az öregúrnak csak most jutott eszébe a levél, mit a fáskosárba vetett.
- Igaz biz az! Neked valami jóakaród már levelet is írt Pestről; keresse csak össze Kampós, ott lesz a lom között.
- Ki írhatott?
- Majd meglátod. Bizonyosan valaki, aki előbb megtudta szabadulásodat, mint megérkeztél. Eddig nem értettem, de most már egészen értem. Olvasd el csak.
Aladár végigolvasta a levelet, azután - megsimogatta a kutyája fejét.
Cicke nem ilyen levelet szokott írni.
- Mit szólsz hozzá? - kérdé Garanvölgyi. - Érted?
- Nagyon értem. A sógorasszony megijedt, hogy el találom venni.
Erre aztán mind a négyen nevettek. - Az agár is.
- Itt van bátyámnál az a házassági szerződés? - kérdé Aladár.
- Híven megvan.
- Küldjük vissza szegénynek; ne nyugtalankodjék miatta.
- Jó, nagyon jó. Ezt szeretem. A comitivát csak bízd rám. Nagyon nehezemre esett volna, ha nekem kell Corinnáról lebeszélnem téged; de miután saját maga beszél le, igen jól történik. - Ritka eset, hogy egy asszony saját magát szólja le vőlegénye előtt, s hogy ez neked jutott, az nagy szerencse. Két kegyelem egy nap! Egyik húsz évi, másik életfogytig való ,,nehéz" fogságot enged el.
Az első nap a viszontlátás csendes örömei között folyt le Garanvölgyi házánál; másnap Aladár azzal lepé meg nagybátyját, hogy ő Ankerschmidt lovagot kívánja meglátogatni.
- Elmehetsz hozzá, az derék ember.
- Ő is meglátogatott engem K*steinban, ezt vissza kell adnom.
- Annyival inkább.
Aladár csodálta nagybátyjánál ez engedékenységet, az pedig nem adott neki bővebb magyarázatot hozzá. Engedte menni.
Ankerschmidt lovag tudta már Aladár megérkeztét, s sejtette, hogy az udvariasság tartozását az sietend leróni; mégis erősen meg volt lepetve, midőn az előleges hírnök kérdezősködött a másik faluvégi kastélyból, ha itthon lesz-e Aladár számára a lovag úr.
Ezen pedig át kell esni, és azután végét szakítani.
Erzsike ez órára szobájába konszignáltatik, hogy még csak véletlenül se láthassák meg egymást.
Helyesen is; mert Aladár, amióta a szabad levegő csókolgatja arcát, még szebb fiú, mint a börtönben volt, s jobban is ügyel magára. Azt Ankerschmidtnek is el kell ismerni, midőn kezet szorít vele, hogy a légváltozás igen javára szolgált.
- Uram, most jövök önnek megköszönni, hogy múltkori magányomban meglátogatott.
- Semmi köszönni való rajta - szólt a lovag nyers hangon, széket mutatva a vendégnek. - Kíváncsiság volt tőlem, semmi egyéb. Óhajtottam látni azt a vakmerő fickót, aki negyvenkilencben éjfélkor az ágyamból kiugratott, majd elfogott az ezredem közepén.
- Hogyan? Ön lett volna az?
- Persze. Ha tudtam volna, hogy ön csak egy szakasz huszárral jön, majd elfogtam volna én önt, hanem hát a vakmerőség sikerült. - Ebből láthatja ön, hogy mi régi ellenségek vagyunk.
- Igen hosszú fegyverszünetre.
- Az igaz. Verekednünk nem szabad, hanem egymásra duzzognunk akármennyit.
- Azt is csak hatósági engedély körén belől. Egyébiránt nem sok alkalmunk lenne egymás iránti duzzogásunkat kifejezni, miután én nehány nap múlva innen odább megyek, s azontúl aligha fogok egy helyben maradni.
Ankerschmidt sötétborúsan nézett az ifjúra, s csendes hangon, melyen a jóakarat lágysága keresztülnézett, szólt feddőleg:
- Fiatalember, valami új bajba ne keverje ön magát. Kár volna érte. (,,Kiért"-e, vagy ,,miért"?)
- Ah nem - szólt nevetve Aladár. - Ne gondolja ön, hogy az egy helyben nem maradás alatt azt értem, mintha gerillának mennék a Bükkbe, vagy járókelő emisszáriusnak; hanem azt, hogy látok valami munka után, amiből megéljek.
- Micsoda?
- Természetes. Fekvő vagyonom konfiskálva; kapitálisom sohasem volt, az meg nem gusztusom, hogy valami úri házhoz beálljak lengyelnek.
- De önnek nagybátyja gazdag, s önt nagyon szereti; azt tudom bizonyosan.
- Éppen azért nem maradhatok nála. Mit gondol ön uram, ha nagybátyám rokonai azt mondanák felőlem, hogy én nem szeretetből vagyok nagybátyám körül, hanem örökséghajhászásból?
- No, ez az én emberem - gondolá magában Ankerschmidt -, dölyfös, mint magam.
- Aztán, uram, minket úgy neveltek, hogy amikor semmink sincs a földön, a fára kívánkozzunk. Megélünk a jég hátán is. Ha elvesztettük nagy hivatalunkat, jól van, hazamentünk szántani, nem sírtunk utána; ha elvették a földünket, tanultunk valamit, leszünk ki prókátor, ki mérnök, ki bányász. Én részemről okleveles mérnök vagyok; értek a mesterségemhez úgy, mint sokan nem; itt van a Tisza-szabályzó társulat, ott van a számomra egy szerény kis üres állomás, azt sietek minél elébb elfoglalni, s ez a helyzet hozza magával, hogy egy helyben nemigen maradok, mert biz ott mindig járni kell.
Ankerschmidt sokat törülgette ősz üstökét; félni kezdett, hogy nemcsak a leánya, de ő maga is nagyon bele fog még egyszer ebbe a fiúba szeretni.
- De az nagyon sok viszontagsággal járó hivatal.
- Sőt inkább! Nagyon kedves hivatal. Még csak helyhez sincs kötve - sem gazdához.
A függetlenség édes érzete ragyogott szemeiben. Ankerschmidt látta azt jól.
- De már most mondja meg ön - szólt a lovag, bizalmasabb mosolygással -, hogy fog egy ilyen szüntelen távolba hívó állapot tetszeni majd egy fiatal menyecskének?
Most már aztán Aladáron volt az elkomorodás sora.
- Az nekem nincs.
- No de csak nem lett ön máltai lovag? Fiatal, harmincéves ember. Aztán nem is titok előttem, hogy önnek igen érdemes, szép, fiatal menyasszonya van, kit személyesen van szerencsém ismerhetni.
- Elmúlt dolog az már - szólt Aladár könnyű vérrel.
- Csak nem szakadt félbe a viszony?
- Nem szeretek erről beszélni.
- De én meg szeretek. Gondolja meg ön, hogy én házasulható ifjú vagyok, özvegy ember, nagyon érdekel tudni, hogy hol támad megürült állomás számomra, egyik-másik fiatal hölgy szíve éppen vacantiában van-e, vagy nincs.
Aladár mosolyogva fogadta a tréfát.
- Uram. Ön azt mondta, hogy mi régi ellenségek vagyunk. No hát én legalább bebizonyítom önnek, hogy nem vagyok az. Ne vegyük el mi egyikünk se az én menyasszonyomat.
- Van önnek oka azt mondani?
- Van.
- Mivel sértette önt meg?
- Ilyesmit férfi, ha egy cseppet hiú magára, nem vall be.
- Rágalmazták ön előtt?
- Óh, senki sem.
- Összeveszett ön vele?
- Még nem is láttuk egymást.
- Úgy hát csak levélben történt.
- Igen.
- No, ifjú barátom, ez nem elég ok a szakításra. Az írott betű sokszor ad félreértésre alkalmat. Egy levél miatt nem kell egy egész életet elrontani. Menjen ön hozzá és beszéljen vele maga. Én nem szólok önnek magánügyeibe, azokba semmi jogom avatkozni; hanem én csak az ön jogérzetére apellálok; önök, magyarok nagyon híresek a jogragaszkodásukról, s önnek tudnia kellene, hogy még egy váltóhamisítótól is megkérdezik elébb: te írtad-e ezt, mielőtt elítélnék. Annál kevésbé hiszem, hogy gyakorlatban legyen Ó-Magyarországon valakinek elítélni a menyasszonyát, mielőtt kihallgatta volna.
- Sokszor a hallgatás a legnagyobb vád. Különben önnek mégis igaza van, uram. Nekem el kell hozzá mennem; különben ő lesz a sértett fél - s azt nem szeretném.
- No, ennek örülök. Tehát az első asszónál mégis én győztem meg önt.
- Valóban ön maradt a téren; én kapitulálok és magamat ajánlom.
Kezet szorítottak s azzal egyik sem mondta a másiknak, hogy ,,viszontlátásig".
Aladár gondolta magában, midőn távozott, ez kellemetlen ember, mert titkaimat tudja, ide nem jövök többet; Ankerschmidt pedig gondolta magában: ez kényelmetlenül érezte itt magát, ez nem jön ide többet.
Az pedig igen jól történt, hogy e találkozás végbement, mert Aladár nagy veszedelemből szabadult ki ezáltal; ahogy a következés majd igazolni fogja.
Aladár másnap bement Pestre, s minthogy egy nap kétszer nincs délelőtt, megvárá a másnapi illemlátogatás óráját, akkor kereste fel Corinnát.
A szép özvegy idegeit nagyon meghatotta Aladár látása.
- Ah! Ön az? - Megbocsát, de olyan szívdobogást kaptam egyszerre.
Aladárnak oda kellett hozzá sietni, hogy egy székbe vezesse. A delnő közel volt az elaléláshoz.
- Ez a meglepetés! Ah, én olyan ideges vagyok. Minden úgy hat rám.
Aladár kérte szépen, hogy csak engedjen magának időt a magához térésre, s ha van repülősó a háznál, alkalmazza erősítésre.
- Ah, ön nem képzeli, mennyire meg vannak gyengülve az idegeim, mióta önt utoljára láttam.
- Ön sokat aggódott miattam.
- Óh, igen sokat - sóhajta a delnő, nem értve el az iróniát. - Higgye el, Aladár, hogy valahányszor leültem önhöz levelet írni, mindig oly szívnyomás fogott el, hogy nem bírtam azt véghez vinni. Ha el kellett gondolnom, hogy ön micsoda helyzetbe jutott.
Ah! - Itt igen kedélyesen tudott összeborzadni az asszonyság, ami neki igen jól illett. Ezt Rachel sem csinálta jobban.
- Nem volt ám az olyan rossz, mint gondolják; látja ön, meg sem őszültem bele.
- Ah, de mennyit kellett önnek nélkülözni. Ha rágondolok. Ismét ez a szívdobogás.
- Semmi nélkülözés. Minden két napra egy prófunt, nem elég az egy embernek?
- Ah! kérem. Ne tréfáljon ön. Ez nem szép tréfa. (A delnő válogatni látszott nevetés és sírás között.)
- Éppen nem tréfálok. Nagyon jó, hogy így szoktattak, mert ennek legalább most hasznát veszem.
- Hogyan? De kérem ne tréfáljon. Az engem nagyon izgat.
- Nem tréfálok. Nagyon komolyan beszélek. Minthogy újra kell kezdenem az életet, bizony eleinte alig tudok magamnak egyebet ígérni a puszta kenyérnél. Jószágaimat nem kaptam vissza.
- De talán.
- Nincsen semmi ,,talán", mert én nem kérem; helyembe pedig nem küldik.
- De hát miért nem kéri?
- Mert ellehetek náluk nélkül. Van már hivatalom, amiből megélek.
- Hol? Micsoda?
- Nem éppen vasúti kalauzság, de nem is sokkal több; egy kis mérnöki állomás a Tisza-szabályozásnál.
- De hisz az nagyon fáradságos.
- Az biz a. Többnyire halászgunyhókban meg deszkabódékban kell laknom.
- De hát miért nem marad nagybátyjánál?
- Azért, mert az ember szeret maga ura lenni; arra is kell gondolnom, hogy valaha megházasodom, s a feleségemet mégiscsak inkább vihetem a deszkabódéba a tiszai töltésen, mint a nagybátyám házához.
Erre a szóra, ha Corinnának szíve lett volna, nem kellett volna azt mondania, hogy iszonyú szívdobogása van, hanem azt, hogy ,,íme barátom, amim nekem van, az a tied is; és én magam is az vagyok ráadásképpen, maradj itt, ne menj tovább; élni fogunk boldogan"; hanem annál természetesen sokkal jutányosabb a szívdobogásra és ideggyöngeségre hivatkozni.
Corinna azt várta, hogy most mindjárt elő fogja hozni Aladár azon régi viszonyukat, mely egyúttal szerződésileg is meg van kötve; erre az alkalomra tartogatta, hogy egy rögtöni elájulással véget vessen a kérői merényletnek.
Aladár azonban nem hozta azt elő.
Megkérdezte tőle, hogy jár-e színházba, micsoda új operák vannak azóta, amik tetszenek. Micsoda új neveket tanult meg azóta a kedvenc papagája? Szokott-e lovagolni, megvan-e még a hóka paripája? S számtalan efféle hiábavalóságokat.
Mikor aztán már nagyon kezdett Corinna szívdobogásáról panaszkodni, akkor felkerekedett Aladár; szívélyesen tanácsolta menyasszonyának, hogy ne engedje erőt venni idegein a bajt, hanem iparkodjék minél előbb Emsbe vagy Ostendébe, s azzal szépen megcsókolta a kezét és eltávozott.
Ez volt az utolsó kézcsók, amit Corinna kapott Aladártól. Aladár megnyugodhatott felőle, hogy biz ennek a szerelemnek, ,,qua" szerelemnek már vége van; s ilyenformán jó lesz azt ,,mint" szerződvényt is in optima forma felbontani.
Azt már tudta, hogy doktor Grisák Corinna ügynöke, tehát egyenesen azt kereste fel.
Doktor Grisák nagy előzékenységgel fogadta a jelentkezőt, mint szokás fogadni azt, akitől az ember fél, és akit nem szeret.
- Igen rövid ideig akarok önnek terhére lenni, uram - szólt Aladár a jogtudorhoz. - Nekem egy szerződésem van özvegy Garanvölgyinével, ki önnek védence.
- Tudom, ismerem azt a szerződést.
- Annál jobb. Nem kell hosszasan magyaráznom a dolgot. Én nem vagyok jelenleg abban a helyzetben, hogy egy asszonynak, ki nőmmé lesz, fényes állást biztosíthassak.
(Ah! Ez a vinculumért jön - gondolá doktor Grisák.)
- Beszélt kegyed az asszonysággal?
- Találkoztam vele, s úgy vettem észre, hogy ő sem óhajtja e viszony folytatását.
- És kegyed?
- Én a világért sem veszem neki rossz néven. Nagyon kevés poéta szorult belém; házassági ügyekben igen toleráns vagyok. Neki teljes joga van szakítani.
- De már most a szerződések?
- Hiszen éppen azért jöttem önhöz, mert ezt egy ideggyönge nővel nem lehet elvégezni. - Azokat a szerződéseket meg fogjuk semmisíteni.
- S mik önnek a feltételei?
- Az enyémek? - Hát egyszerűen az, hogy adja vissza Garanvölgyiné az én írásomat, s én visszaadom az övét.
- S ön nem akar semmi igényt támasztani azon jogokból, amiket önnek e szerződvény nyújt?
- Erőszakkal csak nem kényszerítek egy nőt arra, hogy feleségemmé legyen?
- De a vagyonra nézve?
- Ah! Hogy jószágot kapjak menyasszony nélkül? Nem, uram, az nem az én mesterségem.
- Uram! - szólt dr. Grisák felkelve székéről s meghajtva magát Aladár előtt - Ön valóban nemes ember.
Aladár vállat vonított.
- Azért, hogy nem lopok, nem rablok?
- Így nagyon röviden áteshetünk az egyezkedésen. A kérdéses szerződvény nálam van. Elhozta kegyed a párját?
- Itt van az is.
- Szíveskedend ráírni, hogy semmi e szerződésből támadható jogokra igényt nem formál.
- Nem írok biz én semmit, hanem az én írásomat, ha megengedi, elégetem itt a kandallóban; kegyetek is tegyenek az enyimmel hasonlón, s azzal legyen belőle hamu.
- De miért nem akarja kegyed ezt ideírni?
- Azért, mert nem akarok Garanvölgyiné asszonyságnak bizonyítványt adni arról, hogy én őrá, utolsó találkozásunk óta, egy percig is gondoltam. Ha nem tetszik önnek, ügyvédemre bízom, s végezzenek együtt.
Dr. Grisák nem bocsáthatá ki körmei közül az alkalmat, s ismét leülteté Aladárt, beleegyezve, hogy tehát egyszerűen cseréljék ki a kötvényeket, s ő egyszerűen vesse a kandallóba a magáét.
Miután a doktor elzárta biztos helyre a visszanyert szerződés példányát, mit Aladár átadott, nyájasan mosolyogva lépett hozzá, s titkolódzó szemhunyorítással súgott neki.
- Uram. Ön ma igen generózus és nagylelkű volt oly ügyben, ahol a törvény menthetetlenül kezébe adta önnek ellenfelét. E tett jutalma nem fog elmaradni. Emlékezzék meg ön, hogy doktor Grisák, az a pápaszemes doktor Grisák, akit Garanvölgyi úr, önnek nagybátyja, a birkafejő székre ültetett le, mondta önnek legelőször, hogy ön, tán hamarább, mint gondolná, ismét oly gazdag lesz, mint volt, s nem fogja megbánni, hogy nagylelkűen kiadta kezéből azt, ami a másé.
Aladár nagyot nevetett e beszédnek, s az ragadta meg a figyelmét belőle, hogy: csakugyan a birkafejőre ültette le a doktor urat az öreg?
- Oda, uram, és azt akarta, hogy oltsam be neki a himlős birkáit, ha doktor vagyok. Hanem én azért nem haragszom rá, világért sem haragszom.
S hogy bebizonyítsa, mennyire nem haragszik, egész a lépcsőig kikísérte Aladárt, ki még ott sem bírta elfojtani derültségét, hogy a doktort mint ültették a fejős székre. A többit, amit mondott, régen elfelejtette már.









Jókai Mór: Az új földesúr


XI. Az a bizonyos szegény asszony
- Apácskám, nekem mégis bajos így egyedül lenni a háznál. Így szólt egy napon Ankerschmidt leánykája haragos apjához.
- Hát mit gondolsz?
- Kellene valami asszonyfélének lenni körülöttem, akivel a házi felügyelést megoszthatnám, s okos dolgokról beszélhetnék vele.
- Igazad van. Valami társalkodóné?
- Az ám. Valami csendes, okos nő, akinek már megjött az esze.
- No, olyan asszonyra én is szeretnék akadni. De hát hol vesszük azt?
- Majd én utánajárok.
- Te jársz utána? Nohát csak szerezz egyet.
Pár nap múlva Erzsike folytatta a felvett tárgyat.
- Apácskám, találtam már olyan nekünk való asszonyt.
- Már találtál? Hol vetted?
- Egy barátném, akit Bécsben ismertem, ajánlott egy nagyon jó nőt.
- Jót? Csodálom, hogy Bécsben meg nem tartották.
- Szerencsétlen nő, szegény, apja akarata ellen ment férjhez, aztán az apja kitagadta.
- Azt - elhiszem.
- A férje pedig semmirekellő volt, aki csak azért vette el, mert azt hitte, hogy sok pénzt fog vele kapni.
- Hát'sz ez mindig úgy történik. Hát újság ez? Hogy ezt minden asszony csak akkor tudja meg, amikor már megtörtént rajta.
- A férje azután pört indított az apa ellen neje hozománya végett, hanem a törvény előtt kiderült, hogy az apának joga volt neki semmit sem adni, s elvesztette a keresetét.
- Elhiszem azt! Másutt is van az embereknek eszük. Ezt nem akarják hinni a fiatal gavallérok. Azt gondolják, hogy mihelyt valaki öregember, már lába szárába szállt az esze.
- A csúnya rossz ember aztán afölötti dühében elkezdte a feleségét kínozni, ütötte, verte.
- No, de azért csak ne fakadj ríva! Hiszen nem téged vert.
- De mikor az olyan cudarság: egy asszonyt megverni!
- Már az igaz. Hanem ha te minden megvert asszonyt el akarsz siratni, akkor korábban kelj fel, mert nem jössz ki az idővel.
- Igen, de még nem volt elég, hogy megverte; az asszony azt eltűrte volna, hanem egyszer hogy részegen jött haza...
- Még az is?
- Igen a korcsmából, ahol a felesége utolsó ékszerét is elkártyázta, akkor az asszonytól azt a gyűrűt kérte, amit az anyjától kapott, s hogy ezt nem adta neki, kitaszította az ajtón az utcára, s a szegény asszony ott virradt meg a küszöbön fekve.
- Ejnye, az akasztófáravaló!
- Ugye? A szegénynek aztán nem volt hova lenni. Ismerőihez menni szégyellt; apja házához visszatérni nem mert; kénytelen volt szolgálatba állni.
- Látod, ez a jutalma a könnyelműségnek.
- Az én bécsi barátném nagyon ajánlja nekünk ezt a szegény nőt társalkodónénak, kit a sors így megtört, s aki bizonyosan nagyon háladatos lesz, ha egy ily nyugalmas házhoz juthat, mint a mienk.
- Igen, de nem valami rossz természetű asszony-e?
- Oh, a legszelídebb a világon, maga a türelem.
- Te már arról is jót mersz állani? Honnan tudod?
- No, úgy következtetem, hogy annak kell lennie, miután annyi bántalmat szótlanul ki tudott állni.
- Hja, az egészen más, azt te nem érted. Még aki a férjétől meg hagyja magát verni, lehet valóságos hárpia.
- No ez nem az, ez nem az. Ugye beleegyezel, hogy ide fogadjuk?
- Jól van, jól; nem bánom. De meglásd, hogy ha tejbe, vajba mártod is itt, mégis visszaszökik a férjéhez.
- Tehát nem bánod? Írhatok dr. Grisáknak, hogy küldjön neki útiköltséget?
- Írhatsz, írhatsz.
- Nem tekintesz e nőnek a születésére?
- Bánom is én, akárminek született! Csak tisztességes emberek voltak a szüléi.
- Óh, nagyon tiszteletre méltó emberek voltak. Az anyja régen meghalt, hanem az atyja igen derék, kedves ember.
- Úgy találod? Dacára annak, hogy a leányát kitagadta?
- Hiszen még kiengesztelődhetik iránta.
- Ha én volnék a helyében, alig hinném.
- Tehát megengeded, hogy ide fogadhatjuk. Köszönöm, ezerszer köszönöm.
Erzsike annyiszor megcsókolta apja kezét, hogy az utoljára kénytelen volt meggyőződni felőle, hogy az a bizonyos szegény asszony teljes mértékben megérdemli azt a jó elővéleményt, mellyel őt leánya oly buzgón igyekszik behízelegni.
Nehány nap múlva Erzsike levelet kapott Pestről.
Midőn azt magánszobájában elolvasta, sok idő kellett hozzá, míg apjához ki mert jönni, nehogy az észrevegye szemein, hogy sokat sírt. Nehányszor megindult már, de megint csak vissza kellett térnie, s újra egy verset sírni magában, mert nem bírta elfojtani.
Hanem mire apja elé ért, mégis oly tökéletességre vitte a tettetést, hogy az öregúr azt kérdezte tőle:
- Nos, miért van oly jó kedved?
- Hát az a bizonyos szegény asszony.
- S mi történt azzal a bizonyos szegény asszonnyal?
- Megérkezett már Pestre.
- Hozta Isten. Majd érte küldjük a kocsit.
- Ugye a fedett kocsit?
- Már minek volna neki fedett kocsi? A biz eljöhet a neuditscheinin is.
- No, de engedd hát, hogy a fedett kocsiba fogassunk.
Erzsike olyan szépen megcirógatta az apja arcát, melyen már akkor az új szakáll hüvelyknyi tarlót eresztett, hogy ez kénytelen volt átlátni, miszerint minden udvariasság és bevett szokás ellen volna egy újon érkező társalkodónét nem a fedett hintóval hozatni el. Legyen hát az is. Kell-e még valami?
- Igenis, kell még. De ne húzd össze a szemöldöködet. Azt írja a barátném, hogy annak a szegény teremtésnek még csak tisztességes öltözete sincs, amiben nálunk megjelenhessen.
- Teringettét! Ez hát ugyan könnyűszerrel utazott. Hát pénzt is küldjek neki, ugye?
- Nem; minek? Én azt gondoltam, hogy úgyis annyi ruha van itt nálunk, ami Hermine-től ittmaradt, abból küldhetnénk eléje; én úgysem viselhetem azokat; itt csak elpusztulnak magukban.
- De hiszen, kedves jószágom, te nem ismered annak a jámbor személynek a termetét, hátha valami vaskos perszóna?
- Óh, dehogy az.
- Honnan tudod te?
- Aki annyit szenvedett, az nem lehet kövér; az bizonyosan igen sovány.
- De hátha valami alacsony termetű? Tudod, hogy Hermine magas volt.
- Azon majd tud ő segíteni. Ez nők dolga; nem érted te azt, apácskám.
- Nem bánom én, hát küldj neki, amit akarsz.
Erzsike aztán nem is mondatott magának többet; futott, bőröndöt, kalaptokot keresett, összepakolt mindent, mi egy női öltözék tökéletességeihez szükséges, Hermine ruhatárából a legapróbb alkatrészekig, amiknek múlhatlan egybefüggése csupán női szívek előtt ismeretes titok; aztán befogatott; a kocsisnak sokáig magyarázott valamit, s végül egy pohár bort is adatott néki, hogy tisztábban felfoghassa feladatát; s aznap aztán késő estig kimagyarázhatlan jókedve volt; mikor nem sírt, akkor mindig nevetett.
       
Ankerschmidt egész nap vadászni járt; kezdődött a szalonkaidény. A vadásza pedig azt jövendölte, hogy e tavaszon nagyon bő szalonkaszüret lesz, mert nedves esztendő van.
Igen későn este jött haza a cserkészetből; volt is diadala, nem kevesebb, mint öt darab áldozat ékesíté vadásztáskája hurokjait. Erzsikének meg kellett tudnia minden egyes szalonka esetének történetét, mit a leányka, nagy figyelmes szemeit le nem véve atyja hevült arcáról, olyan részvéttel tudott hallgatni, mintha ő értene ahhoz legjobban.
- Pedig még egy hatodikat is meglőttem; de csak szárnyazva volt a kópé, s mire fel akartam venni, úgy elment a bokrok között, hogy rá nem bírtam találni, pedig mindaddig kerestem, míg csak a hold le nem ment. No, holnap majd megtalálom.
- Holnap is el fogsz menni?
- Hajnalban; még te akkor alszol.
- De ebédre hazajössz?
- Az ebédet viszem a tarisznyában.
- S megint ilyen későn jössz haza este?
- Valamivel még későbben, mert a hold utóbb megy le.
- Ah, ne maradj olyan későre.
- De kedves madaram, akkor húznak a szalonkák legjobban.
- Igen, de azalatt meg fog érkezni az a szegény asszony.
- Az a ,,bizonyos szegény asszony". Teringettét! Azt a szegény asszonyt itt találom én holnap is, meg egy hónap múlva is, de a szalonka odábbmegy, mert az vándormadár. Ugye pedig magad is szereted a szalonkát? Mikor olyan kicsi gyermek voltál, valahányszor a puskát megláttad vállamon, mindig azt mondtad: papa, aztán lőj szalonkát!
- Hát tudod mit? Amit nekem szántál, azt hagyd estére, aztán mikor az én részemre kerül a sor, azt ne lődd meg, azt hagyd ott, és gyere haza.
- No már ilyen ceremóniával egy hercegasszonyt sem vártak még, mint ezt a te bizonyos szegény asszonyodat. Jól van no; hazajövök kilenc órára.
- Óh nem, nem; hétre kell hazajönnöd.
- Szent Hubertre mondom! Nem jövök haza hamarabb fél kilencnél.
- No még azt a kis félórát engedd le.
- De mikor már szent Hubertnek adtam szavamat.
- Ki tudja, hallotta-e? Aztán kipótolhatod holnapután.
- No legyen meg, hát hazajövök nyolcra. Ha egypár perccel el találnék maradni, abból aztán szemrehányás ne legyen. Teringettét! Mennyit kell nekem egy szegény asszonyért szenvednem, akit sohasem láttam életemben.
- No látod, milyen jó atyuska vagy te.
Ekként kiérdemelve leánya dicséretét, Ankerschmidt lovag oly módon iparkodott magának kárpótlást szerezni, hogy másnap reggel egy órával hamarább kiment a cserjére. Hanem szent Hubert mégis bosszút állt rajta, amért neki adott szavából le engedett alkudni, mert délelőtt nem kapott puskavégre két szalokánál többet; azok közül is az egyiket mérgében úgy szétlőtte, hogy nem volt érdemes a földről felszedni, délután öt óra tájon pedig oly zivatart küldött rá, amilyent még a legelvetemültebb kalendáriumcsináló sem mer ilyen kora tavasszal megövendölni. Csupán annak köszönheté, hogy szárazan megmenekült előle, mert útban találta egyik hazatérő szekerét, amivel különben nem valami sokat törődött volna. Az ő csontjai nincsenek cukorból, ázott ő eleget.
Éppen csak azt várta az eső, hogy ő belépjen a kapuján, amint rákezdte egyszerre önteni szapulószámra a záport, mennydörgéssel, villámlással vegyest.
Erzsike aggódó arccal futott eléje.
- No te, rossz leány - szitkozódék mérgesen a lovag -, te ugyan a nyakamba imádkoztad a garaboncás diákot. Valld meg, te boszorkányfajta, hogy imádkoztál érte, hogy ez a zivatar rám jöjjön, s hazakergessen.
- Óh dehogy - rebegé reszketve a lányka. - Dehogy imádkoztam ezért, dehogy. Istenem, Istenem. Ő az úton van; mi történik vele ebben az iszonyú viharban?
- Ő? Kicsoda ,,ő"?
- Ah, az a szegény asszony.
- Az a ,,bizonyos szegény asszony"? Mennykő áldotta! Ennek semmi gondja arra, hogy az apja nem ázik-e meg, mint egy ürge; hanem hogy ,,az a szegény asszony" nem lesz-e nyavalyás féltében a fedett hintóban? - Ördög látta kölyke!
A megharagudott vadász iszonyú dühvel vágtatott fel saját szobájába, amit mindenki jogosultnak fog találni, ha elgondolja, micsoda válogatott szerencsétlenség az az életben, mikor az ember ugyanazon a helyen, ahol tegnap hat szalonkát lőtt, ma csak kettőt kapott, azok közül is az egyiket úgy szétlőtte, hogy vadászhasé lett belőle; akkor meg a zivatar hazakergeti, s itthon a tulajdon gyermeke nem akar bánatot érezni apja szerencsétlensége fölött.
Ilyen szívtelen a világ a vadászok szenvedései iránt! Ott azután duzzogva járt alá s fel egyedül, haraggal eltelve szerencsétlensége közvetett és közvetlen okaira: a puskára, mely nagyon összehord; a szélre, mely elhajtja a vadat, Hubertre, ki oly bosszúálló; az esőre, amire semmi szükség, s arra a bizonyos szegény asszonyra, akit most hoz a tatár a házhoz. Szép kis beköszöntője lesz!
A vihar még egyre töltötte kedvét, midőn az ablakon át megpillantó hazaérkező hintaját. No, a szegény asszony hát itt van; de a szegény lovaim! Annak csak nem történhetett semmi baja; de a lovaimat bizonyosan agyonhajtotta most az a gazember kocsis. Ha kérdőre fogom, azt fogja mondani: nem ő, lépésben jöttek idáig; aztán most meg sem jártathatja ebben az esőben.
Ankerschmidt bosszúsan vetette magát végig pamlagán, s föltette magában, hogy sztoikus lesz, semmivel sem fog törődni; a világot úgysem lehet megjavítani.
Egyszer hallja, hogy valaki nyitja az ajtót csendesen. Ez Erzsike lesz. Persze, hogy az volt.
Félénken dugta be fürtös fejecskéjét a félig nyitott ajtón, s apját kereste szemeivel.
- Haragszol? - kérdé gyermeteg siránk hangon.
- Haragszom! - szólt mogorván a lovag.
- No hát ne haragudjál - szólt szelíd engesztelőleg a leányka, s odament apjához, és tréfásan enyelgésre akarta fordítani a dolgot, apja keze után nyúlva.
- Ejh, takarodjál! - kiálta mérgesen Ankerschmidt, elkapva kezét hevesen, mire a leányka egyszerre odaomlott melléje, s arcát eltakarva, elkezde oly keservesen zokogni, hogy apja ijedten ugrott fel: - Hát ezt mi lelte? Hát miért sírsz most olyan nagyon? No látott már valaki ilyen vékony porcelánt életében, ha erősen rákiáltanak, hát eltörik. Hát bántottalak én? Hát mivel bántottalak? No ne sírj, no. Hiszen nem haragszom már. Még megszakad a szíve az ostoba gyermeknek, úgy zokog. No hát mondom már, hogy nem haragszom, nem is haragudtam, csak tréfáltam. Kelj fel, no. Ülj ide mellém. Hát ilyen érzékenynek kell lenni? Hát teveled már tréfálni sem lehet? Jól van no, csókolj meg szépen, aztán ne sírj többet.
Erzsike megfogadta a szót, s apja nyakát átfűzte karjaival, aztán meg is csókolta, hanem a sírást nem olyan könnyű megállítani; ahhoz még idő kellett; utoljára is Ankerschmidtnek tréfás nevettető mondásokat kellett előhoznia, hogy Erzsikét a rendes életre térítse, amikor aztán a mosolygás úgy tört keresztül az utolsó könnycseppeken, mint felhőből a szivárvány.
- No hát most mondd el, hogy mit akartál mondani?
- Itt van már. - Megérkezett.
- Az a bizonyos szegény asszony? No hála a Mindenhatónak! Csakhogy már egyszer itt van, hogy nem kell rá várni. Hát mármost semmi baj sincs?
- Óh, dehogy nincs - sóhajtá a leányka. - A szegény asszony nagyon beteg.
- Hát le kell fektetni; herbatét kell neki főzni; bizonyosan meghűtötte magát az úton.
- De nem haragszol?
- Már hogy haragudnám?
- Megteszed, amire kérlek? Csak egyet.
- Meg no; ugyan mire kérhetsz?
- Az a szegény asszony elébb szeretne téged látni, mielőtt lefekünnék.
- Kíváncsi rám? Úgy a kíváncsiság nagyobb nála, mint a fejfájás, ez jó jelenség; hát más kabátot vegyek rám, ugye?
- Óh nem, így is jó: még jobb.
- Így is jó? Hát nem valami kényeskedő dáma? Hát odamenjek? Jó estét kívánjak neki? Nem fogja magát zsenírozni?
- Éppen nem: gyere oda.
- No, ha csakugyan az kell a meggyógyulására, hogy engem lásson, hát isten neki.
- Ankerschmidt rászánta magát, hogy felkeljen a pamlagról. Erzsike átölelte mindkét kezével karját, úgy vezette őt azon lakrészig, hol az ő szobája volt.
Az első szoba az volt Hermine egykori lakása, ott állt a fehér függögyös ágy még azóta felvetetlen.
Az ágyhoz vezette Ankerschmidt lovagot kisebbik leánya.
Ott félrehúzta a fehér függöny egyik szárnyát, s ott azokon a fehér vánkosokon látta Ankerschmidt lovag fekünni betegen, eszméletlenül, beesett szemekkel, viaszsárga arccal, forrón lihegő ajkkal azt a ,,bizonyos szegény asszonyt" - tulajdon édes leányát -, a szerencsétlen Hermine-t...
...- Kocsis! Fogj a hintóba újra, s vágtass a városba vissza orvosért! - hangzott Ankerschmidt szava a tornácon.
- Azokkal a fáradt lovakkal?
- Igen. Azokkal a fáradt lovakkal!
- Ebben a zivatarban?
- Igen. Ebben a zivatarban!
       
Ankerschmidt házában nagyon hosszúk az éjszakák e nap óta. Beteg van a háznál; olyan beteg, aki éjente nem alszik.
Ankerschmidt lovag és kisebb leánya felváltva ott ülnek a beteg ágya mellett, néha együtt is, egymás kezét szorítva, s virrasztanak fölötte.
A beteg mindig arról álmodik, hogy ő most menyasszony. Beszél suttogva titokban imádott kedveséről, akit szeret, akitől bálványoztatik. Elmondja, hogy milyen legyen menyasszonyruhája, milyen legyen a koszorú: mirtusból, fehér rózsából. Elbeszél a násznépről, mely az oltárhoz kíséri; ott körülállja, a pap milyen szépen kérdezi: szereted-e? Szeretem. És te szereted-e? Szeretem. Elbeszéli, milyen szép a vőlegény kis háza, hova menyasszonyát viszi; van körüle kis kert, udvarán galambok, ablakán téli zöld, odabenn énekelnek a jókedvű cselédek. És utoljára mindig visszatér őreá magára, aki oly délceg, oly szeretetre méltó, majd boldog, majd szenved, majd hős, majd üldözött. De ő mindenütt vele van, vele érez, vele él. Az nem járhat ott, ahol ő ne látná, nem jelenhet meg úgy, hogy ő ölelve ne tartaná; egyedül ővelük kettőjükkel van tele a világ.
És ez így megy egyik éjjel, mint a mással.
Azt tartják az álomjósok, hogy amely leány halva álmodja magát a koporsóban, az menyasszony fog lenni nemsokára; hát aki menyasszonynak álmodja magát, arról mit mondanak?
És azután, mikor fölébred, mint irtózik attól, amit álmodott, hogy panaszolja el testvérének a kísértetlátó borzadályával, minő szörnyű álmai voltak! Ismét őt látta, őt szerette!
Szereti álmaiban azt, kit ébren gyűlöl, utánamegy lelkével, felkeresi, boldog utána, kitől eszmélve irtózik, kire gondolni fél. Egy gondolat kínozza különösen. Mikor már amaz ember kínzásaitól testileg, lelkileg össze volt törve, az egy törvénykönyvet mutatott neki sok szakaszokkal, s egyet azok közül ujjával megjelölt: ,,Nézd, ha engem el találnál hagyni, s apádhoz visszaszöknél, én ezen törvény hatalmánál fogva kényszeríteni foglak téged, hogy a te uradnak küszöbéhez visszatérj! Mert ha én nem akarom, engem soha el nem hagyhatsz: ha én azt mondom a bírónak, hogy én szeretlek, az visszaád birtokomba, mert nem elég, hogy te azt mondjad: gyűlölsz!"
Ez a fenyegetés üldözi egész napon át, amíg ébren van; ezt beszélte százszor atyjának, testvérének, s nem hisz nekik, midőn azok biztatják, hogy olyan törvény nincs a világon; óh ő látta, olvasta azt! Nem lehet attól menekülni. És aztán mikor ismét aludni kell menni, hogy fél a bekövetkező álomlátásoktól!
- Ébressz fel sokszor! - kéri testvérét -, ne engedj mélyen aludnom; amint látod, hogy nyugtalan vagyok, szólíts meg, attól magamhoz térek; ha beszélek álmomban, rázz fel, ne engedj álmodnom. Óh, az rettenetes, hogy mindig álmodni kell!
Az orvos, ki gyakran kijárt a városból, azt mondá, hogy mélyen elhatalmasodott idegbaj vett erőt rajta, melyen csak egy kedvező kedélyváltozás segíthetne.
Legtanácsosabb volna, ha férjétől törvényesen elválasztanák, s azután a világban keresne szórakozást.
Ankerschmidt is gondolt ilyesmire, s elhatározá, hogy a válóper megindítása végett tanácskozni fog dr. Grisákkal.
Egy kiválóan szép tavaszi délután annyira magához tért már Hermine, hogy szabad volt neki egy órára a kertbe lemenni, s Erzsike karján a friss pázsiton sétálni.
- Ez a meleg napsugár, ezek a zöld füvek meggyógyítanának engem - szólt Hermine testvére vállára dőlve -, csak egy gondolatom ne volna.
- Majd elmúlik.
- Nehezen múlik, s mikor az elfog, akkor sárgának látom a füvet, s a napsugártól fázom.
- Nézd, az ibolyák már nyílnak - szólt Erzsike, hogy testvére eszméinek más irányt adjon, s azzal lehajolt a fűbe, s nehányat leszakasztott e szerény gyermekeiből a tavasznak, s Hermine-nek nyújtó. - Milyen pompás illatuk van. - Hermine megszagolta a nyújtott ibolyákat, s azzal undorodva veté el magától.
- Pfuj! Éppen olyan szaga van, mint azoknak a szivaroknak, amiket ő szín.
Erzsike csodálta azt nagyon. Azokat a kedves ibolyácskákat ilyennel még nem rágalmazta senki. Nem mert aztán többet leszakítani.
Leültek Hermine-nel egy kerti padra, Hermine folytatá töprengéseit.
- Pedig sokkal jobb volna, ha meg nem gyógyulnék. Most, hogy beteg vagyok, kíméletből nem tesz senki szemrehányást, de ha semmi bajom sem volna, atyámnak eszébe jutna, amit ellene vétettem.
- Rég megbocsátott ő neked.
- Tudom, hogy te addig nem nyugodtál, míg azt nem mondta neked, hogy nem haragszik rám többé, de nem felejthette ő azt, valamint én nem bocsáthattam meg magamnak soha.
- Nézd, éppen itt jő felénk, látod, hogy mosolyog rád, most is.
Ankerschmidt éppen akkor jött feléjük egy útkanyarulatnál.
- Éppen nem látom, hogy mosolyogna; én azt látom, hogy haragszik.
- Azért látod úgy, mert a nap ellen van fordulva.
Pedig ezúttal csakugyan Hermine-nek volt igaza; Ankerschmidt arca nagyon borult volt.
Olyannak látta azt Eliz is, de nem akarta.
- Gyere csak, papa - kiálta elé, csengő vidor csevegéssel -, mi itt vitázunk Hermine-nel, ő azt állítja, hogy te haragos vagy, én pedig azt, hogy mosolyogsz.
- Hó? Persze, hogy mosolygok - szólt Ankerschmidt odalépve hozzájuk; és megtette, hogy jó kedvet mutatott.
- De csak most kezdte - súgá Hermine Erzsike fülébe.
(Még apjához egyenesen nem mert szólni, mióta hazajött.)
Ankerschmidt meghallá e súgást, s sietett őt megnyugtatni:
- Igen, egy kicsit rossz kedvem volt, mert éppen valami pörös ügyről értesítettek, ami miatt el kell mennem Pestre, s az tett rosszkedvűvé, hogy itt kell benneteket hagynom.
- Látod, hogy nekem volt igazam - suttogá Hermine. - A fű is sárga olyankor, mikor én annak nézem.
- Ne búsulj, leányom; amíg én Pesten leszek, addig megkérem az orvost, hogy maradjon idekinn.
Hermine ismét súgva szólt Erzsikéhez:
- Kérd meg atyánkat szépen, ne küldjön ide orvost. Én szeretek beteg lenni.
- Miért, gyermekem? - kérdé aggódva Ankerschmidt, s megsimogató Hermine homlokát. - Miért mondod ezt?
Hermine megint csak testvérének küldé a feleletet.
- Azért, mert addig, amíg beteg vagyok, atyám nem haragszik reám.
- Óh, édes gyermekem - monda Ankerschmidt, magához karolva elveszett gyermekét -, mit irtózol te apád haragjától? Az apa haragja méz és balzsam a sors haragjához képest, s te elébb érezted ezt, mint amazt.
Hermine megkapottan tekinte e szókra atyja szemébe, s megragadá két kezével annak kezét.
- Igaz, igaz - rebegé halkan, és azután lecsüggeszté fejét -, és mi olyan későn tanuljuk ezt meg!
- Hanem gyermekeim, nekem rögtön utaznom kell, mert ez ügy igen sürgetős.
- Óh atyuskám! - szólt bele Erzsike. - Hova indulnál estefelé? Mi nem eresztünk.
- Teringettét, nem fogadok ám szót. Holnap reggel Pesten kell lennem, ha törik, szakad.
- Éjszaka rossz az út.
- Dehogy rossz. Hát a posta? Egész éjjel megy. Nem első utam ez éjjel.
- Dehát miért sietsz úgy?
- Miért? Miért? Mit értenéd, ha megtudnád is? Úgy mondják diákul, hogy ,,periculum in mora". Látod, már a kocsi is előjárt. Menjetek fel szobátokba. Vigyázz Hermine-re, ha rossz idő van, ki ne jöjjön.
- De hát útravaló ruha s egyéb?
- Semmi sem kell, minden van már - sietett röviden végezni Ankerschmidt, s azzal mind a két leányát megcsókolva, felugrott a nyitott kocsiba, mely elé négy csikóparipa volt fogva, s nagy sebesen elrobogott.
Hermine ott állt a bejárat lépcsőinél, s el nem mozdult onnan mindaddig, míg egy porfelhőt lehetett látni a távolban, melyet a távozó szekér maga után fölvert.
       
Ankerschmidt azon porosan, ahogy a szekérről leugrott, sietett fel dr. Grisákhoz.
- Tetszett a levelemet venni? - kérdé a jogok matadorja.
- Az hozott ide.
- Megértette méltóságod a bennfoglaltakat?
- Tökéletesen. Azon ember tehát pört akar indítani, hogy eltávozott feleségét hazatérésre kényszerítse.
- A polgári perrendtartás, az osztrák törvénykönyv...
- Nem kérdeztem, mit mondanak? Mit akar ez az ember azzal?
- Világosan beszéljek?
- Nagyon kérem.
- Tehát én megvallom őszintén, hogy én e lépésben semmi egyebet nem látok, mint hogy Straff úr pénzt akar méltóságodtól kicsikarni.
- Nagyon örülök, hogy ön ezen a véleményen van.
- Straff komisz fráter, ezen nincs mit tagadni; nagyságod igen derék ember. Straff éppen úgy meg van győződve az elsőről, mint a másodikról, s erre alapítja egész számítását. Nagysád kezében semmi olyan bizonyíték nincs, ami a törvény előtt indokul szolgálhasson arra, hogy egy nőt férjétől elválasszanak. Anélkül pedig, tetszik ismerni nagyon morális kormánynézeteinket, nőnek férjétől külön élni nem szabad. Válóperben mind a két félnek engesztelhetlen gyűlölséget kell bevallani a bíróság előtt. Mindaddig, amíg Straff úr azt mondja, hogy ő a feleségét szereti, nem fogunk ellene semmire mehetni.
- Tehát kell, hogy megvegyük tőle azt a szót, hogy ,,gyűlöli" nejét.
- Valóban - ez így szokás.
- Nagyon jó, mi lesz az ára?
- Azt még előre nem tudhatom, de úgy sejtem, hogy tízezer forintot rá kell szánnunk ez egyezségre.
- Megadatik. Indítsa meg az ügyet doktor úr azonnal; amint a válóper részünkre kedvezően dűl el, ön szolgálati díjául szinte tízezer forintot fog tőlem kapni. És most adjon papírt és tollat, hadd írjak utalványt bécsi bankáromnak, s kötelezvényt önnek. Tessék diktálni, hogyan írjam.









Jókai Mór: Az új földesúr


XII. Mit neveznek archimedesi csavarnak?
Doktor Grisák e rá nézve nagyon kedvező ajánlat után rögtön a legelső gyorsvonattal sietett fel Bécsbe.
Straff szállására érkezve, még más régi ismerősre is talált; Maxenpfutsch úr volt ott.
Doktor Grisák amint az előszobába belépett, már akkor mindjárt az első tekintetre kitalálta, hogy hányadán van itt a dolog; tudniillik a bútorokon kivétel nélkül mind bizonyos hivatalos pecsétek voltak alkalmazva, ami annak a jele, hogy itt hitelezők jártak.
Már az ajtón kívül hallá Grisák úr, hogy odabenn két ember nagyon lármáz, mégpedig egyszerre, és hogy nem valami tréfás dolog felett vitatkoznak, amiről annál jobban meggyőződhetett, amint az ajtót kinyitá, s tanúja volt azon jelenetnek, hogy a két kedves ismerős oly közelségből lármáz egymásra, mintha mind a kettő föltette volna magában, hogy ellenfelének coûte que coûte, az orrával kell azt meghallani, amit mondanak neki.
- Ah, uraim, miről vitatkoznak önök oly tudományos zélussal? - kérdé tréfásan doktor Grisák a láttára széthökkent veszekedőktől. - Mi a kétséges tézis? Nem segíthetnék megoldani?
Míg a sodrából egészen kihozott Maxenpfutsch szavakat látszott keresni méltó elkeseredése számára, addig Straff vállat vonítva dugó kezeit lábszáröltöny-zsebeibe, s tréfásan felelt:
- Hát a tisztelt barátommal előadásokat tartunk egymásnak a váltótörvényből, s ő nem akarja megérteni, hogy ámbár ő foglaltatta le legkorábban a bútorokat, de ha egy másik utóbb jött hitelező bebizonyította azt, hogy ezek a nőm bútorai voltak, s a váltóján a nőm neve is ott áll, hát az viteti el. Ez már csak természetes.
- De ördög, pokol! - ordíta közbe Maxenpfutsch. - Ez nem tréfa! Tessék nézni, doktor úr, itt vannak a váltók, amikre én ennek az embernek tízezer forintot adtam.
- No, no, csak ötezret, hanem mindig kétannyit íratott.
- Én nem mondok semmit! A váltók beszélnek. Tíz darab, per ezer forint. Mit érnek nekem ezek a rongy bútorok?
- Hát hisz én is azt mondom.
- De így én ruinált ember vagyok!
- Hát én nem az vagyok?
- De én meg nem foghatom ennek az úrnak a jókedvét! Nekem minden pénzemet kölcsönveszi; nem tudja visszafizetni és még kacag!
- Kérem, kérem - szólt dr. Grisák -, engedjenek engemet szóhoz jutni. Hátha nincs még minden elveszve. Mennyi pénzzel tartozik Straff úr Maxenpfutsch úrnak?
- Higgye el, doktor, csak ötezer forint volt.
- De hát annyit is mire tudott kegyed elkölteni?
- No hát az ipam ellen indított peremre. Abba is maga vitt bele, doktor; nem tudta megmondani, mikor elutasított, hogy azért nem vállalja el, mert a végrendelet annak a vén bolondnak adott jogot élet és halál fölött?
- No de arra csak nem költhette el mind?
- Óh, hagyja el! Ön tudhatja jól, hogy ha az ember a doctor jurisnak csak köszön is az utcán, már az pénzbe kerül. Ha valaki krida alá jut, csak annyit mondjon: ,,perem volt", igazolva lesz. Aztán meg rangomhoz illően élnem is kellett. Mi az az egynehány ezer forint Bécsben egy olyan embernek, aki egy méltóságos úr leányát vette feleségül? Tehetek én arról, ha a méltóságos úr nem adott semmit?
- No meg egy kicsit kártyáztunk is, ugyebár?
- No az is. Hát ki nem kártyázik? Szeretnék olyan embert ismerni. Jó, hogy még azt nem vetik szememre, hogy szivaroztam is.
- De ne az enyimből szivarozott volna ön! - ordító közbe mérgesen Maxenpfutsch úr, kit csak az bosszantott leginkább, hogy adósa most is kabanoszt szí.
- Kérek egy kis csendet, uraim - szólt csitítólag doktor Grisák. - Engedjenek engem szólni. - Hátha lehetne ez ügyet szép barátságosan elintézni. Maxenpfutsch úr, úgy hiszem, nagyon meg lehetne elégedve, ha az ötezer forintot és annak törvényes kamatjait megmenthetné.
- Mit nevez ön törvényes kamatoknak?
- No - teszem fel: tíz procentot.
- Vagy úgy! És mint gondolja ön, doktor úr?
- Az egészen tisztelt barátomtól, Straff úrtól függ. Legyen szíves ide figyelmezni, barátom uram. Engem Ankerschmidt úr őméltósága megbízott, hogy kezdjek válópert ön ellen.
- De abból semmi sem lesz, mert én az asszonyt haza kívánom.
- Haza kívánja! - övölte Maxenpfutsch fejét dühösen rázva. - Hisz nincs önnek egy széke, amire leültesse.
- Majd lesz, ha ő eljön.
- Nem fog eljönni, uram - szólt nagy malíciával dr. Grisák. - Ankerschmidt önnek azon esetre, ha e válóperben akadályokat nem tesz, igen csinos kerek összegecskét ajánl kiegyenlítésül.
- Hallja ön! Hallja ön! - lovaló Straffot Maxenpfutsch erre a szóra.
Straff pedig csak úgy félvállról kérdezé:
- Mi az a kerek összegecske?
- Megérdemli, hogy összegnek neveztessék - szólt dr. Grisák, mellét előre vetve s kigombolva kabátját. - Itt az utalvány nálam; tessék olvasni: ,,tízezer forint pengő pénzben".
- Hallja ön! Hallja ön! - nógatá Maxenpfutsch Straffot. - Tízezer forint. Vegye el, vegye el rögtön. Fogadja el, uram.
Straff pedig hidegvérrel, gúnyosan felelt neki:
- Fogadjam el, ugye? Aztán mindjárt adjam oda az egész tízezer forintot önnek? Csókoljon meg hát legalább ,,a conto" ezért a bolond gondolatért.
- Nem, nem, nekem csak a magam ötezre kell. Még a kamatokat is elengedem, uram! Tehetek-e többet?
- Ejh, menjen ön, ne rontsa az én üzletemet! - szólt Straff, eltolva magától hitelezőjét, s azzal összefont karokkal doktor Grisák elé állt, s nagy lélegzetet szíva, beharapott ajkai között így szólt: - Doktor úr! Ez ajánlatára számítottam. Tudom én azt jól, hogy ennek így ,,kell" következni. Hanem a dolog még nincsen megérve. Én nem vagyok az a bolond, aki a mai verébért odaadja a holnapi túzokot. Elébb szükséges, hogy ez az egész ,,affér" a lehető legkellemetlenebbé váljék Ankerschmidtékre nézve; mert bizonyos vagyok afelől, hogy ha ma tízezer forintot ajánlanak, hogy tőlem megszabadulhassanak, majd egy hónap múlva húszezret fognak kínálva kínálni: erről asszekurálom önt.
- De uram! - kiáltó egyszerre Grisák is, meg Maxenpfutsch is.
- És most vége minden értekezésnek; velem nem lehet többet beszélni. Én hazárdjátékos vagyok. Az egész nyert tételt benn hagyom a rulett tábláján: áll a tízezer forint! Dupla vagy semmi! Húszezeret akarok kapni, vagy asszonyt házamhoz. És most ne is vitatkozzék velem többet, mert nekem hiába minden biztatás, mint a beteg lónak. Faites vos jeux, messieurs!
- Kérek egy szót - könyörge még Maxenpfutsch úr összetett kezekkel.
- Semmit többé. Be van zárva a bolt!
- Ön egy kiállhatatlan ember!
- Tudom. Éppen arra számítok.
Maxenpfutsch úr kétségbeesve rohant el a szobából, de a lépcsők alján megállt, megtudni dr. Grisáktól, hogy vajon lehet-e reménye ennek a hóbortos embernek, hogy Ankerschmidt még azt a nagy áldozatot is meghozza az ő infámis két szép szeméért. Doktor Grisákot pedig még ott tartá egy szóra Straff:
- Kérem, doktor, értsük meg egymást. Ön okos ember, én is. Most olyan alkalom van a kezünkben, amit elhalasztanunk ostobaság volna. Ankerschmidt bizonyosan szép honoráriumot kötelezett önnek azon esetre, ha e válópert bevégzi. Én nem okoskodom a kék levegőbe. Ha az egyesség az én ajánlatom szerint fogadtatik el, én is kötelezem magamat kegyednek az alkudott összegből tíz procent remunerációt adni. Tehát húszezer forintnál kétezer forint. Az sem megvetendő honorárium egy ilyen rövid regényért.
Doktor Grisák látta, hogy praktikus emberrel van dolga, aki érti a maga mesterségét, s ennélfogva mosolygott az ajánlatra, s mikor elváltak egymástól, még kezet is szorított vele; azt mondva, hogy ,,no majd meglássuk".
Odalenn a lépcsőknél a rá leső Maxenpfutsch elfogta a lejövő doktor urat, s korlátozhatlan tudnivággyal tudakoló tőle, vajon lehetséges-e, hogy úgy megdupláztassék az önkéntes kölcsön; mire dr. Grisák, hamisan hunyorítva szemével, olyasmit mondott, hogy csak őrá kell azt hagyni, majd jól lesz minden.
- Óh, ha még az ötezer forintomat megkaphatnám ön által, kedves doktor úr, az egész kamatot önnek engedném, higgye el.
- Ötszáz forint? Az is csak pénz.
Doktor Grisák ezt az ajánlatot is regesztrálta.
Még aznap visszautazott Pestre.
Ankerschmidt türelmetlenül várt már reá. Justinian jeles utóda előadá, miképpen járt el, hogyan találkozott Straff-fal, ki úgy látszik, nincs pénz dolgában megszorulva, mert Maxenpfutsch hitelez neki, amennyit csak kíván; ezért igenis erősen tartja magát, s nem akar egyezkedésbe ereszkedni húszezer forinton alul.
Ankerschmidt a szemét sem hunyorította meg e szóra. Íróeszközöket kért, s még egy utalványt írt másik tízezer forintról.
- Tessék doktor úr, adja meg neki, amit kívánt.
Doktor Grisák el volt ragadtatva a dolgok ily pompás menetelén, s még az éjszakai vonattal visszatért Bécsbe.
Ankerschmidt azt mondta, hogy meg fogja várni Pesten, míg visszajön; ne időzzék, ha lehet, sokáig.
Doktor Grisák gyorsabb volt Hermes istennél a hírvivésben. Nagyon sietett Straffot az eredményről tudósítani. Persze, nem úgy mondta el, ahogy történt.
- Nos, uram - szólt belépve hozzá -, mondhatom, ez kemény munka volt. Az öreg dühös volt, mint egy róka! Fuchswild, ahogy mi mondjuk. Szitkozódott, majd megvert.
Straff nagyon egykedvűen hallgatta ez előadást, hátratett kezekkel az egyik szék támlájának dűlve.
- Mondhatom, hogy nehezen tudtam kapacitálni - szólt a doktor, levetve magát egy bíróilag lefoglalt székre.
- Igazán?
- De végtére mégiscsak engedett.
- Úgy?
- Elmondtam neki, hogy leánya szerencséje forog kérdésben, elmondtam, hogy ön milyen rettenetes ember, hogy milyen bosszúálló természetű, egyszóval leszóltam önt kegyetlenül előtte.
- Köszönöm.
- Bizony köszönheti is, mert így értem el, hogy az öreg kiizzadta azt a másik tízezer forintot is. Itt van az utalvány nálam.
- Szép.
- Nos, mit mond ön ehhez?
- Semmit.
- Semmit? - kérdé doktor Grisák, tenyereit térdére rakva, hogy jobban megbámulhassa ezt az embert. - Semmit sem mond arra, hogy én önnek megnyerem a hazárdjátékát, s a feltett tízezer forint tételt kétszerezve hozom vissza?
Erre Straff odalépett doktor Grisákhoz, s miután ily konfidens lábra álltak, két kezével annak vállára támaszkodva, amint a széken ült, így szólt az orra alá:
- Azt mondom, doktor, hogy ahol húszezer forint volt, ott harmincezer is van.
- Micsoda? - kiálta fel elszörnyedve doktor Grisák, s felugrott a székről, mintha titkos rugók vetették volna fel.
- Ott harmincezer is van - ismédé hidegvérrel a kalandor.
- Meg van ön őrülve?
- Dehogy vagyok; sőt inkább nagyon is eszemen vagyok. Mit gondol ön, doktor? Mikor egy üzlet ily nagyon is ,,kulánt", ki fogná azt akkor berekeszteni, ki zárná le a zsilipet, mikor az aranyözön legjobb folyásában van?
- De uram? - kiált doktor Grisák, egészen magánkívül ragadtatva a bosszúságtól -, én nem tudom, minek nevezzem önnek ezen eljárását?
- Minek? - szólt a kalandor cinikus gunyorral. - Hát ennek a neve ,,archimedesi csavar"; - nincsen vége. Sohase haragudjék, kedves doktor; én ismerem a magam embereit, bizonyosra játszom. Aztán önnek sem lehet rám semmi panasza; ma kétezer forintot kapna tőlem, nehány nap múlva fog kapni hármat.
- No - ön ördöngös egy fickó. Már én nem merném így túlfeszíteni a húrt. Azonban én megkísértem még egyszer Ankerschmidtet engedékenységre hangolni; ha azonban ő azt találja mondani, hogy már most nem ád semmit, tessék utánamenni Amerikába, ha ő elviszi a leányát oda, vagy legrosszabb esetben tessék hazahozni az asszonyt: engemet ne okoljon ön.
- Óh, az öreg fogatlan oroszlán, egyiket sem fogja tenni: nem utazik, nem válik meg leányától. Megváltja magát harmincezer forinttal, s kvittek vagyunk.
- Én csak annyit mondok önnek - szólt dr. Grisák -, hogy imádkozzék, nehogy ma látott légyen utoljára.
- A viszontlátásig, édes doktor! - szólt kezet szorítva Straff Grisákkal, s még csak ki sem kísérte az előszobába.
Érezte, hogy most ő a helyzetnek az ura.
Doktor Grisák hazaérve Pestre, szállásán találta már Ankerschmidtet.
Azon kezdte, hogy rágyújtott szörnyen gazemberezni azt a rafinírozott zsebmetszőt.
- Ne beszéljen felőle - kérte őt Ankerschmidt. - Mondja el röviden, mit végzett vele.
- A gaz szemfényvesztő, amint látta, hogy készek vagyunk húszezer forintot megadni neki, vérszemet kapott, s ismét feljebb csigázta követeléseit; most már harmincezer forintot kér.
Ankerschmidt nem jött dühbe. Nyugodtan elővonta tárcáját.
- Előre tudtam. Gondoskodtam újabb utalványról, mely tízezer forintról szól. Vigye ön neki, s minthogy nagyon valószínűnek találom, hogy amidőn azt fogja ön mondani, hogy íme harmincezer forintra is ráállok, akkor meg negyvenezret fog kérni, tehát elővigyázatból még egy negyedik tízezer forintos utalványt is adok önnek. Elégítse ki teljesen.
Doktor Grisák átlátta, hogy ez a katonaember praktikus és egyúttal szentimentális; ,,praktiko-szentimentális".
Szépen rembursírozta a két új tízezeres utalványt, s most már egy metodista komolyságával állítá, kinél a mondott szó esküvel egyenértékű, hogy de már ezen az áron csakugyan teljesen biztos a kívánt eredmény.
- Hát csak tessék sietni vele.
Doktor Grisák már ekkor hat éjszaka egymás után nem aludt egyebütt, mint a vagonban; hanem ahol ügyletről volt szó, ott ő nem sokallta a fáradságot. Biztosító a lovag urat, hogy csak menjen haza, a legközelebbi telegram, amit Bécsből fog kapni, a legörvendetesebb sikerről fogja tudósítani.
Ebben meg is nyugodott Ankerschmidt, s hazautazott családjához.
Doktor Grisák pedig harmadszor is felrepült a rezidenciába. Ezúttal első gondja volt asszisztenciát venni maga mellé: elébb felszedte Maxenpfutschot, kinek is nem rukkolt elő a legjobb hírrel, hanem az egyiptomi hét sovány tehén egyikének az ábrázatjával kapacitálgató, hogy érje be az eredeti tőkéjével, örüljön neki, ha azt megkaphatja, ő aztán viszont magára vállalja, hogy Straffot inszinuálja a kontroverzia komplanálására.
Csakugyan rá is vette Vendelin urat, hogy írásba adja, miszerint kész felében kiegyezni a váltó követeléseire nézve.
Ekkor fűzte aztán karjára, s vitte Straff szállására. Vendelin még nem tudott semmit az archimedesi csavarról, mely húszról harmincezerre emelte a követelést.
- No, ön szerencsés kópé! Ön Fortuna kegyence! - E szókkal tárt ajtót Straff barátjára doktor Grisák. - Ön ugyan elmondhatja, hogy burokban született! Kár önnek a lutrira nem rakni, minden nagy nyerőt ön csípne el.
Straff látva Grisák ragyogó arcát, maga sem tartóztatta magát egy önelégült mosolygástól.
- Óh, a nagy lutrin csak az együgyűek nyernek, én ott játszom, ahol okos embereké a szerencse. Mi jót hoz, doktor?
- Hát azt kérdem legelébb is, hogy mit enged ön a harmincezer forintból?
- Harminc... - vakkant fel e szóra Vendelin úr, de a torkán akadt a többi.
- Egy fillért sem - válaszolt szilárdul a rendíthetetlen férfiú.
- Nem tréfál ön?
- Én a teljes harmincezer forintot kérem.
Maxenpfutsch úr még csak most lett harcképessé a nagy ijedtségtől, nekirohant Straffnak, s átölelte nyalábra.
-Mit gondol ön, barátom? Hisz a minap csak húszat kért! Ne kötekedjék! Fogadja el! Én mondom, hogy fogadja el!
- Ejh, ne beszéljen ön az én ügyeimbe. Hagyjon békét. Az egészet vagy semmit.
Doktor Grisák nagyon tréfás kedélyben volt ma.
- S ha én önnek itt huszonkilencezerkilencszázkilencvenkilenc forintot és két húszast letennék az asztalára, nem fogadná el ön az egy húszas híjával?
- Nem.
Maxenpfutsch úr kétségbe volt esve.
- Uram! Ne legyen ön bolond. Ihol van. Ihol van. Én magam kész vagyok hozzátenni azt a hiányzó húszast.
E minden komikum határát meghaladó nyilatkozványa a nagylelkűségnek honvéri hahotára egyesíté a két másik férfiút. A tréfa tökéletes volt, Vendelin úr nagy buzgalmában majd az egyik, majd a másik úrnak akarta markába nyomni azt az egy húszast, mely egyedüli differencia volt már közöttük. Itt már látni való, hogy az egyezség tökéletesen be van fejezve.
- No hát, uram - szólt doktor Grisák kedélyesen mosolyogva, midőn jól kimulatta magát -, ha ön oly megátalkodott, hogy nem akar harmincezer forintot elfogadni, hát én megmutatom, hogy ön mégsem fog harmincezer forintot kapni, hanem negyvenezret.
Ezzel diadalmasan vágta ki a tárcájából elővont négy utalványt az asztalra.
Maxenpfutsch úr arca e látványra egyszerre galvanikus mósolyra torzult, ami azután nagyon mulatságos fenomenon volt, ha valaki vigyázott rá, hogy e gömbölyű torzmosolygásból hogy nyúlt le négy másodperc alatt ismét haragosan duzzogó fancsali képpé. Az jutott eszébe, hogy: ,,De ha tudtad azt, mi a patvarért vettél rá engem, hogy tízezer helyett ötezerrel érjem be?"
Mi pedig azt kérdhetnők méltán a doktor úrtól, hogy ha látja, miszerint Straff harmincezerrel meg van elégedve, mit áll elő neki a negyedik utalvánnyal is, amit csak szükséges árverés esetére bízott rá védence; ha eszünkbe nem jutna, hogy néha az eszélyesség parancsolja az áldozatokat, márpedig eszélyesség azt gondolni, hogy mikor Straff tíz procentot ígér, azt harmincezertől fizesse-e vagy negyvenezertől?
- Most aztán egy szava sincs önnek többé, ugye? - kérdé fensőbbség érzetével doktor Grisák Straff urat.
- Parancsolhat ön velem - szólt ez minden szolgálatra készen.
- Tehát legelébb is egy okmányt kell szerkesztenünk, melyben ön elismeri, hogy neje iránt engesztelhetetlen gyűlölettel viseltetik; vele élni nem akar, s az elválásba beleegyezik.
- Tegye ön fel, doktor úgy, ahogy legjobbnak látja, én aláírom.
Doktor Grisák leült és extempo fogalmazott.
- Helyesli ön így?
- El sem olvasom; ha önnek jó, nekem jó.
- Nem tudna ön némely olyan tényeket is felhozni, amik önt a törvény előtt gyűlöletes színbe állítanák, s még jobban indokolnák a nő gyűlöletét?
- Óh, igen szívesen, csak tessék írni. Elismerem először is, hogy őt verni szoktam.
- Mivel, kérem?
- Néha az óra pondusának a zsinórját csavartam kezemre, s az ólommal ütöttem.
- Ah, ez erős.
- Azután. Bezártam reggel, s estig nem adtam neki enni.
- Ez is igen jó.
- Továbbá: elvettem tőle erővel a jegygyűrűjét, s szeme láttára a szobaleánynak az ujjára húztam.
- Ah. No elég lesz már.
- Ha tetszik, akár még erősebbeket is diktálhatok.
- De már ez elég erős. A többit bízza ön rám. Majd lefestem én önt úgy, hogy maga is megborzad tőle.
- Kétlem.
- Egyébiránt elég lesz ez a nyilatkozat; mi ketten előttemezzük Maxenpfutsch úrral, erre aztán akár felakasszák önt.
Straff úr olyan hidegvérrel diktálta ez infámiákat saját magáról, mintha csak egy harmadik, jelen nem levő embert kellene rágalmazni; még egy szivart is kiszítt mellette.
Legelébb doktor Grisák írta alá az okmányt mint tanú, azután Maxenpfutsch úrnak adta kezébe a tollat, hogy írja ő is oda a nevét. Az is megtörtént.
Akkor aztán átengedte a széket Straff úrnak.
Straff nagy lanyhasággal letette magát a székre; közelebb húzta az asztalhoz, végigfutotta, magában dönögve, a sorokat ötödéből-hatodából; azután rábillentette a fejét, mint aki helyesli az egészet. Akkor kezébe vette a tollat, meghegyezte, ablak felé tartotta, nincs-e kis pihe rajta? belemártotta a kalamárisba, s megpróbálta neutrális papírszeleten, hogyan fog. Akkor aztán nekifogott; nagy kanyarítást mért a tollal a légben, a kezdőbetű rajzolásának indulva. Ott megállapodott. Megint nekihajolt, megint meggondolta magát. Utoljára lecsapta a tollat és felugrott.
- Ejh, nem írom alá!
- Mit mond ön? - kiáltának rá egyszerre két oldalról.
- Most már nem írom alá - hatvanezer forinton alul.
Azzal ízekre tépte az okmányt, s elszórta széjjel a szobában.
       
Ankerschmidt oly jókedvű volt odahaza, hogy ,,madarat lehetett volna vele fogatni", ahogy mi szoktuk nagy parasztosan mondani.
Mint ki bizonyos arról, hogy a legjobban intézte el dolgát, s a leggonoszabb boszorkánynyomástól menekült meg. Ah, e gondolatban volt foglalva sértett büszkesége, megalázott becsérzete, apai szeretete, ebben összpontosult mindaz, amit fájdalomban, szégyenben és megbosszulhatlan haragban érzett. És íme, mindettől megmenekült potom negyvenezer forintért. Nem nagy ár az előtt, aki ért hozzá.
Fel is vidult kedvétől a ház; mikor a gazdának örömét látja, átveszi azt minden cseléd, mindenkire elterjed az.
De legbámulatosabban látszott e szimpatikus hatás a család betegén. Hermine nehány nap alatt annyira magához tért, hogy mindenki megcsodálta.
Ő volt most Ankerschmidt gyöngédségének kiválasztott tárgya. Látszott, hogy őkörüle forognak az eszméi.
- Hiszen semmi baj sincs már - mondá reggelenkint, midőn leányát szobájában meglátogatta. - Ne félj, leányom, levetjük azt, ami bennünket bánt, mint egy ócska ruhát, és nem fog bántani többet. Egy nap, két nap múlva olyan örvendetes hírt fogunk hallani, hogy ünnepet tartunk bele. Táncolni fogunk! Igenis. Muzsika lesz a háznál. Cigányokat hozatok, a legjobb bandát. Az fogja húzni, és megvendégelek minden embert, még akikre haragszom is! Nem, azon naptól nem lesz kire haragudnom. Pfuj! Csak egy volt, s arról nem fog beszélni senki. Csak te gyógyulj meg akkorra, mert táncolni kell azon a napon minden embernek.
Az öregúr azt is közölte leányaival, hogy egy telegramot vár Bécsből, doktor Grisáktól, ami azt az örvendetes hírt fogja hozni. S miután ennyit elmondott, nagyon erős Wertheim- és Wiese-féle szekrénybe kellett volna elzárva tartani titkát, hogy abból Erzsike legalább annyit ki ne vegyen, miszerint bizonyos egyezségről van szó, melynek folytán Hermine férje beleegyezik jó pénzért, hogy nejétől törvényesen elválasszák.
S ha már ennyit tudott Erzsike, az megint nagy szívtelenség lett volna tőle, ha azt apródonkint nem tudatta volna Hermine-nel; úgyhogy elvégre a két testvér olyan jól tudta a titkot, mint maga az apa, s éppen olyan nyugtalansággal vártak az érkezendő telegramra, mint ő; annyival kevésbé segíthetve magukon, amíg atyjuk mindennap kétszer eléje lovagolt az érkezendő telegramnak, hogy azt még a stafétás lovas tarisznyájában elfoghassa, addig nekik helyükbe kellett azt várni, nehezen fékezhető türelemmel.
Úgy járt azután Ankerschmidt ezzel is, mint a nyughatatlan vadász, ki el-elhagyogatja leshelyét, s éppen akkor nincs ott, mikor a vad megjelen. Valahol az útban elkerülte a lovast, ki a postaállomásról érkezett, s midőn a nehezen várt telegram megérkezett a kastélyba, akkor ő éppen nem volt honn.
Aki valaha távirati sürgönyt kapott, az tudja, hogy mi különbség van a közt és egy közönséges postai levél közt a kedély felizgatása műtételében. Egy rejtélyes izenet, aminek tudása oly sürgetős volt, hogy a villámot kelle megkérni, hogy vigye odább! Tudósítás, mely a légen keresztül jött; mellyel várni nem lehetett, melynek nagy örömet, nagy meglepetést, nagy gyászt, nagy ijedelmet lehet hirdetni.
Kinek ne reszketett volna a keze, midőn az első telegram borítékját felszakítá? Ki ne félt volna először beletekinteni?
No, de e sürgöny nem az, amitől félni lehet. Ez örömhírt hoz, mely előre tudva, jósolva van már; ez az, amire vártak napokon át; ez, amivel egy család boldogsága újra vissza lesz adva!
Ankerschmidt nem volt odahaza; a vevényt pedig nyomban alá kellett írni, mert a sürgönyhozónak ki kell mutatnia, hogy hány percre érkezett meg; mennyire igyekezett sietni a rábízottal; ez az ő érdemeinek a versenytere. - A vevényt tehát atyja honn nem létében Hermine-nek kelle aláírni; a sürgönyt ő vette át.
Hogy dobogott a szíve, hogy kigyulladt az arca, midőn azt kezében tartá! Ez hát a levél, mely élte nyugalmát visszaadja; ebben van megírva, hogy őneki szabad lesz még valaha boldognak is lenni!
Ki venné rossz néven a sokat szenvedett nőtől, hogy egy ily hírt minél előbb óhajta olvasni?
A két nővér tanácsot tartott a sürgöny felett, ha szabad-e ezt nekik atyjuk nélkül feltörni és elolvasni?
Az osztrák büntetőtörvénykönyv az idegen levelek feltörésére nagy büntetést szab: de másfelől meg valószínű, hogy Ankerschmidt nem fogja őket e kriminalitásért törvény elébe állítani.
Hisz a titok úgysem titok már; s valakit érdekel, hát az legelsősorban bizonyosan maga Hermine.
Erzsike ugyan azt az ókonzervatív észrevételt tette, hogy ámbár a levélben foglalt titok az ő tulajdonuk, tán mégis meg kellene várni, míg azt a papa alkotmányos úton maga át fogja nekik szolgáltatni; de Hermine azt veté ellen, hogy ő addig meghal nyugtalanságában, míg a papa megérkezik.
Erzsike ugyan az ilyen neme ellen a terrorizálásnak ünnepélyesen óvást tett, hanem azért mégis odakölcsönözte hímzőollóját a pecsétfelmetszési államcsínyhez.
Furcsa levél! Egészen kék plajbásszal van írva; mintha azt akarná mutatni, hogy a telegráfos oly sietségben van, miszerint nem ér arra sem, hogy a tollát untalan a tintába mártogassa. Hermine reszkető kézzel tárta fel a sürgönyt, s beletekinte. Hamar elolvashatta, csak ennyi volt benne:
,,Straff nem enged. Újra követel. Pokoli ember. Nem tudok vele mit csinálni.
Dr. Grisák."
Erzsike átellenben ült testvérével a kis kerek asztalka mellett, s látta, hogy Hermine arca e pillanat alatt hogyan válik halálra; mintha egy sötét, hideg kéz egyszerre letörülte volna arcáról az élet minden színét.
Hirtelen kikapta kezéből a sürgönyt s elhajítá. Késő volt: a méreg szívig hatott; csak annyi ideje volt még, hogy a székéről aléltan lehanyatlót karjaiba foghassa fel.
A hazaérkező Ankerschmidtet, amint lováról leugrott, azzal a hírrel fogadták, hogy leánya ismét beteg lett, elájult, még most sem bírták eszméletre hozni.
A postaállomáson megtudta már, hogy a sürgönyt elküldték. Sietett fel egyenesen leányai szobájába. A fáradt nyögés egy küzdő ajkairól már az ajtón keresztül hangzott elé.
Erzsike, apja lépteit hallva, eléje sietett.
- Mi történt? - kérdé az apa remegő ajakkal.
Erzsike eléje mutatta a felbontott sürgönyt, s csak ennyit szólt:
- Ő olvasta ezt.
Ankerschmidt egy pillanatot vetett az átvett levélbe, s azután összegyűrve azt markában, csüggedten sóhajtá:
- Akkor meg van ölve.
       
Straff úr a múltkori scéna után csaknem összeverekedve doktor Grisákkal és Maxenpfutsch-csal, azt gondolta ki, hogy két napig nem ment haza a szállására.
Csak a harmadik nap estéjén szólt be a házmesterhez, hogy hányszor kereste azóta Grisák és Maxenpfutsch úr.
A doktor úr kereste azóta nyolcszor, Maxenpfutsch úr pedig minden félórában, még éjfélkor is.
Ezt gondolni lehetett.
Straff föltette magában, hogy még ma sem fog otthon hálni. Pedig már az elmúlt két éjszakát is egy sörkocsmában a padon hálva tölté, mert pénze nincs fogadóba szállni.
Egész diszponibilis kasszája áll egy legújabb divatú negyedrész bankóból, melyből nemigen futja ki vacsorára egyéb egy pár kreuzerwirstlinél, obligát seres stiblivel együtt.
A kalandor nevette magában a dolgot, amint az utcán végiglőgérezett.
,,Nincs több egy felnégyelt bankótöredékemnél, s azon gondolkozom, hogy két pár krajcáros kolbászt hozassak-e és egy pohár sert, meg egy stinkadorest, vagy egy pár virslit, de két pohár sert és semmi stinkadorest?"
,,Pedig csak ki kellene a kezemet nyújtanom, hogy rögtön negyvenezer forint legyen a markomban, s akkor beülhetnék az első hotelbe, s olyan traktát csaphatnék, hogy híre menne."
,,Negyvenezer forint szép pénz."
,,De ha négyezret ki kell belőle adni Grisáknak, ötezerötszázat Maxenpfutschnak, ezerötszázat apró-cseprő hitelezőknek, harmincezer sem marad belőle."
,,Hanem az mégis szép pénz."
,,De hátha még várunk, s engedjük nőni a füvet."
,,Az az archimedesi csavar szép találmány."
,,Igen jó az, amikor az embert olyan nagyon utálják, mint engem Ankerschmidt."
,,Oh, elég gazdag ember, marad neki még egy milliója, ha azt a hatvanezer forintot kidobta is."
,,A leányát pedig nagyon szereti."
,,Ha már valaki kétharmadát megtette az útnak, valószínűbb, hogy a harmadikát is előre teszi még, mint hogy a két elsővel hátramenjen."
,,És hát legrosszabb esetben is a negyvenezer forint már itt van; azért csak az üres tárcát kell kinyitni, hogy berepüljön."
,,Tehát csak az a kérdés még: vajon még ma kreuzerwirstli-e és hatvanezer forint, vagy pedig negyvenezer és pompás vacsora?"...
No, ha erre a kérdésre nehéz volt határozatot hozni, tehát a sors kegyeskedett segítségére jönni egy nemtő alakjában, akit mi Maxenpfutsch név alatt ismerünk.
- Megkaptam önt valahára! - kiálta egyszerre valaki félöröm, féldüh hangján az őgyelgőre, s midőn a galléron kapott férfiú hátratekintett, Vendelin barátját látta maga előtt. - No, csakhogy ráakadtam! Kerestem önt mindenütt; minden kocsmában, minden kávéházban, ahova járni szokott; lesbe álltam a szállása előtt. Hol volt ön? Hol rejtőzött? No mármost nem szabadul tőlem, míg doktor Grisákkal ki nem egyezik.
S menten alá is dugta kezét StrafF úr karjának, ekként bizonyítva be, hogy e barátságos érintkezésből tényleg nem lehet menekülni.
- De uram - pattogott Straff -, mit erőszakoskodik velem? Ön nekem nem gyámapám, hogy oda vigyen, ahova nem akarok menni.
- No no no; csak semmi tüzeskedés! Majd mindjárt meg fogja ön tudni, hogy mije vagyok én önnek.
- Hát hitelezőm, no! Ugyan nagy érdem. Én nem félek ettől a nemétől a fenevadaknak. Pereljen ön be.
- Csak legyen szépen nyugodt. Nem vagyok önnek hitelezője. Nézze, itt a levél a zsebemben, ebben küldöm mind a tíz váltót Ankerschmidtnek. Ő majd kifizeti azokat nekem. Tanácsot is adok neki, hogy mit csináljon velük. Ne pörölje be egyszerre, hanem mindig csak egyet-egyet; ön sohasem fog fizetni, hanem becsukatja magát. A hitelezőnek joga van önt egy évig saját költségén csukva tartani. Egy év múlva bepereli önt a másik váltóval, akkor önt megint becsukják és így tovább. Tíz évig van ön biztosítva koszt és kvártély felől, ha addig meg nem unja. Mégiscsak vagyok én önnek valamije, ugyebár?
Straff egészen képesnek hitte Vendelin barátját e fenyegetés kivitelére, ahogy szemei forogtak.
- Akkor aztán nincs szüksége Ankerschmidtnek önnel egyezkedni. Lehet ön felől nyugodtan, mert az adósok börtönébe nem parancsolják a feleséget a férje oldalához. Hát jön-e doktor Grisákhoz, kedvesem? Hee?
- Majd meglátom.
- De nézzen utána, hogy rögtön meglássa, mert én missz Natalie férje vagyok, s az engem megöl, ha vagy a pénzt nem viszem haza, vagy önön bosszút nem állok.
Ez csakugyan erős indok volt. Akit otthon oly veszedelem vár, az nem gyakorolhat az utcán irgalmat.
- No - hát, az ördög nevében - menjünk!
- Végtére! Hanem én nem tágítok ám öntől.
- Nem bánom, menjünk karon fogva. Hol van szállva dr. Grisák?
- Az ,,Arany báránynál".
- Odáig gyalog nem mehetünk; bérkocsit kell fogadnunk.
- Nagyon jó, legalább annál kevésbé szökhetik ön el tőlem.
- Van önnél pénz?
- Óh, igen. Ámbár ez az ön kiadása volna igazság szerint.
- Valóban?
- No, de nem bánom, ha megfelezzük.
- Hahaha! Megfelezzük? Alig hiszem, hogy nálam kifussa.
- Hát mennyi pénze van?
- Egy firtli...
- Egy firtli? Semmi több! És nem akar negyvenezer forintot elfogadni? No, ön csakugyan ördöngös egy fickó! Az utolsó garasig hagyja menni a játékot.
- Itt jön egy bérkocsi. Aztán csak arra az egyre kérem, hogy ne jöjjön be velem ezúttal Grisákhoz; ön mindig rontja a maga spíszburgeres mohóságával az én üzletemet. Mikor az ember alkuszik, úgy kell tennie, mintha nem volna szüksége arra, amit követel. Ön képes volna kivakkantani, hogy az utolsó filléremből vagyok, s még lealkudtatna az eddig megajánlott összegből.
- No jó. Be nem megyek önnel. De az ajtóig elkísérem, amíg belép; mert én már mindent fölteszek önről.
- Hanem mármost kínáljon meg egy szivarral, mert nekem nincs.
Nehány perc múlva az ,,Arany bárány" fogadó előtt szállt ki a bérkocsiból Orestes és Pylades.
A kapus Vendelin úr örömére, mondá, hogy a doktor itthon van; éppen most kapott egy telegramot.
Fel is kísérte Straffot mindjárt a mondott numeróig, s csak akkor nyugodott meg, midőn látta őt belépni az ajtón. Azután lement a bérkocsishoz, s elszánta magát a bérkocsiban ülve várni meg barátját, míg kijön.
Straff úr doktor Grisákot az ablak felé fordulva találta, ki úgy látszik, nagyon érdekes tanulmányt talált abban, hogy este az utcai lámpásokat nézegesse.
- Szép jó estét, doktor! - köszönt az érkező.
Grisák a vállán keresztül nézett, s azt mondta rá, hogy:
- Szervusz!
(- Üm, be nagyra tartja magát.)
Straff úr nagy bizalmassággal veté le magát a pamlagra, s diskurzust kezdett.
- Nos, doktor? Hát mit csinál az archimedesi csavar? Széna-e vagy szalma? - Negyven-e vagy hatvan?
Erre hirtelen megfordult a sarkán a doktor, s üregeiből kikelt szemekkel meredve a kérdezőre förmedt rá:
- Elmehet már ön zabot hegyezni Sziléziába! Nem kell már önnek sem archimedesi csavar, sem negyvenezer forint, sem negyven rézkrajcár. Ma reggel meghalt önnek a felesége.
Azzal odaveté eléje a telegramot.
,,Hermine éjfél után 2 órakor meghalt."
Straffnak legelőször is az jutott eszébe: nem lehet-e ez mesterfogás a doktortól, az ő megijesztésére; hátha ő maga táviratoztatott így magának megrendelésre?
Ennélfogva mosolyogva kérdezé:
- Nem lehet ez tréfa, doktor úr?
De már ez aztán kihozta türelméből a jámbor Treboniánt:
- Takarodjék ön innen; ön ostoba, marha, gazember! Az ön veszett őrültsége tizennégyezerötszáz forintot lopott ki a zsebemből, ami már benne volt. Ön szemtelen, akasztófáravaló stb. stb. stb.!
Hallott ugyan már Straff úr hasonló hízelkedéseket másutt is; de oly kompakt tömegben, mint ezúttal, még soha.
Végül a düh, mely oroszlánokat szül, annyira potenciázta doktor Grisák tetterejét, hogy midőn a frázisokból kifogyott volna, nehogy azokat elöl kelljen kezdenie: megragadá Straff barátját nyakánál fogva, s úgy kilökte az ajtón, hogy az kettőt ugrott bele.
Straff úr, e barátságtalan expedíció után, amint a lökés közben fél szemére csúszott kalapja alól előre tekintett, amint két keze ujjhegyeit mellénye zsebébe dugta, elmosolyodva mondá magában: ,,Eszerint mégiscsak a kreuzerwirstlinél kell maradni!"
Azzal fütyörészve haladt le a lépcsőn.
Amint Vendelin úr megpillantá, ugrott ki a kocsiból, s sietett eléje.
- Na? Na? Megvan?
Midőn e kétségbeeséssel és reménnyel torzított arcot megpillantó Straff úr, meg nem állhatta, hogy hangosan fel ne kacagjon. Megfogta a két vállát a bámuló férfiúnak, úgy kacagott a szeme közé:
- Hahahaha, hahahaha! Ön nagyon mulatságosan járt, kedves barátom. Az éjjel meghalt a feleségem. Agyiő negyvenezer forint. Mármost fiákereztessen, ahova akar.









Jókai Mór: Az új földesúr


XIII. Az a hant, mely ideköt
És ha az élők el akarnák hagyni ezt a hazát, a halottak visszatartanák őket!
       
Ankerschmidt akkor tudta csak meg, mennyire szerette leányát; mikor az a ravatalon feküdt már.
Olyan könnyű azt kimondani: ,,elűzlek, kitagadlak, elfeledlek!", hanem aztán mikor ott van fehéren, némán, halottan, s zárt ajka szól: ,,feledj hát!", akkor nehéz azt elviselni.
Mint a kétszerkettő négy, olyan világosan bebizonyítja azt az ész, hogy a vádlott hibázott, vétkezett, méltó volt a bűnhődésre; nem volt más megoldása az életnek; jót tett vele az Isten, hogy magához vette -, de csak nehezen fekszik az emlék a szíven örökké, s évek múlva is visszahozzák az álmok az eltűnt alakot, s bizonyságot tesznek róla, hogy nem olyan könnyű elmúlni, mint meghalni.
Szemébe mondja az álmodó az álomképnek: ,,te már nem élsz, meghaltál, láttalak eltemetni"; nem ügyel az arra; újra eljön, tesz-vesz, mint szokta élve, ébren, s beleavatkozik az élet dolgaiba.
Ankerschmidt nagy hivatalt vállalt, midőn leánya meghalt.
Éjjelét, nappalát ez foglalta el.
Tudós doktorokat hozatott, kik a holttestet bebalzsamozzák; művészeket, kik sírboltot építsenek neki; míg az el nem készül, addig nem lesz temetés.
Maga jegyezte fel egy könyvbe mindazoknak a neveit, kik a halottat meglátogatták, s albumot készített a levelekből, mik gyászjelentésére válaszul érkeztek. Első helyen állt azok közt az öreg Garanvölgyié, másodikon Aladáré.
Mikor a sírbolttervet elkészíté az építész, ő maga indult ki annak alkalmas helyiséget keresni.
Patak mellett, a zúgó ér mellett választotta ki leánya örök fekhelyét, ahol a fűzfák úgy szeretnek egymással susogni. A szomorúfüzek nagyon fognak ottan nőni. A patak mindig fogja dúdolni az örök álomdalt az aluvónak.
Amely nap a sírbolt alapját elkezdék ásni, meglátogatta Ankerschmidt urat Garanvölgyiék kasznárja.
Elmondta a kegyes férfi, amit Isten rábízott, hogy a szomorkodókat vigasztalja vele, s azután áttért arra, amiért urasága küldé.
- Nagyságos uram, a tekintetes Aladár úrfi köszöntésével jövök.
- Köszönöm.
- Tetszik tudni, hogy az Aladár úrfi indzsellér...
- Tudom.
- Ő ezt az egész határt összevissza mérte egy időben, csak úgy mulatságból, úgyhogy azt is tudja, melyik ház esik magasabban, melyik alacsonyabban egész falu hosszant.
- Úgy?
- Az ám... Csodálatos, hogy ő azt is tudja, hogy a nagyságos úr kastélyának az erkélye éppen egyenlő magas vonalban esik az öreg úr pádimentumával.
- Szép.
- De nem locskálkodni jöttem én ide nagyságos uramhoz ilyen szomorú alkalmatossággal, hanem azért, hogy megtudtuk, miképpen a nagyságos úr kriptát méltóztatik építtetni az Istenben boldogult Hermine tensasszony számára, s tudtára esett Aladár úrfinak, hogy a patak mentében tetszik építkezni; ő tehát azért küldött engemet ide, hogy erről beszélném le a nagyságos urat, mert azt a helyet, mikor a Tisza kiönt, kétölnyi magasan ellepi a víz, s a drága hamvakat el fogná seperni.
Ankerschmidt csak akkor kezdett rá figyelni.
- Mikor a Tisza kiönt?
- Igenis. Minden ötödik-hatodik évben el szokta venni azt a részt.
- De hiszen most új védgátaink vannak.
- Nem érnek azok semmit. Nem mi csináltattuk... Elég az hozzá, az ér mellékét a föld árja felveszi, az nem sírboltnak való.
Ankerschmidt kedvetlenül hallgatá az ellenvetéseket, neki olyan kedvenc eszméje volt az. A lombos fűzfák a hűvös parton.
- Azért a tekintetes űr azt az ajánlatot teszi, hogy ha nagyságod sírboltot akar emeltetni, tessék elfoglalni a nyírdomb napkeleti felét, melynek napnyugati oldalába a Garanvölgyi család sírboltja van építve. Az egészen száraz, vízmentes hely, s olyan szép ott a szomorú nyírfák alatt.
Ankerschmidt megköszönte az ajánlatot, s elfogadta.
Tehát a szomorú nyírfák alatt!
A domb egyik fele a régieké; a másik fele az új földesúré. Ugyanazon fehér levelű fák susognak az ő halottja fölött, amik a régen alvók szellemeivel már ismerősek.
Egy hét alatt készen kellett lenni az épületnek. A holtak sietsége nagy.
Egy hét múlva ment végbe a temetés. Párosult abban a pompa és a gyász. Papok, énekesek messze földről; virágok a föld minden rónáiról; arany és selyem a koporsón, fáklyák és lobogó címerek; csak a könny telt ki hazulról.
Ankerschmidt katonaember volt; katonának sírni emberek előtt nem szabad.
Az ő szaván nem volt szabad megérezni annak, hogy e hang most temetésre vezényel.
Mikor a gyászmenet a sírbolt elé ért, mikor a koporsót leeresztették az üregbe, mikor a nagy kőfedelet rábocsátották az üreg nyílására, mikor az utolsó ámen elhangzott fölötte, akkor Ankerschmidt vette fel az első göröngyöt, hogy a sírdombra hajítsa.
És ez a hant az, mely nem ereszt bennünket odább.
Ez a göröngy tart bennünket idekötve, mely halottunkat takarja; ez a göröngy avatja fel a földet, melyet eddig csak tapodtunk, hazánkká, melyet térdelésünk szentel. Ez a göröngy magyaráz meg mindent, aki még ezt nem értette.
E naptól fogva Ankerschmidt lovag bárhová távozott volna is a föld kerekén, visszavonta őt egy hon, egy táj, egy domb, egy hant, amit meghalt leánya sírjára hajított.









Jókai Mór: Az új földesúr


XIV. A közös baj
Az életben maradt leány öröklé testvére részét - nemcsak vagyonban, de atyja szeretetében is.
Ankerschmidt a temetés után ott marasztalá doktor Grisákot, ki, ha nem csalódunk, a legőszintébb könnyeket sírta a halott felett; s azon tanácskozott vele, hogy Erzsikét fiúsítsa. Ha nőül megy, akkor is viselje nevét, s utódai az apai név mellett az anyait is.
Két nap foglalkoztak e tervvel; másnap délben, éppen feketekávé után ellátogatott Kampós uram.
A hőkeblű férfiú élénk piros arca szokottnál hevültebb, üstöke a rendesnél borzoltabb volt; valami nagy sietségben jöhetett.
- Fogadj Isten, jó barátom! Mi jót hozott? - köszönté Ankerschmidt.
- Hogy van, inspector úr? - kérdezte doktor Grisák.
- Köszönöm. Csak kasznár vagyok - felelt két oldalra meghajtva magát Kampós uram, s sietve húzott elő egy levelet viktóriája zsebéből. - Engedelmet, méltóságos úr, Aladár úrfitól kaptunk most egy levelet, mely igen sürgetős; az ifjú teins úr azt írja, hogy e levél tartalmát tudassuk méltóságoddal is; amit különben is megtettünk volna, mert ez ügy méltóságodat jobban érdekli, mint minket.
- Mi lehessen az? - kérdé doktor Grisák, kíváncsian orrára csíptetve lornyonját.
- Engedelmével fel fogom az egész levelet olvasni. Tehát: ,,Kedves bátyám. A Tisza árja gyorsan emelkedik. Tokajból vett tudósítások szerint még mindig növekedő áradástól tarthatunk. Ha még két lábnyira nő, a füzesi töltést éppen a zsilipnél át fogja hágni, ha ugyan a zsilip addig kiállja, miután már eddig is inognak a levert cölöpök. A mi vidékünkre ez beláthatlan baj lenne, mert a Nagykunság felől a túlparton erős védgátak vannak emelve, s így a Tisza arra nem önthetvén ki, olyan helyeket fog árjával meglátogatni, amik még sohasem láttak árvizet: mint ezt már több helyen bámulva tapasztalják. Ha pedig e gáton áttör a víz, bátyám szérűskertjéig meg nem áll; még egy láb emelkedéssel a juhaklokat is felveszi, s két lábnyi áradással a szobákban van. Azért jó lesz elővigyázati rendszabályokhoz nyúlni. Szerencsére a szérűskert erős fecskerakással van kerítve, s a ház előtti kőkerítés is kiállja a próbát, három láb magas trágyarakás körös-körül visszatartja az árvizet. Efelől rögtön intézkedni tanácsos, mert ez a mi védgátunk nagyon rosszul biztat. A kapukat trágyatöltéssel eltorlaszolni akkor is elég idő lesz, amikor már híre fut a gátszakadásnak. Kérem efelől a szomszéd urat is rögtön tudósítani, mert az ő kastélya éppen hetedfél lábbal fekszik mélyebben, mint a bátyám laka, s neki sokkal több oka van az önvédelemre."
Doktor Grisák azt válaszolta erre a levélre, hogy az lehetetlen.
- De ide van írva, kérem alássan - bizonyítá a kasznár, végigsimítva tenyerével a levelet. - Itt van.
- Elhiszem, hogy ott van; de azért lehet nem igaz.
- Micsoda? Hogy Aladár úrfi ne mondana igazat? - szörnyedt fel Kampós uram. - Ah, tekintetes úr, akkor nem tetszik őt ismerni.
- Én nem mondom, hogy készakarva ír valótlanságokat, de csalódhatik, mint minden ember. Hiszen hol van ide a Tisza?
Hat mérföldnyire. Igen, de a tenger meg száz mérföldnyire van, azért mégis megmondja Aladár úrfi, hány lábbal fekszik a mi tornyunk gombja magasabban a tenger színénél. Aladár úrfi kitanult mérnök, kérem alássan. Első hónapban ezernyolcszáz forint fizetést kínáltak neki a Tisza-szabályozásnál; ha ő azt mondja, hogy árvíz lesz a falunkban, hát akkor az lesz; mert Aladár úrfi azt érti.
Doktor Grisák egyszerre mérnökké lett rosszkedvében.
- Én is értem. Én is tudom, mi az a nivellálás. Nálunk Csehországban is vannak árvizek.
Kampós uram rettenetesen sértve érezte erre a szóra nemzeti büszkeségét.
- Csehországban árvizek? Micsoda árvizek? Egy kis patak megdagad, ha nagy zápor esett, s elhordja a kis hidacskákat; másnap megint helyére megy. Mi az egy magyarországi árvízhez képest! Azt tessék megnézni, mikor minálunk árvíz van! Tenger az, amin gályázni lehet. Aztán akkor tessék beszélni csehországi árvizekről.
- Óh, édes tiszttartó úr, világért sem akarom elvitatni ezt a dicsőséget Magyarországtól, hanem csak azt akarom mondani, hogy állhat egy folyó vize hat lábbal a tér felett, melyet átszel, ha a gátak erősek, semmi veszély sem támadhat.
- Igen, de éppen az a baj, hogy az új gát nem erős, a pilóták máris ingadoznak.
Itt Ankerschmidt is közbeszólt dr. Grisákhoz fordulva.
- Azon védműveket pedig az ön védence készítette.
Dr. Grisák nagyon kellemetlenül érezte magát e figyelmeztetés által érintve.
- Azok bizonyosán elég jók is - sietett bizonyítani a doctor juris azon jeles jogmaxima szerint: ,,si fecisti, nega." - Tudja, édes kasznár úr, a mérnök urak mind olyanok, egyik a másik munkáját mindig ócsárolja. Még sohasem találtam olyan indzsellért, aki az előtte ottjártnak a munkáját elvetendőnek ne nyilatkoztatta volna.
De már ezt nem állhatta tovább Kampós uram. Mélyen megsértve hajtogató össze a levelet, s eldugta zsebébe.
- Engedelmet kérek, nem akarok a fiskális úrral disputálni. Én csak méltóságodnak akartam átadni ez izenetet, kötelességemhez képest. Ha méltóztatik-e azt figyelembe venni vagy nem, az méltóságodnak a dolga. Mi részünkről már megtettünk minden intézkedést. Most sietnem kell még a tanyákról felhajtatni a birkákat a majorsági udvarra.
- De csak nem oly sürgetős tán a baj? - kérdé Ankerschmidt, ki maga is nagymértékben hihetetlennek találta, hogy ez a sok szép zöld mező, ami most is virágosan, tarkabarkán terül, amerre a szem lát, pár nap alatt tengerszínné válhasson.
Kampós uram vállat vonított.
- Egyébiránt - biztatá Ankerschmidtet Grisák úr - egy ilyen kastélynak, mint méltóságodé, még az árvíz sem ártana meg. Egészen más az olyan ős paloták sorsa, miket vályogból meg polyvás sárból építettek; azok persze mind rendre omlanak; de ezt egy bécsi építész emelte, ezt nem ingatja meg minden kis tréfa.
Kampós uram türelmének ez volt a kegyelemdöfés.
- Már hiszen fiskális úr, a mi házunkat az igaz, hogy csak idevaló pallér építette, nincs azon semmi cifra kívül; de azt mondhatom, mert ott voltam, hogy olyan téglából épült, mint a porcelán, csak úgy pengett; a vasat sem kíméltük annál, s a javát válogattuk hozzá a fenyőfának. Azt is láttam, mikor az a híres bécsi architektus ezt a kastélyt emelte; láttam, micsoda téglákat égettek hozzá; láttam, hogyan rakták meg az oszlopok közeit törmelékkel; láttam, milyen keveset ügyeltek arra, hogy a fundamentumot mélyebbre ássák, mert alatta homok van; s azt mondom, hogy árvíz napján nem laknám egy óráig ebben a kastélyban, ha ingyen nekem adnák. Engedelmet kérek méltóságodtól, hogy így kimondom az igazat.
- De ispán úr! - pattant fel dühösen dr. Grisák.
- Megyek már, mert ha soká maradok, még kulcsárnak szólít - mondá felcihelődve Kampós uram, s még egyszer bocsánatot kért Ankerschmidttől, ki szépen megköszöné a hozott tudósítást, s azt mondta, hogy majd személyesen fog meggyőződést szerezni a veszély mekkoraságáról, s még ma ki fog kocsizni a Tiszára.
Grisák úrnak erre a hírre rögtön nagy mehetnékje támadt. Eszébe jutott, hogy holnap sürgetős megjelenési határideje van Pesten. Ankerschmidt nem is marasztotta nagyon, hiszen Erzsike maradhat még egy ideig leánynak, nem oly sürgetős az a fiúvá létel.
A doctor juris lázas sietséggel iparkodott kocsira jutni, még Ankerschmidt tréfált vele, hogy tán attól tart, hogy már itt reked.
Ő azonban csak délfelé szánta rá magát, hogy lekocsizzék a Tiszára; ami jó négyes fogatával öt óra alatt megtörtént.
Midőn az országútról lekanyarodva, a töltés felé vette irányát; messziről látható, hogy száz meg száz ember jön, megy, talyigát tolva, rőzsecsomagokat cepelve, több helyeken karóütő bakok működnek ütenyre hangzó kiáltozás mellett, s a réteken agyaggal terhelt szekerek hordják a töltéshez valót egymás után.
Amint a töltés elejéhez ért, egy gubás ember megállíttatá hintaját, s becsülettudó szóval tudakolá tőle:
- Mit tetszik itt akarni?
Ankerschmidt nem haragudott meg ez interpellációért, hanem felelt rá illően:
- A munkát akarom megnézni.
- Szabad kérdeznem, hová való urasága? Tiszán innen vagy túl?
- Innen.
- Akkor jól van. Nem mondaná meg becsületes nevét, ha szépen kérném?
- Szívesen. Én vagyok Ankerschmidt.
- Úgy? Az az úr, aki Garanvölgyi úr szomszédja. Akkor leszállhat, a kocsi itt marad; annak nem szabad a töltésre jönni.
- Kinek a parancsa ez?
- Az ifjú Garanvölgyi úré, az itt a mérnök; most annak fogadunk szót. Mert most nagy úr ám a Tisza! S ha megharagszik, annak a generális se parancsol, hanem az indzsellér.
Ankerschmidt egészen helyesnek találta a gubás embernek azon okoskodását, hogy mikor az elemekkel szükséges küzdeni, akkor a mérnök vezényszavát fogadja minden ember; - s amint az új töltésre felhágott, kénytelen volt elismerni, hogy a Tisza valóban igen nagy úr.
A fölháborodott szőke folyam a közepén egészen kidomborodva zúdult nyílsebesen gátjai közt alá.
A töltésen kívül maradt topolyfák koronái, miknek csak a hegye látszott már ki a vízből, mutatták, mekkorát kellett annak néhány nap alatt áradni.
A nagy száguldó víz színén egyetlen hajót, egy járművet sem látni, máskor e hely malmokkal szokott rakva lenni, amik sorjában, mint vadludak az égben, libegnek a kék víz fölött; terhes hajókat vontatnak máskor alattságra fogott lovak; míg vízmentében mármarosi oláhok tutajai szoktak csendesen vízmentén szállani; közben egy-egy könnyű gőzös füstje is jelt ád a távolból, míg a part mentében halászcsónakok vontatják a kivetett háló apacsúrját, mely magasan áll ki fanyelével a vízből; - most mindez eltűnt. A malmok összezúzva, letépve láncaikról, a járművek partra vontatva, az egész víz színe járatlan, még csak az egyik partról a másikra átjáró komp sem próbálkozik a víz erejével. A kötél feszesen megdagadva húzódik egyik parttól a másikig; a varjúk százával ülnek rajta sorban, mintha az ő számukra volna az csupán ottan. Csak néha rémlik meg az egymás hátára tolakodó hullámok között valami fekete, ami a vízből kétes alakú félrésszel kilátszik. Az ember találgatja, mi lehetne az: darab fa, házból elhozott bútor vagy holt ember?
És a parton mindenki úgy dolgozik, úgy izzad, mintha táborban hányna sáncot ellenség tábora ellen: nyikorgó talyigakerék sírása, csattogó sulyokbak pufogása több az emberzajnál, aki mind nem ér rá most a beszédre, midőn a Tisza a gát utolsó araszát mossa.
Ankerschmidt első tekintetre megértett annyit, hogy a munka legsürgősebb része abból áll, miszerint egy zsilip torkolatát, mely nem látszik eléggé biztosnak, hátulról húzott másodgáttal kerítsék el; s e gát már annyira is ment, hogy csak a rőzseborítékot fonják még oldalára.
- Ott jön a mérnök úr maga - szólt a gubás ember, egy szemközt jövő alakra mutatva, kiben Ankerschmidt alig ismerte volna meg ezúttal Garanvölgyi Aladárt, ha előre nem figyelmeztetik rá; annyira ki volt az forgatva minden úrias alakjából a sok nap és éjen át rajta száradt sártól, öltözete megtépve, kopva a rőzseemelgetéstől, kalapja formátlan az esőtől, s hangja rekedt a kiabálástól.
Kevés asszony szeretne ez emberbe, ha így látná; - de aki egyszer már szereti, az még jobban megszeretné.
- Jó estét, méltóságos úr! - üdvözlé a fiatal mérnök Ankerschmidtet. - Kegyed nem hitt levelemnek, ugyebár, s eljött személyesen meggyőződni a baj felől. Tehát tessék körülnézni.
- Fogadj isten - szólt Ankerschmidt levetve szarvasbőr kesztyűjét, hogy az ifjú feltört tenyerét ne kesztyűs kézzel szorítsa meg. - Úgy hiszem, hogy eleget láttam. Árad-e még a Tisza?
- Ma csak öt hüvelyket áradt; valahol a túlsó parton gátat kellett szakítania, mert tegnap Tokajnál egy lábat nőtt.
- S az ránk nézve könnyebbség, ha a túlsó parton ronthat gátat a víz?
- Természetesen, mert akkor amarra szabad folyást kap; valamint amazoknak is az a menekülésük, ha minket önt ki a Tisza.
- Tehát eszerint mi most mind a két parton egyenlőn imádkozunk: uram Isten, vidd a bajt a másik partra!
- Sőt többet is teszünk, mint imádkozunk.
- Iparkodunk megerősíteni töltéseinket.
- Az volna a leghelyesebb; de annál sokkal rövidebb és költségtelenebb munka, meggyöngíteni az átellenes part védműveit. Nem vette észre méltóságod, hogy kiállított őreim feltartóztatták?
- Ah, tehát azok őrök lettek volna? Valóban egy a nevemet tudakolta és azt, hogy innen lakom-e vagy túl.
- S csak azután bocsátotta fel a gátra, hogy megtudta ön kilétét.
- Itt egészen táboriasan megy.
- Kénytelenek vagyunk vele. Nem csupán az elemmel van dolgunk; hanem emberekkel is. Mind az innenső, mind a túlsó parton százezerek egész évi keresménye, háza, birtoka, mindene van kockára téve. A veszélyt egy hosszú földsánc választja csak el tőlünk. Ha ezt a földsáncot valamelyik oldalon áttörheti az ár, akkor a másik oldal Te Deumot énekelhet, mert ő megmenekült; hanem az elveszett oldalon aztán milliókra megy a pusztulás. A kétségbeesés pedig rossz tanácsadó.
- Csak nem tart ön attól, hogy a túlsó partról átjöjjenek, s gátjainkat elszakítsák?
- Az is megtörténhetik, hanem az ellen őrök vannak kiállítva, mint rendes harc idején. Nálam katonai rend van; éjjel minden száz lépésnyire őrtűz ég, s puskás őrök cirkálnak a gáton, ameddig felügyelésem terjed; hanem azt tudhatja ön, hogy nem azok a legveszélyesebb merényletek, miket fegyverrel lehet visszaverni. Majd egy gazdag úr jön elénk, ki fényes pénzösszeget kínál, titokban, bizalmasan, s nem kíván érte egyéb szolgálatot, mint hogy itt vagy ott, ami hibát a mérnök észrevett, azt ne lássa meg. Ha az árvíz kitör, azt mondják, szerencsétlenség; ki bizonyíthatja be, hogy azt a mérnök előre látta? Ki vizsgálhatja a szívek és vesék titkait? Ha az ily csábítót elutasítjuk, jönnek szakértő tanácsadók, kik a járatlan mérnököt úgy elámítják, úgy tévútra vezetik, hogy egészen másutt erődít, mint ahol szükség van rá. Nem győzöm az ilyen embereket kergetni a tanyámról. Máskor jó emberek ezek, jó pajtások, de a veszély rosszá, ravasszá teszi az embert, ha valami féltője van. Hála Istennek, nekem semmim sincs. Tán én sem volnék jobb a többinél.
- De miért nem erősítik meg inkább a zsilipeket, mint hogy új töltést hánynak föl mögötte? - kérdezé Ankerschmidt Aladártól.
- Ezt már sokan kérdezték tőlem, mégpedig hivatalosan. Íme, itt feküsznek a partra kihúzott pilóták, amik mindent megmagyaráznak helyettem.
E szóval Aladár mintegy négy-öt cölöphöz vezette Ankerschmidtet, miket puskás ember őrzött.
- Tessék idenézni. E cölöpöket az áradás mosta ki a zsilipgátból. Mindenikre fel van vésve a rendelt hosszúság: négy öl, három láb. Most vegyük az ölmértéket, s mérjük utána: a tetejétől az aljáig tesz csak három öl négy lábat. Ebből az a tanulság, hogy a zsilip cövekei öt lábbal kevesebb mélységre vannak leverve, mint a tervben határozva van; itt a vállalkozó takarékoskodott. E takarékosság következése most az, hogy az áradás alul töri keresztül a gátat, hiába volna minden erősítés felülről, a pilótákat a mostani vízárral megerősíteni nem lehet. Ezért vagyok kénytelen egészen új töltést húzatni azon a vonalon, amelyen e takaros munka tart; különben ott ázunk meg, ahol legjobban védve hisszük magunkat.
Ankerschmidt bosszúsan sodorgatta bajuszát e tudomásra, s több ízben dörmögte magában: ,,ezt pedig annak a mennykő Grisáknak a védence készítette".
- Én is úgy gondolom, hogy még másoknak is fő emiatt a fejük, mint akik közvetlen vannak benne érdekelve. Olyan emberektől is kelle kísérteteket kiállanom, akiknek tulajdonképpen semmi közük a vízépítéshez. Többek között valami Mikucsek úr járt már itt egypárszor.
- Ah! Ismerem. S mit akart az?
- Semmi egyebet, mint hogy hagyjam abba ezt a munkát, s más fenyegetett pontokat menjek védelmezni.
- S hogy szabadult ön meg tőle?
- Igen egyszerűen; nem feleltem semmit a szavára, s úgy tettem, mintha nem hallanám, mit beszél. Én parancsokat osztottam, ő is; aztán mikor látta, hogy minden ember az én rendeleteimet teljesíti, megharagudott és elment.
- Nem ígérte, hogy visszajön?
- De nagyon fenyegetőzött.
- Hát csak hadd jöjjön, majd én is itt leszek.
- Nagyon köszönöm e segítséget, de tudatnom kell méltóságoddal, hogy szállásom, melyen éjszakára elfogadhatom, egy csomó rőzsekévéből áll, melyből ott, ahol elesteledünk, kunyhót hevenyészünk.
- Az pompás tanya. Hadjáratban sokszor megfizetné az ember az ilyen hotelt, ha kapna; mindenesetre itt akarok maradni. Van jó köpönyegünk, könnyen eltöltjük az éjszakát.
A hadastyán könnyű léptekkel követte a mérnököt a lekötözött fasinákon keresztül rőzsekunyhójáig, ott egy keresztbevetett fűzvesszőkévére mindketten letelepedtek.
Egész este volt már, vadludak falkái tértek haza a vetésekről nádasaikba, s a távol falvakból méla estharangszó tévedezett a Tiszáig; a töltés mentében bükkfakéregtülök messzehangzó szava adott jelt mérföldről mérföldre, hogy a nappali munkának vége van; akik reggeltől napestig dolgoztak, mehetnek pihenni, s következik az éjjeli munka; mert a fáradságos küzdelem éjszaka sem szűn meg: pihent kezek veszik át a letett ásót, kapát, s a töltés munkája halad tovább, elébb hold-, aztán fáklyafénynél.
- Mi sem hittük volna, hogy valaha egy sátor alatt fogunk bivouacozni - szólt Ankerschmidt Aladárhoz, a fanyársra szúrt szalonna zsírját csepegtetve a ropogó tűz mellett pirított kenyerére.
- Közös az ellenség - felelt rá Aladár.
- És közös a féltenivaló.
- Nem minden értelemben. Nekem az, amit védek, csak hazám; de nem birtokom.
- Ez vágás akar lenni ellenem, hogy nekem meg csak birtokom, de nem hazám. Lássa ön, fiatalember; önnek nincsen igaza.
- Akkor annál jobb. Különben most csakugyan kevés előnyünk van egymás fölött; ha így árad a víz, holnap mind a kettőnk birtoka egy helyen lesz: a tenger fenekén.
- De ez a tengerfenék is egy helyen lesz: szíveinkben - mondá rá Ankerschmidt, s Aladárnak meg kelle ismernie a hangon, melyen e szavak mondva voltak, hogy az nem légre bízott frázis.
Bizony az nem lehetetlen! Ha Newton bebizonyította azt, hogy a földnek vonzereje okozza a pondus specificumot, miért ne lehetne a ,,magyar földnek" oly specifikus vonzereje, mely oka a szívek ,,pondus specificumának"?
A két férfi abban egyezett meg, hogy az éjjel felváltva fognak őrködni. Aladár, mint a fáradtabb rész, előbb dűl le pihenni; amint a hold lemegy, felkölti Ankerschmidt, s azután reggelig ismét az virraszt.
Aladár köszönettel fogadta az ajánlatot, s köpenyébe burkolózva lefeküdt a puszta földre, fejét a rőzsekötegre nyugtatva, s alig kívánt jó éjszakát társának, már elaludt.
Ankerschmidt a rőzseköteg másik végén ült, s fát rakott a tűzre, hogy folyvást lángja legyen; hogy folyvást világítson, hogy ő folyvást láthassa az alvó arcát.
Nagy tanulmány egy alvó ember arca; minden vonás megtér akkor a maga eredeti kifejezésébe; az alvó arc nem tud tettetést. Néha a szél lekapta a köpenyt az ifjú melléről; Ankerschmidt mindannyiszor gondosan betakarta újra, s zavarta a tűzben az üszköket.
A félhold éjfél táján aludni ment már, az ezüst csónak a széles folyamárban látszott libegni, míg a habok egész az innenső partig elhozták hosszúra nyúlt fénybarázdáját; Ankerschmidt azzal a szándékkal volt, hogy hold lementével sem fogja felkölteni a fáradt ifjút, hanem virrasztani fog helyette, míg magától föl nem ébred, s akkor azt fogja neki mondani, hogy éppen most ment le a hold.
Az ezüst csónak már meg is merült a vízben, már csak fele állt ki, mint egy égő promontor csúcsa; majd az is lejjebb, lejjebb süllyedt; utoljára csak egy szikra volt már, a félhold hegye, aztán az is elmerült a habon túl.
Abban a percben talpra állt az alvó ifjú, s jó reggelt kívánt Ankerschmidtnek.
- Ah, ön fölébredt!
- Most ment le a hold - szólt Aladár a még fénylő égre mutatva, melynek glóriája jelölé a sírt, melybe az égi vándor egy perc előtt temetkezék.
- S ön megérzette, hogy mikor megy le a hold? - kérdé Ankerschmidt bámulva.
- Gonosz alvó volna az - felelt Aladár -, aki meg nem érezné álmában a percet, melyre kötelezve van fölébredni.
A hold lementével száz meg száz fáklyafény gyulladt a töltés mentében, a munka folyt, mint nappal; a taligák nyikorogtak, a kallóverést igazgató vezényszó vontatott hangja elvette az éjszaka némaságát.
- Ha az ember behunyja a szemét, azt képzeli, hogy nappal van, a munkazaj miatt - monda Ankerschmidt, Aladár elhagyott fekhelyére leheveredve. - Tudott ön aludni a kallózuhogástól?
- Óh, igen jól. Az úgy hangzik, mintha az ember a nagy édesanya, a föld szívét hallaná dobogni.
- Éppen csak a déli harangszó hiányzik, mely a munkásokat ebédre hívja.
- Valóban, nekem úgy tetszik, mintha harangszót hallanék a távolból.
- Csak a füle cseng önnek; ennyi taligarívás közül ki ismerné fel a távoli harangszót?
Aladár azonban nem nyugodott, hanem néhány lépésnyire eltávozva, ahol az éjjeli őrtűz világa nem kápráztatta szemét, figyelmesen látszott valamit vizsgálni a Tisza távoli tükrén.
- Úgy tetszik, mintha valami csónakot látnék közeledni.
- Jó szeme lehet önnek, ha lát valamit, én csak a vizet látom.
- Amott, a part mentében, ahol a lebotolt fűzfák kiállnak a vízből. Most mindjárt eléri a fűzfákat.
- Valami tuskó lehet.
- De én látom az evező nyomát a vízen, az valami csónak. Az őrök bizonyosan alusznak, hogy még eddig rá nem lőttek. Nehány perc múlva már Ankerschmidt is hinni kezdé, hogy csakugyan csónak jő feléjük; s azzal mind a két férfi hirtelen felkapta puskáit, s a töltésen a közeledő csónak elé mentek.
A Tisza sebesen hullámzott, a csónak gőzerővel látszott közeledni. Kevés idő múlva már ki lehetett venni, hogy egy ember ül benne, s két evezővel hajtja a ladikot, mely egy darab fából vájt lélekvesztő volt.
- Hahó! Ki vagy? Hová? - kiálta rá Aladár fegyverét lövésre emelve.
A csónakos visszakiáltott:
- Ne legyen az úrnak baja azzal, hogy én ki vagyok, hanem gondoskodjék szegény életéről, míg van ideje; átszakították odafenn - D-nál a töltést.
- Átszakították? - kiálta fel Aladár a düh és kétségbeesés hangján.
- Úgysegéljen, át azt. Láttam, ki volt az. Tudom a nevét.
- Ki volt?
- Nem mondom meg. Ha megmondanám, az urak becsukatnák börtönbe. Jó dolga lenne, ha kiszabadulna, még dicsekedésre venné, hogy ő is ott volt, ahol annyin mások; de ha én tudom, hogy ki volt, abból halál lesz. Jó reggelt, ifjú úr!
- Megállj! - kiálta rá Aladár - Fordulj ide: köss ki a parton. Ha tovább mégy, lelőlek.
- Csak tessék - monda a csónakos, s azzal végigfeküdt csónakában. A kis lélekvesztőt nyílsebesen ragadta el az ár az utána bámulók szemei elől. Hasztalan lett volna minden rálövöldözés. Aladár neszelve fogá meg Ankerschmidt kezét.
- Uram, most jól hallom a harangszót. Ez vészharang. Az az ember aligha valót nem mondott. Most nincs önre nézve egy perc elveszteni való idő sem; ha D-nál keresztülvágták a gátat, úgy az árvíz hamarabb lehet az ön kastélya kapujánál, mint jó paripái.
- Hát ön?
- Én itt maradok, míg valami tennivaló lesz; ámbár itt nem segít többé senki, a víz megkerül bennünket. A munkások szét fognak szaladni, mihelyt e hírt megtudják, és igazuk lesz: mert mindegyiknek családja, gazdasága van otthon. Siessen, uram; ez nem tanakodni való idő.
- S hát ön hogyan fog később menekülni?
- Van itt több ladik is, valamelyikre fölkapok, s megyek torony irányában. Isten önnel.
Azzal megszorítá a lovag kezét, s puskáját szíjra vetve, abban az irányban, merről a rejtélyes csónakos jött, sebes léptekkel kezde haladni.
Ankerschmidt sokáig ott maradt állva, és utánanézett mindaddig, míg egyszer Aladár visszatekintett, s kezével újra inte a lovag felé. Akkor azután ő is iparkodott kocsijához eljutni.
Mikor Ankerschmidt a szekérderékban alvó kocsisát felköltötte, még a töltésen dolgozó nép között semmi nesze nem volt a vészlármának; a sulyok zuhogott, a fáklyák és szurokszövétnekek lobogtak a part mentében.
Ankerschmidt sietve fölszerszámoztatá lovait, s maga vette kezébe a gyeplőt, hogy a part tekervényes utain kitaláljon kocsijával. Egyetlen leánya tölté most be lelkét, ki most egyedül van a vész fenyegette háznál.
Az országút és a töltés közötti rét süppedékes volt, a kerekek mélyen levágtak a kaucsukként ruganyos tőzegben; a hajnalcsillag is feljött már az égre, mire Ankerschmidt az országútra tudott vergődni.
Itt azután kiereszté ostora sudarát, s rohamban engedé fogatát a kavicson hazafelé rohanni.
Egy-egy kapaszkodónál, mikor a paripák tüszkölve haladtak lépést, időt vett magának széjjeltekinteni, s látta, hogy semmi szekér sem jön utána.
Kezdé azt hinni, hogy vaklárma elől futott meg.
A hajnalhasadásnál egy érmentéhez érve, nehány pillanatra megállítá fogatát, s a hidat elkerülve, lebocsátá lovait a patakba, hogy amíg azok néhány percig szürcsölnek, a hídról széjjeltekintsen a vidékre.
Még minden zöld volt.
A rétek sárga és lilaszín virágszőnyeggel bevonva; a szántóföldek mindenféle színárnyalatú zöld táblákra hasogatva, a lapályokon elszórt fehér és fekete nyájak legelésztek, fehér tehenek és fekete bivalyok.
S a felkelő nap sugarával millió gyémánt ragyogott a fűszálakon, s mint az ember árnyéka messze elnyúlt, körülötte fénylő nimbusz támadt a harmatos fűben.
Milyen boldog vidék! Ki békülne ki azon gondolattal, hogy mindez egy nap, fél nap alatt elmúljon, semmivé legyen, hogy ami most boldogság és poézis, az egy álomidő alatt ne legyen más, mint sár és kétségbeesés?
Pedig az így volt már egyszer megírva.
Alig haladt Ankerschmidt vágtató fogata a hídon túl negyedórányira, midőn ismét egy hídhoz értek, mely valami ér fölé volt építve; amint a hídon léptetve mentek, kocsisa visszafordult és figyelmezteté a patakra.
- Nézze csak, méltóságos uram, ez a patak most visszafelé folyik.
Ankerschmidt kihajolt a hintóból, s valóban úgy tetszett neki is, mintha a patakocska medre nagyon meg volna telve zavaros vízzel, és fordult irányban haladna.
Most már figyelmesebb kezdett lenni, s látta, hogy az út mellett levő árkok mind tele vannak vízzel, amik hogy nemrég telhettek meg, látni való volt a nem vízben élő virágokról, mik az árkok fenekét megtölték; az apróbbak már mélyen elmerülve, míg a szálas kórók, mik magasan kiálltak a vízből, bámulva tekintének le a lábaikat mosó elemre, mely gyökereiket fogja ölni, s más vegetációt honosít meg helyükben.
Egy újabb negyedórányira az árkok már az út melletti réteket is elönték, a sekély víz itt-ott csillámlott a zöld vetés között. Odább haladva már itt-amott az úton is átért a víz, s ott némi lefolyás látszott, s a lapály csillámlott a távoli kiöntéstől.
- Siessünk, jobban siessünk! - nógatá kocsisát a lovag, s folyvást aggódva nézte szekeréből, hogy húzódnak az égen egész falkái a vadkácsáknak és liléknek, mintha nagy sietségük volna minél előbb megtelepülni e tájon.
Az volt a legaggasztóbb, hogy egy lélekkel sem találkozott szemközt. Sem szekeres, sem gyalogos nem látszott az út hosszában sehol, mintha valahol elfogdosnák őket.
Egy helyütt már egész tó állta útját, mely fodrokat verve a szellőben, terült egyik berektől a másikig, s tudomást sem látszott venni a töltésről, mely közbe esik.
- Vágj neki! - parancsoló Ankerschmidt; a kocsis belehajtott a vízbe, a lovaknak csaknem hasig ért az, s a szekér derekán keresztülcsapott; eltartott kétszáz lépésnyire, míg ismét szárazra lehetett érni. De szerencsésen átgázoltak rajta.
Most dombos hely következett, melyet még nem vett fel a víz, ott egy kis erdő feküdt az út két oldalán; az erdő zengett a csalogánydaltól, rigófüttytől, a jegenyék akkor hányták virággyapjaikat, az ákácok illatától át volt fűlve a meleg lég; emberi ideg nem sejtheté azt, hogy mi van az erdőn túl.
Alig értek ki a sűrűből, hol a dombos hely lejtőre vált, midőn egy új táj nyílt meg a szem előtt. Az már a vész panorámája volt. Távol és közel, száz meg száz helyen, mint elszórt tükördarabokban csillámlott a napfény a kiöntött árban, s az út jobb oldala hosszú vonalban tengerpart volt már, széles vízártól ostromolva; az erdőn túl alig ezer lépésnyire mintegy harmincötnyi szakadás volt az úttöltésen keresztül, melyen zuhogva omlott át a túlnan jövő özön.
E szakadáson túl az egész út el volt lepve keresztbe, hosszába forgatott szekerekkel, azokon kezeiket tördelő, jajveszéklő asszonyok, gyermekek s kiabáló férfisereg; magával jóltehetetlen nép.
Amint Ankerschmidt a szakadáshoz ért, megérté, hogy miért nem találkozott eddig szemközt senkivel. Az elöntött falvak menekülő népe nem tudott az akadályon keresztüljönni.
Egypár összetört szekér maradványa, mely az árok szélibe volt kivetve, tanúsítá, hogy akadtak merész próbálkozók, kik át akartak hajtani a keresztülomló zuhatagon; hanem az nem engedett magával megalkudni; minden irgalom nélkül elsodorta a vele kikötni merészkedőt, s azután mindig odábbszaggatta a töltést.
- Nem lehet-e itt átmenni? - kérdezé Ankerschmidt a túlnan révedezőktől.
- Örüljön az úr, hogy odaát lehet! - kiálta át valaki mogorván; - (nagy veszélyben az emberek nem udvariasak). - Köszönje, hogy jó dolga van!
Egy kaputos ember azonban ráismert Ankerschmidtre, s tisztességesebben kezde beszélni.
- Veszedelem van a hátunk mögött, uram; megkerült bennünket az árvíz; menekednénk, ha volna hova?
- Mit tudnak B*falváról? - tudakozódék aggodalomteljesen Ankerschmidt.
- Szomszédjában lakunk, hajnal óta halljuk a harangszót, de oly hirtelen jött a víz, hogy arrafelé lehetetlen volna menni.
- Nekem pedig okvetlen oda kell jutnom.
- Kocsin ugyan bajosan; hanem ha jót akar uraságod, forduljon vissza, míg szinte ide nem reked, s valamelyik Tisza melléki állomásról jöjjön vissza dereglyével, s adjon hírt, hogy itt nagy a veszedelem, ha addig el nem söpör bennünket innen az Isten haragja.
Ankerschmidt átlátta, hogy ezt a tanácsot meg kell fogadni; az átszakított töltésen egyre sebesebben omlott a tóduló árvíz, sebesen terülve szét a túlsó oldalon; itt nem volt mit időzni tovább. Megígérte a szorongatott embereknek, hogy nemsokára csónakokkal fog értük visszajönni, s azzal parancsot adott kocsisának, hogy forduljon vissza, és hajtson újra a tiszai gáthoz, oda bizonyosan legkésőbben fog eljutni az árvíz.
Tehát vissza ugyanazon az úton, amelyen jött.
Most már a virágos kórók az út mellett, a nagy királydárdák sárga virágaikkal, mik elébb kiemelkedtek az árból, az iszap alá voltak gyűrve; most már a kocsiderékig érő pocséta az úton felvett lovat és szekeret, úszva kellett belőle kimenekülni; most már a gazdag árpavetésnek csak a kalásza ingott ki a vízből, s ahol félnap előtt sárga és lilaszín virág öntötte el a kövér mezőket, ott most vízszíntől visszatükrözve látszott meg az ég, mindenütt az ég!
Nem legelésztek már a fehér és fekete nyájak a lapályon, hanem bömbölve futottak mind az út felé, s a dűlőutaknál porfelleget vert a szekerek szakadatlan sora, mik a közelebb falvakból menekvőket hozták, s hordták minden irányban tova.
A rendetlen futamodásból ki lehete venni, hogy senki sem tudja, honnan jön a veszedelem, merre kell előle menekülnie.
A körülfekvő falvakból egyre hangzott a vészharangszó, az égből az ezernyi vízi szárnyas rekedt, zajgó hangja, a földről az a megnevezhetetlen aggasztó hangzűr, mikor ezernyi ezer ember kiált segítség után.
Egy-egy fehér ház a mezők közepén, valami magányos tanya, körül volt már véve vízzel, a háztetőn valami asszonyok ültek, s úgy lobogtattak fehér kendőkkel a menedéktelen távolba.
És Ankerschmidt arra gondolt, hogy talán most az ő gyermeke is így áll a vészkörnyezte ház ablakában és kiált segítség után, és lobogtat fehér kendőt; és nincs, aki megmentésére tudjon menni.
Pedig mindezt megmondta neki az a bölcs ember, akit azért, mert olyan becsületes képe van, a finom urak szeretnek ostobának hinni, és ő nem hitt neki; ahelyett, hogy rögtön éjjel-nappal sietett volna házát körülsáncolni, elhagyta azt, hogy tudomást szerezzen arról, amit el kellett volna hinnie.
Pedig az a keményfejű ember, a kasznár, még azt is mondta, hogy az egész úri kastély rosszul van épülve; ha egy árvíz nekijön, Isten legyen irgalmas, kegyelmes a benne levőknek.
És ő akkor ezt sem hitte neki, midőn védhette volna a házát, midőn segíthetett volna a bajon, most aztán az a büntetése, hogy mindent hisz, és maga előtt lát, midőn nem fordíthat el semmit!
Mire Ankerschmidt a zsilipgáthoz visszajutott, már akkor nem volt ott egyéb, mint Aladár és mérnöki segédmunkásai s a készen tartott dereglyék legénysége. A többi menekült, amerre látott.
Aladár nagy munkában volt; alig ért rá a visszaérkezett urat észrevenni, éppen akkor kötöztette le a töltés karóihoz azokat a pilótákat, miket a víz eddig abból a bizonyos zsilipgátból kiemelgetett.
- Bocsánat, uram, rögtön szolgálatára állok, csak ezeket a dokumentumokat", miket magammal nem vihetek, teszem addig biztosságba, s a mentő legénységnek adok rendeletet, ki merre induljon, hogy a legnagyobb veszélyben levőknek legelébb nyújthassunk segélyt.
A csónakok és dereglyék csoportja nemsokára Aladár rendeletére minden irányban széledezni kezdett a folytonosan emelkedő ár ellen küzdve, s a félig zöld, félig kék síkon tekervényesen haladva a fenyegetett falvak tornyai felé.
Ankerschmidt ezalatt nyugtalanul járt alá s fel a gáton, s hosszú bajuszát sodorgatta aggodalmában, mintha az volna mindennek az oka.
Nemsokára visszatért hozzá Aladár.
- Most már rendelkezésére állok, uram: ugyebár, nem lehetett többé kocsin hazamenni? A jegenyési erdőn túl már eléje került önnek az árvíz.
- Valóban onnan tértem vissza. Egy kicsit úsztunk is.
- Mármost a kocsit jó lesz Szolnok felé elbocsátani, a töltésen bizton eljuthat odáig, itt nincs vele mit keresni egy ideig.
- De én haza akarok menni. Mi van otthon? Otthon!
- Tudom, hiszen majd együtt megyünk. Magam is sietek szegény bátyámhoz. Az én hivatalom három hétre fel van függesztve, addig nem tehetünk jobbat, mint ha vízbe haló lakosokat halászgatunk ki.
- De ön minden dereglyét elbocsátott már.
- Igen. Azok a legközelebb eső falvakba vannak rendelve, mikhez már el lehet dereglyével egészen jutni; de ha mi hazáig akarunk vergődni, kénytelenek leszünk beérni egy kis könnyű alkotmánnyal.
- Alkotmánnyal?
- Ne tessék megijedni! Nem constitutióról beszélek, hanem erről a kis sütőteknőről idelenn; ebbe beleülünk ketten, éppen csak annyi emberre való; s az a jó benne, hogy ahol szárazföldet érünk, az ember vállára kapja, s elviszi odáig, ahol megint következik a víz.
Valóban furcsa kis ,,alkotmány" volt az: egyetlen faderékból vájt csónak, egy csáklyával, egy evezővel. Lélekvesztőnek is nevezik az ilyen alkotmányt.
Ankerschmidt csóválta a fejét, mikor azt meglátta.
- Úgy hiszem - szólt Aladár -, hogy mi mind a ketten azt akarjuk, hogy minél előbb ott legyünk, ahol valakink van, akinek életéért aggódunk: kegyednek leánya, nekem nagybátyám.
Furcsa fiú! - gondolá Ankerschmidt. - Nagybátyja életeért remeg, akinek vagyonát örökölni fogja!
- Márpedig, ha torony irányában akarunk haladni, s azt sem akarjuk bevárni, amíg egy sík tenger lesz előttünk a róna, ami holnapig meglesz, akkor készen kell lennünk arra, hogy hol a csónak visz minket, hol mi azt. Tehát, uram, ha van önnek kedve rám bízni a lelkét, a gőzhajó fűtve van; harmadszor csengettek, tessék belépni.
- Mordkerl! - dörmögé bajusza alatt a hadastyán; s azzal kocsisát a lovakkal együtt Szolnok felé elbocsátva, elfogadta az ifjú segélykezét, kit nyugodt kedélyéből semmi küzdelem, még az elemek haragja sem bírt kiforgatni.
A hosszú keskeny csónak tökéletesen tele volt két emberrel; Aladár kezébe vette a csáklyát, s megindítá a járművet, csak arra az egyre kérve útitársát, hogy maradjon szépen ülve a lélekvesztő orrában.
Ankerschmidt tapasztalá, hogy nagyon jó kis eszköz ez hozzáértő kezében. A kis csónak madárkönnyűséggel siklott végig a víz tükre felett, nem mindenütt az út mentében haladva, hanem keresztülszelve a réteket, miken az ifjú mérnök bámulatos biztossággal tudta tájékozni magát, s úgy tetszék neki, mintha ugyanazon házak és tanyák közötti tér, mik mellett az imént kocsin jött el, így csónakon sokkal rövidebb volna.
Néhol a csáklyát le kellett tenni a kézből, s evezőhöz nyúlni.
- Sokkal gyorsabban nől a víz, mint gondoltam, s még mindig szemközt megyünk neki - szólt Aladár, erősen feszítve a lapátot.
- Ön talán fáradt? Felváltsam?
- Nem azt akartam vele mondani. Hanem azt, hogy minél jobban távozunk a Tiszától, annál mélyebb az ár; messziről került elénk, tehát minél távolabb, annál régibb a veszély.
Ankerschmidt szomorúan nézett le a vízfenékre. A víz színe alatt, melyen a csónak átsikamlott, meglátszott a szép kalászos vetés; a búzavirág még ott kéklett, a pipacs még ott piroslott közte, s a hajladozó kalászok, a kék búzavirágok és piros pipacsok között ott vickándoztak a tiszai apró halacskák százai.
A vészharang zúgott minden faluból; a tornyok úszni látszottak az árban, mint mikor délibáb mutogat kápráztató tengert. Csakhogy az most ezúttal igazi tenger volt.
Egy-egy félig elmerült fa meg volt rakva szokatlan zsellérekkel; nem veréb- és seregélyhad, hanem ürge-, patkánysereg foglalta el minden ágát, mely úszva odamenekült; minden irányban lehete látni ez úszó fejecskéket, amint a vizet átszelték, nyugpontot keresve.
Egyszer egy ilyen kis kárvallott ürge egyenesen Aladár csónaka felé tartott; amint az evező hordtávolába ért, elkezdett párvonalban úszni a csónakkal, piciny orrát magasan feltartva a vízből, gömbölyű füleit hátrahúzva s nagy terebély farkával kormányozva a vízben, s eközben oly kérőleg tekintve okos, ragyogó szemeivel Aladárra.
- Ez ártatlan minket megmentőinek néz - szólt Aladár mosolyogva, s azzal nyugalomba hozta az evezőlapátot, s odatartotta a kis menekvőnek.
Az abban a pillanatban felkapaszkodott az evezőre, s azután meg-meggondolt rohammal felkapaszkodott annak rúdján, onnan átcsúszott a csónak párkányára, s ott mind a négy lábát elnyújtva, fáradtan lehasalt.
- Még a vadállatnak is bizalma van hozzá! - elmélkedék magában Ankerschmidt.
A kis fenevad pedig csak feküdt ott lucskosan, sebesen lihegve, s okos szemeivel folyvást Aladárt nézve, mintha mondaná: te nem vagy az, aki engem meg fog enni.
- Ez a jámbor fickó csakugyan utasszállító gőzösnek nézett bennünket - szólt Aladár, s azután kivette zsebkendőjét, s ráveté a fekvő állatkára, hogy ne dideregjen olyan nagyon; amit az hálás köszönettel el is fogadott, csak később dugta aztán ki a fejét, széttekintendő a világban; s mint aki átlátta, hogy biztos helyre jutott, első gondja volt, hogy toalettet csináljon, parányi tenyérkéivel százszor megmosta furcsa füleit, bajuszos pofácskáját, azután fogaival fölberzegetve hátán és oldalain az összecsapzott szőrt, utoljára hosszú, lombos farkát kerítve előre s végig fésülgetve gyors körmöcskéivel, azután megint újra kezdve a mosdást, utoljára pedig két hátulsó lábára ült, s ürgék szokása szerint elkezdett szorgalmatosan fonni.
- Az én barátom, úgy látszik, hogy egészen itthon találja magát - szólt Aladár, túlsó oldalra fordítva az evezőt, hogy el ne riassza vele az ijedős természetű állatkát.
Nemsokára ismét szimatolva kezdé fejét emelgetni a menekült, mintha valamit keresne, s azt a sajátszerű cincogást hallatta, ami olyan, mintha titkos hegedűt hordozna magával.
- Az én barátom, úgy látszik, nem annyira szomjas, mint éhes. - Azzal előkeresett Aladár zsebéből egy darab kenyeret - tegnapi vacsora-maradványát - s abból morzsákat tördelve, odahinté a pici állat elé. És ez elfogadta a kínálást, fölszedegette a morzsákat, mindegyiket külön két kézre fogva s úgy költve el, azután elégülten bújt a sátorba vissza, melyet Aladár odavetett zsebkendője képezett számára.
Ankerschmidt azt gondolá magában, hogy milyen jó dolga van annak, aki útjába esik a szánakozónak.
- Mikorra reméli ön, hogy hazaérünk? - kérdé saját gondjára térve.
- Most délre jár, a jegenyés erdő feleút, s már közel látszik; ha odáig eljutottunk négy óra alatt, a másik felét az útnak három alatt bevégezzük, mert a szakadáson túl nem ellenünk, hanem útunk irányában fog folyni a víz.
- Vajon mi történhetett azóta azon emberekkel, akik ott az útra kiszorulva várták a szabadulást?
- Bizonyosan még most is várják, mert ezen a környéken a dereglyének híre sincsen. Egyébiránt feléjük fogunk menni.
- De hisz mi ezzel a kis lélekvesztővel meg nem szabadíthatunk annyi száz embert.
- Ezzel a lélekvesztővel nem; de talán egy jó ötlettel. Támad az embernek, mikor nagy szüksége van rá.
Azzal derült arccal evezett tovább, mint ki mulatságra jár, s tréfának veszi a veszélyt.
Fél óra múlva elérték a jegenyés erdőt, ahonnan Ankerschmidt visszafordult; mint egy magányos sziget állt az ki a vízből; legszélső fái már a vízben áztatták lábaikat.
Amint az erdőt megkerülték, már messziről hangzott füleikbe valami határozatlan zaj, mindenféle emberi hang siket vegyülete, mint távoli, népes vásár hangja; csakhogy sokkal szomorúbb annál. A sík kitárultával új színhelye mutatkozott a vésznek. Az átszakasztott út töltése most már mind a két oldalán sík tengertől volt ostromolva, a hab széles fodrokban jött felé, mindig új meg új rohammal s elsepréssel fenyegeté az egész ellenálló gátat.
Alig volt hatszáz ölnyi a száraz tér, mely még kiáll a vízből, s melyről előre- vagy hátramenni már akkor sem lehetett, mikor Ankerschmidt először itt volt. És e keskeny veszendő gáton száz meg száz szekéren jajveszékelő nők, síró gyermekek csapata tördelte kezeit; férfiak magas póznákon lobogtattak fehér kendőket, segélyt, szabadulást kiáltott minden torok. A víz nőttön nő; ha az éjjel meg nem szabadulhatnak onnan, a reggel nem fog ott találni sem embert, sem szekeret, sem töltést.
Ilyenkor, mint gúny a sorstól, kanyarodott feléjük a kis lélekvesztő, midőn dereglyére lett volna szükség.
Midőn olyan közel ért a veszélyben forgó néphez Aladár, hogy szavait megérthették, nekiereszté hangját.
- Hahó! Van-e itt egy okos ember? Ha van, álljon elő, hadd beszéljek vele, a többi meg fogja be a száját.
Erre csakugyan elhallgattak, s akadt egy ősz hajú ember, aki levette kalapját, s elvállalta, hogy ő okos ember.
- Nem kell jajgatni, hanem segíteni magunkon! - szólt Aladár, közelebb húzva csónakát. - Mire való ott az a jegenyés erdő? Oda kell menekülni mindenkinek.
- Oda ám, uram - szólt fejét vakarva az öreg -, de úszni nem tudunk; s ha tudnánk is, a sok asszonycselédet csak nem hagyhatjuk itt vesztére.
- Hát ki mondta, hogy itt hagyjátok? Azoknak is át kell jutni. Én persze ezer embert át nem hordhatok az erdőig ezen a ladikon, mert az három napig tartana és addig a víz nem vár; hanem ha tízszer fordulok, átvihetek tíz markos legényt, aki azután hevenyében ledönt nehány szál fát, tutajt üt össze, s a tutajon áthordhatja az egész társaságot az erdőbe; onnan aztán csak nem visz el senkit a víz, míg érte jönnek.
A megrémült népnek tetszett nagyon a mentő javaslat; egyszerre ugrottak ötvenen is, hogy készek átmenni a tutajkészítésre.
- Csak sorjára a dolgot! Majd előbb a méltóságos úr kiszáll, mert hárman nem férünk; az evezőt pedig nem adom a kezemből, mert nem tud minden ember ezzel a lélekvesztővel bánni, s ha felfordítja, akkor aztán mind itt rekedtünk. Tehát előbb, uram, ha megengedné, az erdőnél megállanánk.
- Ott nem használhatok - szólt Ankerschmidt -, hasznosabbnak látnám itt szállni ki a nép közé, legalább lenne, aki rendet tartson.
- Az még jobb lesz. - Aladár nem is vesztegetett több szót, nehány evezőnyomással parthoz állítá a csónakot, s ki hagyta lépni Ankerschmidtet. - Atyafiak, ezennel kijelentem, hogy amit a méltóságos úr parancsolni fog, annak engedelmeskedni kell. Ostromállapot van, sok száz élet forog kérdésben, aki szót nem fogad, azt teketória nélkül főbe lövöm.
A fenyegetés használt, a tolakodók szépen távol maradtak, s Ankerschmidt kiválaszthatta csendesen a legmarkosabb legényt, kit Aladár legelőbb szállítson az erdőig.
Öt perc alatt kellett oda- s visszatérni.
Visszajövet kérdezé Aladár Ankerschmidttől, hogy viseli magát a publikum a kivételes törvények alatt.
- Mint bölcs emberekhez illik.
- Ezt szeretem hallani. Nem is magyar embernek való, hogy veszedelem idejében kiabáljon.
- De mikor úgy retteg a cselédség ettől a nagy víztől - jegyzé meg az ősz földmíves.
- Micsoda nagy víz? Hát a tenger nem nagyobb víz? Hát még ha az megharagszik? Hát mikor az angol hajósok alatt meggyullad a hajó a tenger közepén, száz mérföldnyire a parttól, mit csinálnak azok? No, majd elmondom, ha megint visszafordulok. Ülj veszteg, öcsém, ott a ladik orrában, s ne félj addig, míg engem látsz!
Öt perc múlva megint átjött a ladik, Aladár folytatá beszédét addig, míg a harmadik legény elhelyezte magát.
- Hát azt teszi az angol, hogy az égő hajóról előbb csónakra szállítja az asszonyokat, gyerekeket, aztán a férfi utasokat, azután az élelmiszert, azután a leveleket és a hajószerszámokat, s csak azután hagyja el a hajót maga a hajóslegénység, s aki utoljára távozik el, az maga a hajóskapitány.
- Jól van, uram - szólt az öreg -, én leszek hát az a hajóskapitány itt ezen a vízen.
Az erdőben minden fordulónál több fejsze kezdett kongani; a nagy szálas jegenyefák egymás után omlottak a földre, mire a tizedik legényt is átszállító a csónak, már akkor annyi fa volt levágva, hogy két tutajt össze lehetett belőle tákolni. Aladár azt is megmutatta, hogyan kell, mert ez a soha vizet nem látott nép gyámoltalan volt az ilyen munkában; készített nekik kormányt, evezőt, elrendelte, hogyan kell a tutajt a fahengereken a vízre ereszteni, s azután két legényt maga mellé véve, csónakát a tutajhoz köté, s átkormányozta azt a töltésig.
Nagyobb örömriadal nem fogadott még parthoz közelitő járművet, mint e szerény úszó talpat. Annyi száz veszendő lélek látta benne jövendő napjait megtartva; annyi szem lett nedves e látásra.
- Atyafiak! - szólt Aladár a parthoz érve. - Most már csak rendet kell tartani, s azután nem lesz semmi baj. Legelőször az asszony- és gyermeknépet kell átszállítani, akik legjobban félnek, s szaporítják a bajt. Azután megint egy csoport erős fiatalt, akik még egy nagyobb tutajt készítsenek, utoljára maradnak az öregek, akiknek legtöbb eszük van. Egyszerre harmincnál több embert nem szabad fölvenni. Mikor minden ember biztos helyen lesz, akkor át lehet jönni a lábas jószágért, csak a tutaj mellé kell kötni, az átúszik, ha van mihez ragaszkodnia. Ugyanekkor a szekereket is fel lehet rakni szétszedett állapotban. Nem fog semmi itt veszni. A kormányos vigyázzon mindig, hogy a tutaj bal szegletét a víz folyása ellen tartsa. Holdvilággal minden elkészülhet. Hát kend, öreg, mit sirat még?
Az öreg elöljáró megtörlé veresre sírt szemeit inge ujjával, s megcsóválta fejét.
- Igaz, tens uram, hogy az életünk ekképpen mentséget talál, de ha elnézem ezt a gyönyörű síkságot, s elgondolom, hogy ez tegnap még mind zöld vetés volt, olyan, mint az áldás! s ma már víz alatt van; lehetetlen, hogy ki ne essék a szememből a könny.
- Jaj, öreg, a szegény tótokat odafenn Árvában sohase viszi el az árvíz. Az ott, hogy is mondja a Kis Tükör: ,,él a szegénységnek zabkenyerével". Kendteknek pedig idelenn a síkon ötven esztendeig jó dolguk van; ha egyszer csapás éri, a másik esztendőben majd kiheverik, azért a magyar ember csak nem megy koldulni a szomszédba. Nekem is van nagy jószágom, nem egy napja, hanem nyolc esztendeje már, hogy rajta van az árvíz, nem is megy le róla soha; azért mégsem pityergek, hanem látok dolog után. Kiteremti az Isten, kinek mire szüksége van; nem hal meg Magyarországon éhen senki, csak a két tenyerét ne sajnálja.
Az öreg meggondolta a dolgot, s azt mondta, hogy ,,biz igaz a"!
- No nem sírunk hát többet. Ezt se tesszük. Hanem ha szabad megtudakolnunk becsületes nevét, mondaná meg, hadd hirdetnénk az ismerőseinknek, ki szabadított meg e mostani szorongattatásunkból; hogy még az unokáinknak is meghagyhatnók, kit emlegessenek meg, amidőn az új házak mestergerendáin olvasni fogják az ,,építődött Anno Domini hányban a nagy árvíz után"!
Aladár és Ankerschmidt e kérdésnél már a csónakban ültek, Aladár megnyomta útitársa lábát, hogy hallgasson, ő pedig visszafordulva e nevet mondá:
- Az én nevem Weltumsegler Jonatán.
Az öreg megcsóválta a fejét, s azt jegyzé meg:
- No, ez sem igaz ám, tisztesség nem esik mondván.
Aladár pedig a vízbe nyomta a lapátot, s a parton állók üdvriadala mellett vágott neki ismét az özönnek.
- Ön a szerénységet egész a restelkedésig viszi - feddé az ifjút a lovag úr -, hogy még a nevét sem fedezé föl a jámborok előtt, akik valóban oly hálaérzettel kérték azt.
- Nem restelkedésből tettem én azt, hanem azért, mert a jámborok szája eljár, s így azután a nevemet majd nemcsak az unokák emlegetnék, hanem a bezirksvorstandok is.
- Ah! Igen? Ön attól tart, hogy a hatóság megtudná önnek e dicséretes tettét, s fél tőle, hogy valami kitüntetést kap, s még a hivatalos lapban nyilvánosan megdicsérik. Már így értem.
- Dehogy érti. Attól tartok, hogy amint lefut a víz, meglátják a sok levágott fát a kamarális erdőben, megidéznek ,,wegen forstfrevel", s úgy rám olvassák a paragrafust, hogy meg sem moccanhatok ellene, márpedig én, ki előkelő várfogoly voltam, restellnék most megint alsóbb fokozatú fegyencházi fogságba kerülni.
Már ez ellen aztán Ankerschmidtnek sem volt semmi szava.
- Siessünk hazafelé. Két órát eltöltöttünk itten, azt most éjszakával kell helyrepótolnunk.
- Ön kifáradhatott.
- Még nem érzek belőle semmit.
- Szívesen felváltanám.
- Kardot, evezőt sohasem adok ki a kezemből. Különben most már könnyebb munkánk lesz, a vízfolyás mentébe jutottunk.
- Nem látni még a falu tornyát?
- Nem. De azért jól ismerem az utat. Sötét éjjel is odatalálnék, hát még fényes holdvilágnál.
A csónak csakugyan sebesebben haladt, mint délelőtt, most már nem tiszta, átlátszó vízen, alulról feltündöklő zöld vetés, pipacsvirág fölött; hanem rút, szemetes habarékban, amint az egyenesen jött a Tiszáról, felszíne ellepve nádgyökérrel és réti szénával.
Valami távol vadaskert lakóit felverhette a víz, azok ott úsztak végig a csónak előtt hosszú sorban, oly közel, hogy Aladárnak várni kellett, míg a hosszú konvoj elhalad előttük; a pompás szarvasok ágbogas agancsai, az őzünők okos fejecskéi meg sem rebbentek az emberi közelléttől, s, a szarvascsorda közepén ott úszott nagy lubickolással - egy csikasz farkas.
- Ha ezek a jegenyésre menekülnek: az én embereimnek lesz ma vadpecsenyéjük, s két hét múlva bűnvádi perük - vadórság miatt.
A nap jól lehaladt már, mire Aladár jelezte, hogy a falu tornya látszik már a tenger látkörén.
Hanem még az nagy messzeség. A síkság optikája csalárd. Aladár tanácsoló Ankerschmidtnek, hogy még ne nézegessen hátra, mert beletelik három óra, amíg kastélyát megpillanthatja; addig sokkal jobb lesz, ha végigfekszik a csónakban, s megkísért egyet aludni, amire nagy szüksége lehet a tegnapi álmatlan éj után.
Ankerschmidt megfogadta, hogy lefeküdjék, azt ugyan erősen állítá, hogy azért nem fog elaludni, minélfogva aztán, amint a fejét letette, csakugyan rögtön el is nyomta az álom.
S ha valaha fog valamiért köszönettel tartozni az életben Garanvölgyi Aladárnak, úgy ez azon tanácsadása lesz, hogy aludja át ezt az időt.
Azt az időt, ami alatt a csónak a lakóhely felé közeledik. Hogy ne lássa percről percre közeledni azt a képet, mely a fényes holdvilágnál oly kísértőn emelkedik ki a vízből; egy összeomlott kastély képét.
Aladár látta ezt már, oly messziről, aminőre jó szemei elláttak, hogy Ankerschmidt kastélyának teteje meggörbült; minden evezőnyomás, mely közelebb hozta a tárgyat, világosabbá tette a romlást; már a dűlt ablakok, a szétvált falak repedéseit lehete látni; már a leomlott szárnyak, a beszakadt homlokzat romjai is kitűntek, s Aladár örült nagyon, hogy egyik evezőnyomásról a másikra nem látja ezt Ankerschmidt közelebb jönni, úgy, miként ő.
Késő éjre járt az idő, az egész tájt nagy csend ülte: az a csend, ami az ébrenlevő lelkét megnépesíti bántalmas gondolatokkal; az elhagyottság csendje.
Pusztító elem foglalta el az egész síkot; a láthatáron két hold látszott egymás felé közelíteni: egyik az égen, másik a vízen.
E szomorú világításnál, mint nyomasztó álomlátás, közeledett egyre az Ankerschmidt-kastély romalakja, minden evezőcsapásnál jobban kitüntetve düledékeit. A félrecsúszott ablakok, a lefordult tető felmeredő szarufái, a szétvált nyílás a tűzfalon, a magára maradt kémény, egy-egy meztelen boltozat, mindig világosabban rajzolódtak az estderűnél. Nemsokára az is kivehető lett, hogy a vízár a földszint ablakain át hatolt be, amint a csónak végighaladt a homlokzat előtt, amint a kastély közepén be volt roskadva, azon keresztül, mintegy perspektívben meglátszott az ősi, alacsony kastély alakja, az nem omlott össze.
Aladár kétszeres igyekezettel feszíté a lapátot, s tekintetét le nem vette az alvó útitársról. Az volt a szándéka, hogy nem költi őt fel; elevez szótlanul a rom mellett, ne lássa ő azt meg, s csak akkor fogja őt felkölteni, midőn nagybátyja házához értek, ki bizonyosan megfogadta a jókor küldött tanácsot. Ott aztán bizonyosat fognak hallani a kastélyban voltak sorsa felől.
De talán az álomra hunyt szemek is látnak valamit, s az álmodók megérzik, ha közelít az a nagy gond, mely lelküket álmodva is eltölti, s éppen úgy látja most Ankerschmidt, a csónakban végigfekve, azokat a halomra dűlt köveket, azokat az összereccsent gerendákat s a házán keresztülomló hideg fekete árt, mintha nyitott szemmel nézné, csakhogy ő még többet is lát, a kövek közt gyermekének véres testét, s a fekete vízárban amint annak szép hosszú selyemhaja végig-végigúszik. Az alvó homlokán nehéz veríték gyöngyözött alá, s szaggatott lélegzetében tehetlen kiáltások hangai töredeztek.
Aladár aggodalmas sietséggel evezett el a dúlt kastély előtt, s már-már sikerült azt elhagynia, midőn az utcából, melynek végén a kastély állt, egy másik csónak bukkant ki, melyet a kanyarodástól eddig nem lehetett látni.
A holdvilágnál épp oly hamar ráismert Aladár a másik csónakosban Kampósra, mint az őreá, de mielőtt inthetett volna neki, hogy maradjon veszteg, már késő volt; Kampós uram örömében akkorát rikoltott, hogy arra minden alvónak fel kelte riadni.
- Hahó, ifjú ténsuram! Hahó! - kiálta a lelkes úr csáklyája végére tűzve kalapját.
- Csitt, az istenért, ne kiabáljon... - dörmögé Aladár a házsorba igyekezve jutni.
Már késő volt. Ankerschmidt az első kiáltásra felriadt fektéből, s amint szemeit felnyitotta: a legelső kép, amit meglátott, összeomlott kastélya volt. Talán ugyanazon látás, amiről folyton álmodott, testté válva.
Néhány percig mereven, jégszemekkel, halott arccal nézett a rémképre; azután felugrott, maga elé kapott, s az őrület hangján kiálta fel: ,,Leányom!"
Ha Aladár jókor meg nem ragadja, a vízbe esik.
- Leányom!! - ordítá magánkívül a hadastyán.
- Ott van nálunk! Nincsen semmi baja! - lármázott Kampós uram, ki most észrevevé, milyen rettenetes ostobaságot követett el, s iparkodott minden tőle telhető tudományával Aladár lélekvesztőjéhez csáklyázni, erősen szerencséltetve azt a felborulás minden esélyével.
Ankerschmidt arca e szóra egyszerre kacagásra vált, kacagott, mint egy gyermek, mint egy őrült.
- Igazán? Igaz-e az! Megszabadították? Semmi baj sincs?
Mely kérdések mindegyikét a naptár minden szemeire esküdve bizonyító Kampós uram; oly pazarul bánva az úgysegéljenekkel, mintha nagy rablásért vallatnák.
- Nincs semmi baj, méltóságos uram. Ámbár elég orozva jött ez a gonosz veszedelem, éjnek idején; mégsem történt semmi szerencsétlenség. Amint a harangot meghúzták, az öreg úr egyszerre talpon volt; kijött hozzám, kérdezte, mi baj. Én mondtam, hogy a görgítői csőszök lóháton nyargalva jöttek; hogy már a határban a víz. No hát akkor be kell tömetni az utolsó kaput. Amint ez megvolt, már jött nagy harsogással az alsó utca végén, éppen a méltóságos úr kastélya felől az Isten haragja, a házak az utcán végig mind el voltak már töltésekkel rekesztve, hanem az utca egyszerre víz alatt állt, s ma estig az ablakok aljáig emelkedett, de azokon felül nem. A mi töltéseink úgy állják körös-körül, mint egy vár. Amint a víz csónakázható lett, azt mondta az öreg úr: ,,No Kampós, mit csinálnak most Ankerschmidték? Azok nem fogadták meg az intést."
- Erről beszéljen, erről - sürgeté őt a lovag, kit éppen csak leánya érdekelt.
- Igenis. Tehát mondám, hogy azok bizonyosan úsznak. No hát akkor le kell ereszteni a csónakot. (Ugyan jó, hogy ezt a csónakot előreküldte Aladár úrfi!) ,,Majd én magam kormányzok!" - mondta az öreg úr, s ekkor törte meg először fogadását, hogy nem megy ki a házból, nyolc esztendő óta. Magam, még egy evezőlegénnyel, egy hosszú kötéllel, egy lábtóval megindulánk a kastély felé. Nagy volt ám már akkor a hiba. Mondtam a nagyságos úrnak, hogy a bécsi pallér megérdemelné, hogy bezsindelyezzék a fejét. Amint a pince megtelt vízzel, egyszerre félrement minden boltozat. S a falakon akkora repedések támadtak, hogy keresztül lehetett rajtok látni. A cselédnép jajveszékelve kiabált az ablakokon, s senki sem látott utána, hogy valami módját keresse a menekülésnek. Mint később megtudtuk, csak a kisasszonynak volt helyén a lelke, hogy egy nagy zongoratokot lehozasson a padlásról, abból valami dereglyét készítendő, de neki sem fogadott szót, hogy fölmenjen a padlásra, mind attól félt, hogy a lépcső leomlik s ő ott reked. Az öreg úr látva a veszedelmet, nekitámasztá a lábtót az erkélynek, s maga felmászva rajta, belépett az ingadozó házba, s a sok rendetlen futkosó cselédet jól lehordva, megparancsolá nekik, hogy legyen eszük: ami bár nehezükre esett, de megfogadták. Azután a kisasszonynak nyújtá kezét, s lesegítette a csónakba. Utána a többi leánycselédet meg a kis Gyuszit. Akkor engemet ott hagyott, s ő maga a házáig kormányozta a csónakot. Ott elhelyezve a kisasszonyt és a vászonnépet, megint visszatért a férfihadért. Szakács, kukta, vadász s más efféle kenyérvesztegető csónakra rakatott; ő ekkor maga maradt hátra két lovászlegénnyel. Azoknak megparancsolta, hogy álljanak az ajtóragaszték alá, ha félnek a házomlástól. Hogy harmadszor is visszatértem a csónakkal, akkor azt mondá: ,,No Kampós; ez a ház nem állja sokáig, ha ledűl, kirabolhatják. Innen tehát minden szekrényfélét, ami be van zárva, át kell szállítani az ócska kastélyba; azt nem viszi el a víz." Azzal ő maga minden szekrényt, ládát gyűrűjével lepecsételt, s áthordatott a régi házba, ott állnak a padláson, jó helyen; mindent megtalál a méltóságos úr. Mikor ezzel is elkészültünk, akkor az istállóból kivezetteté a paripákat, s azokat a csónak után kötve átúsztattuk a magunk házáig; ott azután egy lehordott ól tetejéből egy hidat csinálva, úgy ugrattuk be az udvarra a töltésen keresztül: igen szép volt azt nézni.
Míg Kampós uram rövid kivonatban iparkodott a nap eseményeit előadni, azalatt a két csónak megérkezett Garanvölgyi háza elé, mely mint kis sziget a tenger közepén, feküdt az árvíz lepte téren. Az ősi vert falnak most tűnt ki a haszna; olyan volt az, mint a szikla: még három lábnyira állt ki a vízből.
Az emlékezetes óltetőből készült híd szolgált állomási kikötőül, azon lehetett, mint, egy dobogón, az udvarra lejutni.









Jókai Mór: Az új földesúr


XV. Akik egymást nem ismerték
A csónakok megérkezését nem fogadták valami csatánnyal, már ahogy tudniillik színpadon történt volna, általános egymás nyakába borulást szcénázva impromptu; aminek az volt a legfőbb oka, hogy az udvaron belől folyvást annyi volt a dolog, hogy éjfél tájon is talpon tartá az embereket. A roppant húszholdnyi tér, melyet az udvar, park és szérűskertek képeztek, mint egy körülkerített sziget a tenger közepén, el volt lepve ökrökkel, lovakkal, birkákkal, miket a tanyákról ide hajtottak a víz elől, a béresek egy része azoknak rendbentartásával foglalkozott, más része a cselédségnek rőzsekötegekkel erősíté a töltést, ahol félteni lehetett; jóformán észre sem vette senki a vendégek érkeztét, az ispánon kívül, kinek erősen lelkére köté Kampós uram, hogy a csónakokat lakatra kösse, s a lakatkulcsot a zsebébe tegye.
- Csakhogy itthon volnánk! Mármost méltóságos uram, leszek oly bátor, a kisasszonyhoz magam elvezetni; látom, még ég a gyertya a szobájában; ifjú tensuram maga is odatalál azalatt az öreg úrhoz.
Ankerschmidt kezet szorított Aladárral, s a folyosón kétfelé válva, egyik jobbra, másik balra tért. Mi tartunk Aladárral.
Az öregúr is ébren volt még, midőn öccse benyitott szobájába, s örvendve jött eléje.
- Hozott Isten! Hogy jöttél ide?
- Egy lélekvesztőn. Ankerschmidtet is magammal hoztam.
- Azt ugyan jól tetted; a leánya agyonsírja magát apja után; azt meg én hoztam ide. Fáradt vagy, ugye?
- Arról nem tudok semmit; hanem inkább szomjas. Hajnal óta nem találtam vizet, pedig rajta jöttem.
- Tehát éhes is vagy? A vacsora kész.
- Hogy vártak vele ily későig?
- Kampósra vártunk, ki csónakkal körjáratot tett, hogy nincs-e valahol veszedelem a faluban.
- Találkoztunk. Együtt jöttünk vissza. Ő riasztotta fel álmából Ankerschmidtet, ki szerencséjére aludt azalatt, míg kastélya romjait megkerültük, s nem látta sokáig azt a pusztulást.
- A vacsora kész, de te válts öltönyt, mert kisasszony van a háznál. Itt a szobád kulcsa.
- Egy perc múlva készen leszek - szólt Aladár, s az ismerős szoba kulcsát átvéve, megölelé bátyját s eltávozott. Úgy tett, mint aki tudja, hogy otthon van.
Aladár, míg bátyja házánál hagyott ruhatárában válogatna, elgondolá magában, hogy mégis szépen van az elintézve a világon, hogy mikor egy embert minden porcikájában megtörtek, földhöz csaptak, meggyűrtek, eltettek, megtépáztak, megint kilöktek, akkor az ember a legelső ellenségét, akit előtalál, fölveszi a csónakjába, reggeltől estig izzad vele, hogy hazahozza, szárazra tegye, s mikor aztán már fáradtan, éhesen, szomjasan szeretne végignyúlni a legelső szalmaágyon, akkor még szépen frakkot kell húznia, hogy az ellensége leányától megkérdezhesse: - Wie befinden Sie sich, mein Fräulein?
Aladár semmi rosszat sem kívánt a kisasszonynak magában; de azt csakugyan nagyon szívesen hallotta volna, ha azt izené vala, hogy nem jöhet a vacsorához, mert migrénje van, vagy már lefeküdt.
E várakozás azonban meghiúsult; nemsokára hallá nagybátyja szavait, ki őt sürgetni jött. Az étel az asztalon, a vendégek híva vannak.
Jól van, tehát essünk át ezen is.
Az öregúr megrázta Aladár vállát, s azt dörmögé neki:
- Képzeld, mintha abba a dalidóba mennél, amelyben a branyiszkói nap után reggelig táncoltál.
- Lehetett akkor - súgá vissza Aladár.
Ezzel az ebédlő felé siettek, melyhez egy közös folyosón keresztül lehetett mind a két szárnyról jutni. Itt történt, hogy csaknem az ajtónál találkoztak össze a lovaggal és leányával.
Ilyen szűk helyen sokkal kevesebb ceremóniát lehet az embernek egymással tenni, nem is nézheti senki, merre van jobb, merre van bal: de meg a dolog természete is úgy hozza magával, hogy a bemutatásokon hamar át kell esni, mert az ajtóban nem lehet megállni.
Ankerschmidt egyik kezével a leánya kezét fogta, másikat szívélyesen nyújtó Garanvölgyinek, s megrázta azt emberül.
- Uram, ön tudja azt, hogy én önnek mit tartozom köszönni?
- Semmi többet, mint amennyit ön tett volna énértem hasonló helyzetben.
- Én gyermekemet köszönöm önnek.
Ankerschmidt e szónál kénytelen volt leánya előtt tért nyitni, s amint e percben Erzsike és Aladár egymással egyszerre szemközt kerültek, a természethű gyermek hirtelen óvhatlanul odanyújtó kezét Aladárnak, s e szókat rebegé:
- Én pedig önnek atyámat köszönöm.
Ha e kéz reszketéséből, ha e hang csodálatos varázsából, ha e szemek igaz bűbájából nem értett volna az ifjú valamit, úgy nem érdemelné, hogy egy ilyen tündértitkú könyv még valaha nyitva legyen előtte feledve.
A másik percben már észrevette a leányka, hogy el hagyta ragadtatni magát, s félénken húzta vissza kezét, és szemeit nem merte többet fölemelni azon arcra, melynek képe oly régóta él már szívében.
Szerencsére az estebéd zaja, s Kampós uram kínálgatási kedve hamar más irányt adtak a társalgásnak, ki is a bortól nemsokára jó kedvet kapván, kezdett nagyon beszédessé válni. Máskor is az volt, de most duplán.
- Csak azt az egyet sajnálom, hogy Aladár úrfi nem volt itthon a veszedelemkor.
- Miért öreg?
- Hogy maga szabadíthatta volna meg a kisasszonyt. Ez már úgy illett volna. Én azt regényben mindig úgy olvastam. Hiszen mink öregek...
Aladár látva, hogy ez most mindjárt veszedelmes dolgokat fog pengetni, belevágott a beszédébe.
- Óh, azért én is követtem el útközben hőstetteket, amikről valaha regényt lehet írni: én is mentettem meg veszélyben forgó lényt a végső pillanatban.
Ankerschmidt gondolá magában: No, ez a fiatalember szereti itthon elmondani a viselt dolgait, bizonyosan a megmentett népségről; ha szereti, hát tegye.
- Hol? Kit? - kérdé mohón Kampós uram: ki szörnyen kapott rajta, hogy Aladárnak egyszer már a saját szájából autentice hallhatja egy hős kalandját.
- Hát a jegenyésen túl - egy ürgét - szólt Aladár mosolyogva.
- Ah! Óh! - hangzott több oldalról is a kedvetlen észrevétel. Maga Ankerschmidt is megrestellte a dolgot, s sietett helyreigazítani a tudósítást.
- No, azt elhallgatja fiatal barátunk, hogy a jegenyésen innen meg vagy ezer embert szabadított meg egy erőfeszítéssel és egy jó ötlet által.
- Ah, könyörgöm alássan, hogyan volt az, tessék elmondani! - szabódék Kampós úr, nagyon rajtaesve a hallottakon. (Dehogy, nem - gondolá magában Ankerschmidt, majd itt a leányom előtt, hogy még jobban beleszerelmesítsem; már akkor csak inkább beszéljünk az ürgéről.)
- De vajon hova is lett a kis ürgénk? Egészen elfeledkeztem róla a nagy hevélyben - kérdezé Aladártól.
- Ott alszik a köpenyem zsebében most is - szólt Aladár. - Menjen Kampós úr, hozza el.
- Mit? Eb? Egy ürgét? - kiálta felugorva a puritán férfiú. Mondja tekintetes úr, hogy hozzak el egy oroszlánt, egy bölénybikát: elhozom; de egy ürgét! A nyavalya törne ki, ha hozzá kellene érnem. Nincs ahhoz fogható utálatos állat a nap alatt.
- Óh, ne mondja - könyörge érte Erzsike -, én olyan szépnek találom.
- No lássa - biztató Aladár -, a kisasszony szeretné látni.
Csúnyának már nem merte ezután állítani Kampós uram; de ráfogta, hogy harap. Hát Aladárt mért nem harapja meg? Az más. Az neutrális; de őtet megismeri, mert ő díjt tűzött ki az ürgefamília kurtására. Őtet harapta már meg farkas is, fel se vette, de az ürge harapásától meghal.
- Jól van no, hát majd érte megyek magam - szólt Aladár, és rögtön felugrott az asztaltól, s két perc múlva visszatért.
- Aha! - kiálta Kampós uram nem látva a visszatérő kezében a fertelmes fenevadat - nincs meg, ugye? Elszökött azóta, lyukat fúrt a ház alá, abba elbújt, már most az ott el fog szaporodni, s aláminázza az egész kastélyt.
- Itt van biz az a kabátom ujjában - szólt Aladár, s elővette az ott magát rögtön elhelyezett állatocskát, s tenyerébe fekteté. - Ni, hogy bámul a gyertyába.
- Óh, be gyönyörű kis állat - monda Erzsike, gyermeteg örömmel kapva a tréfás állatocskán -, milyen szép fekete szemei vannak!
Aladár aztán odavitte hozzá a kis polgártárat; Erzsike megcirógatta azt sima kezecskéjével.
- Hozzá ne nyúljon, kisasszony, meglássa, szerencsétlenül jár - óvá a gyanútlan lelket a tapasztalt férfiú, Kampós. - Jaj, ha énhozzám olyan közel volna, engem a láz futna végig.
Erzsike is érzett akkor valami delejes lázt átfutni idegein a közelléttől - de nem az ürgétől.
A bizalmas kicsi állat lassankint Aladár kezéről a cirógató kézre kapaszkodott át, s onnan lassan felmászott a habzó muszlinon, fel egész a válláig, ott a bámulatos szép gömbölyű elefántcsonthalomra leült; be jól kiválasztotta a helyét az ördögtől született.
Kampós uramnak valóban halavány lett az arca e látványra, míg Erzsike gyönyörködve tekinte a játékos vadállatra; Aladár is gyönyörködve nézett oda: talán nem is az ürgére; Ankerschmidt pedig sajnálta már, hogy ezt a témát elő találta hozni.
- Megeszi-e a kenyeret? - tudakolta Erzsike, próbára egy falatot törve számára.
- Meg bizony! - erősíté a kasznár úr. - Egész famíliája a kenyerünkön osztozik; azt sem várja, hogy megsüssük és kínáljuk vele; elébb eszik belőle, mint mi magunk.
A kis kenyérpusztító el is vette mohón a falatot, s a szék támlájára szökve vele, ott mókusok módjára nyakába kapta bolyhos farkát, s elkezdett a kezéből élni, hogy azt még az öregek is megnevették.
- Adja ön nekem ezt a kis jövevényt - könyörgött Erzsike Aladárnak.
- Szívesen.
- Hanem jó erős kalickát csináltasson neki nagysád - sürgölé Kampós úr -, mert ez keresztülrágja a tölgyfát is.
- Ah! Ki tartaná kalickában a vendéget. Nálam szabadon kell neki járni.
Ebbe aztán Ankerschmidt is beleszólt.
- Gondold meg, leánykám, hogy most magunk is vendégek vagyunk, s amit úgy hínak, hogy ,,nálunk", az a víz alatt van.
- Óh nem, uram! - igazítá őt helyre az öreg Garanvölgyi. - Az én vendégem otthon van a házamban. Azt akarom, hogy önök idehaza találják magukat nálam mindaddig, míg kastélyukat újra fölépíthetik. Tanyám elég tágas, s én úgyis egyedül vagyok.
E szónál gyöngéd szemrehányással tekinte Aladárra, s e szóra nagy elhallgatás történt.
Az ilyen percekben szokott az megtörténni, hogy mindazok, akik úgy elhallgattak, egy dologról gondolkoznak.
Leghamarabb Ankerschmidt töré meg a csendet.
- Igen köszönöm önnek szíves ajánlatát, s nehéz volna okot találnom rá, amiért visszautasítsam. Erzsike úgyis ,,bácsi"-nak híja már önt.
- Óh, ön jól tudhatja, hogy a mi ismeretségünk nagyon régi keletű. Én Erzsi kisasszonynak régi lekötelezettje vagyok. Ő is mentett meg engemet, pedig akkor még nem is tudta, hogy vajon érdemes leszek-e rá.
- Mi volt az? - kérdezé Aladár, Erzsikére tekintve.
- Óh semmi. Tréfa - rebegé a gyermek szépen elpirulva.
- De rám nézve komoly dolog volt az - mondta Garanvölgyi.
- Hogyan, uram? - szólt a hadastyán, poharát letakarva
tenyerével, hogy Kampós uram orozva tele ne tölthesse. - Ön emlékeznék még ama bohóságra?
- Óh igen, még most is megvan nálam a levél, melyet először nem akartam elolvasni, s melyért másodszor tisztelt szomszéd uram le akarta vágni a fejemet, s melyet végtére azóta is mindig a tárcámban hordozok.
Azzal, hogy állításáról mindenkit meggyőzzön, elővonta régi bőrtárcáját, s annak negyedik rejtekéből, hol legrégibb ereklyéi álltak: egypár magyar feliratú bankó anno elmúlt jó időből, egy kopott arckép, egy selyemrongy valami zászlóból stb. stb., onnan vette elő a gondosan megőrzött levélkét, melyet a gyermeklyányka írt hozzá titokban, hogy őrizkedjék a házi árulótól.
A levelet Aladárnak nyújtá, a többiek úgyis tudtak felőle. Hanem egyet nem tudtak a többiek: azt, hogy Aladár e levél írásáról rá fog ismerni arra a kézre, mely a szabadságát visszaszerző folyamodást írta. Azt egyik sem sejtheté, hogy ő e folyamodást látta már valahol.
Aladár minden csepp vérét szívéhez érzé tódulni, midőn e levelet megpillantá; nem olvasta ő, mit tartalmazhat, vagy tán olvasta is, de nem gondolt reá; e vonásoknál azon sorok álltak szeme előtt, mik gyermeteg őszinteséggel könyörögtek egy mindenkitől, saját magától is elhagyott, elfelejtett, veszendő fogolyért.
Tehát ez a kéz, ez a szív volt az, mely csak tenni és érezni tud, de nem enged magára találni? Tehát nem akik úgy mosolyognak már messziről, hanem aki beteszi az ablakot, mikor arra jönni látja, az volt a valódi?
- Nos nem adod vissza a levelemet, vagy meg akarod könyv nélkül tanulni? - kérdé az elmélázott Garanvölgyi.
- Azon gondolkozom, hogy ez írás úgy hasonlít - másvalakinek az írásához.
E pillanatban Aladárnak lehetetlen volt észre nem venni azt a megdöbbenést, mellyel egyszerre pillantottak egymásra Ankerschmidt és leánya; a leányka azután mily zavarodottan süté le szemeit, míg Ankerschmidt alig tudott nyugalmat tettetni többé.
- Hjah, öcsém - szólt Garanvölgyi visszatéve a levélkét ereklyés rejtekébe -, egyforma kézzel írnak sokan; egyforma szívvel kevesen.
Ankerschmidt nyugtalanságát Garanvögyi arra magyarázta, hogy a nap fáradalmai után nyugalomra vágyik, azért jelt adott a felkelésre, amit mindenki búcsúvételre használt, s nehány perc múlva mindenki szobájába sietett.
Aladár éjszakai nyugalmáról ugyan nagyon rosszul volt gondoskodva ama levélke megmutatása által; az éjszakát jobban átábrándozta, mint átaludta.
Ki tudja, tán van valami abban a babonában, mit fiatal lyánkák tartanak, hogy ha kedvesükről álmodnak és fölébredtek, megfordítják a vánkost a fejük alatt, s akkor a kedvesnek kell a lyánkáról álmodni. Az álom tündére bűbájos tündér.
Garanvölgyi elbámult, midőn jókor hajnalban fölkelve, csendesen lábhegyen lépdelt végig a folyosón, hogy az alvók felzavarása nélkül juthasson ki az udvarra, a külső veszélyt megtekintendő, s már akkor Aladárt egészen felöltözve látta szobájából kilépni.
- Hát te már fölkeltél?
- Igen; jókor el akarok menni.
- Menni? Hová és min?
- A lélekvesztőn, amin jöttem; valahová, ahol hasznomat vehetik.
- De hát miért ily sietve?
- Menjünk szobájába, bátyám. El fogom mondani.
Az öregúr visszament Aladárral szobájába.
- Nos, mondd el hát, ki kerget?
- Kedves bátyám, tegnap, midőn azt a levélkét megmutatta, én annak vonásaiban ugyanazon írásra ismertem, melyet azon ismeretlen folyamodáson láttam, ami szabadságomért sikeresen esdett.
Garanvölgyit magát is nagyon meglepte e fölfedezés.
- Eszerint e leány írta volna azt is?
- Igen. És én mármost többet tudok, mint amennyire szükségem van.
- És most azért el akarod hagyni a házat?
- Mit tehetek mást? Egy nővel találkozom életemben először, akinek szíve van. Ha öregasszony volna, örülnék rajta, mert azt mondhatnám neki: ,,Édesanyám!", s kérném, hogy nevezzen fiának. De egy szép, okos, értelmes gyermek és én: minek találkozunk mi össze?
- Én nem látok benne semmi veszedelmet. Ha egymásba szerettek, elveszed s neked adják.
- Jó bátyám; én szegény legény vagyok, fáradsággal keresem a kenyeret. Ezek gazdagok. Ha én most itt maradok, ahol nem őrajtuk áll, hogy engem elfogadjanak-e vagy sem, midőn az árvíz őket éppen hozzánk kergette, s nincs módjukban, hogy ha akarnak, elutasítsanak, hanem kényszerítve vannak egy födél alatt lenni velem, s ha nem akarnak látni, nem akarnak hallani, még csak azzal sem segíthetnek magukon, hogy itthagyjanak, mert körös-körül tenger van; és ha én mégis felhasználom ezt a szomorú helyzetet és itt maradok, nem jutok-e egy erkölcsi értékbe azzal a Karaib-szigeti indiánnal, ki a hozzá menekült hajótörteket megeszi?
- Igazad van, eredj.
Az öregúr megszorítá öccse kezét, s még egyszer azt mondó neki: ,,eredj"; azzal karjába fogódzott, s kiment vele az udvarra további intézkedéseket tenni.
A cselédek tudósításai szerint az éjjel a szél nagyon veszélyeztette a töltéseket.
Aladár rögtön intézkedett, hogy nehány hombár, melyet megraktak kővel, oly hevenyészett sarkantyút képezzen a töltés előtt, melyen a hullám rohama megtörjék; mire e munka készen volt, eljött a reggelizés ideje; s ott még egyszer kellett találkoznia Aladárnak Ankerschmidtékkel.
Aladár, minthogy szökve nem mehetett el a háztól, búcsúzás fejében megmondá Ankerschmidtnek, hogy ismét csónakra ül, és ha lehet, felevez Tiszadobig, ahol a romlás eredete van.
- Mit használhat ön ott most? - kérdé tőle Ankerschmidt, hogy ellenkezzék vele.
- Semmit; de legalább tanulmányozhatok.
- Én pedig arra számítottam, hogy ma reggel kirándulást teszünk a külső tanyákra.
Ez marasztalás volt in optima forma, amit nem lehetett elutasítani.
- Nem sietős az utam; nem bánom, ha kicsónakázunk, az idő szép.
Az öregúr puskát is akart magával vinni, jó alkalom kínálkozván vadászatra, de Erzsike lebeszélte róla. Minek az? Vagy magát, vagy ,,valakit" meg találna még vele lőni.
Aladár körülhordta a csónakot ezúttal az omlott kastély mellékén, mely bámulatos szépen összevissza volt roskadva; Ankerschmidt káromkodott mindenféle nyelven, minden ,,teremtette" és ,,kreuzsakerment" után bocsánatot kérve útitársától az illetlen szóért. Aladár biztatta, hogy csak tessék, az tisztítja az embert; azért a magyar ember kedélye olyan traktábilis, hogy kikáromkodja magát, nem tartogatja sokáig.
- No, csakhogy magunk megvagyunk - szólt végre a hadastyán megnyugodva. - Menjünk a mezőre, akarom mondani: a tengerre.
Azzal zsebkendője szegletébe egy bogot kötött, mely alkalommal Aladár észrevevé, hogy ugyanannak a másik három szeglete is csomóba van már kötve. Nem állhatta meg, hogy meg ne kérdezze, hogy mire való lesz az.
- Ez a csomó, amit most kötöttem? Ez arra emlékeztet, hogy legközelebb, amint Grisák barátommal összejövök, annak a hajába kapok, s megkérdezem tőle, miféle derék emberrel építtette fel a kastélyomat. Ez a másik csomó amice Mikucseknek szól, hogy mi keresete volt a töltés hosszában a múlt éjjeleken. Ez a harmadik Bräuhäusel úr számára van kötve. No iszen azt a spektáklit kell majd megnézni, amit én ott csinálok, ama bizonyos protekció úján készült zsilipért.
A negyediket elhallgatta.
- Hát a negyedik?
- Az? Azt csak úgy kötöttem, véletlenül; az nem jelent semmit.
Délig sok szép vidéket be lehete csónakázni; néhol a határkő meglátszott a vízben, ott Ankerschmidt megjegyzé: ,,itt kezdődik az én földem".
Egy helyen azonban szép dombos emelkedés volt, az mint sziget állt ki a tengerből, ottan kikötött Aladár.
A domb árpával volt benőve, mely gazdag négysoros kalászait már kihányta, az egész tér lehetett ötven lépés körüljárva. - Azon elbizonyoztak mind a ketten, kié lehet az a menekült föld. Ankerschmidt azt állítá, hogy Garanvölgyié, Aladár Ankerschmidtének mondta.
- Akárkié, vigyünk haza belőle mutatványt, hogy íme zöldet láttunk, mint a Nóé galambjai.
Azzal Ankerschmidt egy marok árpát leszakasztott; Aladár is leszedett kilenc szálat, s a kalapja mellé tűzte.
- Tenger biz ez - szólt a lovag, széttekintve a sík víz felett. - És most elmondhatjuk, ifjú barátom, mindketten, hogy birtokaink egy helyen vannak, az enyim is a tenger fenekén, mint az öné.
- Minden hasonlítás sántít.
- Az enyém nem sántít. Most én sem juthatok a földemhez, ön sem: ez homogén eset; amikorra én az enyimhez juthatok, akkorra ön is hozzá fog jutni a magáéhoz.
- Hogy érti ön ezt?
- Bizonyosan tudom, hogy ön kegyelem útján vissza fogja kapni elkobzott jószágait.
Aladár fejében egy gondolat szikrája villant meg.
- Ha ön ezt tudja, uram, akkor azt is tudni fogja, kinek köszönhetem e nem remélt kegyet: kérem, adja át neki e forró kézszorítást.
Ankerschmidt észrevette, hogy Aladár előtt többet talált elárulni, mint amennyit akar, s sietett hevesen tiltakozni.
- Ifjú barátom, én kijelentem önnek, hogy kegyet csak annak köszönhet ön, akitől jön. E leckét éntőlem, mint vén katonától, vegye jó néven, s ne keressen titkos pártfogókat, amik önnek nincsenek.
Aladár megköszönte a tanítást, eleget tudott már.
E hír új eszméket öntött szívébe. Nem a birtok öröme volt az; Aladár, mint minden igaz gavallér, jól tudta azt, hogy a birtok csak kötelezettség, s aki éveinkben Magyarországon terjedelmes földnek ura, annak kötelessége megszámlálhatatlan, s ahhoz mérve a legterhesebb foglalkozás is valóban szinekúra; hanem boldoggá tette az a gondolat, hogy többé nem nevezheti senki önzésnek azt, ami szerelem.
És boldoggá tette az a gondolat, hogy keresztüllátott egy család jellemén, melyet eddig nem ismert.
Egy gyermek, angyali részvétből, nem érdekből, nem is női hajlamból, hanem csupán a jóknak azon ösztönéből, mely az érző lelket a szenvedők felé hajlítja, megóvni igyekezik egy öreg embert, akkoriban nagyon járványos veszélytől. Ez öreg embernek szeretett rokona van, ki státusbörtönben sínylik, kit mindenki elfelejtett, s kiért az öreg maga nem tehet semmit, mert minden lépésével csak ártana neki; az idegen úr gyermeke titokban folyamodást ír érte, az apa nem haragszik ezért, maga eljár vele; meglátogatja a foglyot börtönében, ott gorombáskodik vele, nehogy az sejtse, ki hozta el szabadulása olajágát; itthon elzárja előle leányát, nehogy megszeressék egymást, s valaki azt mondhassa, azért esdett a trón előtt, ősz érdemeire hivatkozva, egy elítélt vagyonának visszaadásáért, hogy azt saját leányának szerezze meg. Ezért utasítá el a látogatót az első találkozás után, s óvakodott vele összeköttetésbe jönni.
S nem is történt volna az meg soha, hogy egymást megismerjék, hacsak a romboló árvíz egy kis szigetre össze nem sepri mindnyájúkat.
Aladár visszatértiben nem találta oly szemetesnek a víz felszínét, mint eddig.
Mit nyom az mind, ami a földön elveszett, ahhoz mérve, amit a szív nyert?
Délre hazajutva, legelébb is Kampós uram azzal az örvendetes hírrel fogadá őket, hogy míg odavoltak, azalatt az ár két hüvelyket apadt.
Aladár nem örült már annak, s még beleveszett a kasznárba, hogy mit tud ezen úgy jubileálni, mikor ez kétségtelenül arra mutat, hogy másutt új gátat szakított az ár, s más vidéket is elöntött.
Erzsike kijött atyja elé, kinek Aladár megmentett paripáit mutogatta meg az akolban, s onnan atyja karjába fűződve, ment fel a lakházba. Fején rózsaszín szalagos szalmakalap volt vadrózsabimbókkal, miket a kert sövényéről tépett.
Garanvölgyinek mindjárt feltűnt, hogy Aladárnak jobb kedve van; mint reggel volt. Ahelyett, hogy az ő szobájába jött volna, elbeszélni, hol járt s miket látott, kinn maradt a folyosón, s mintha se árvíz, se veszedelem nem volna, Ankerschmidt leányával cseveg, és nem borzad a Karaib-sziget lakójának étvágyától, ki a hozzá menekült hajótöröttet megeszi.
Az ebédlőben az asztalra téve egymás mellett volt Aladár kalapja az árpabokrétával s Erzsikéé a vadrózsabimbókkal. Garanvölgyi megszámlálta az árpaszálakat, kilencen voltak; a rózsákat is, az hét volt.
Nemsokára Erzsike atyjához távozott, s azután Aladár is csak felkereste nagybátyját, s a csengettyű szavára mind a négyen összetalálkoztak ismét az ebédlőben.
Garanvölgyi megint megszámlálta az árpaszálakat: - csak nyolc volt, aztán a rózsabimbókat -, csak hat volt már. (Ezek már egymást lopják! - gondolá magában az öregúr.)
Bátran fogadhatott volna rá, hogy a hiányzó árpaszálat valahol Erzsike imakönyvében, a rózsabimbót pedig Aladár tárcájában lehet megtalálni.
Amint Aladár egyedül maradhatott nagybátyjával, azonnal közlé vele, amit Ankerschmidttől hallott birtokának visszanyerése felől.
- Sajnállak érte, szegény fiú - mondá rá az öreg keserűen. - Milyen szépen meg voltál már abban nyugodva, hogy ,,volt, nincs". - ,,Több is elveszett már Buda alatt." Sok ilyen példabeszéd van a magyarban. Tudom, hogy keveset álmatlanított az a gondolat, hogy hátha még egyszer lenne! Szereztél magadnak kenyeret, megszolgáltad, beérted vele. Helyben találtad magadat ez új életben, s hozzászoktál, hogy ami nincs, az nem kell! - És most egyszerre kapsz egy darab Amerikát! Kasznárom ott járt három ízben hajdani jószágodon, s elmondta, hogy miket tapasztalt. Nyolc év alatt négyféle bérlője volt a jószágnak; mind a négy azon volt, hogy a jószágot elpusztítsa; három megszökött, anélkül hogy az államnak haszonbért fizetett volna. Elég, ha a büdzsében ott figuráltak a tételek. - Szép mürzthali tehenészeted, merino juhnyájad, vérlovaid még az első bérnök elprédálta, a második elprédálta gonddal ültetett erdődet, parkodat kimérte ölfának; az utolsónak már nem maradt más, mint a házon levő redőnyöket eladni. Ez az élelmes ember még az üvegházakon levő ablakokat is értékesítette. Mikor Kampós legutoljára ott járt, persze ugar sem volt már hagyva, s a halomra gyűlt trágyát éppen akkor adta el a bérlő szomszéd határbeli parasztoknak. Benn a házban egy szék nem volt, amire leüljön valaki; hanem annál inkább teli egérlyukkal minden szeglet. Az ablakokban négy-öt emeletet csináltak maguknak lyukakból a patkányok, úgy megszerették a helyet, s a címertermed plafonján keresztülcsurgott az eső. Most ezt a ,,prérit" átveszed; mely, mikor elvesztetted, megért beruházásiddal háromszázezer forintot, most is megér kettőt. Van rajta húszezer forint adósságod, annak nyolc esztendő óta persze senki sem fizette a kamatját. Legelső dolgod lesz valami jótékony bankárt fölfedezned, aki megszán, s keresztyéni harminchárom percentre honorálja váltóidat vagy tízezer forintig. Akkor aztán törheted a fejedet, hogy mit kezdj vele előbb: szántó-vető állatokat végy-e, a házadat tatarozd-e, vagy a kamataidat törleszd, nehogy a tőkét felmondják. Azért még egyszer, kedves öcsém, fogadd őszinte sajnálkozásomat.
- Nem az itt a főkérdés - szólt Aladár vállat vonítva.
Persze, hogy nem az volt a főkérdés, hanem az, hogy ha fáradni és küzdeni kell, lesz hol, és lesz kiért.
Tudta ezt az öregúr maga is. Úgy olvasott ő Aladár lelkében, mint a kinyitott könyvben.
Aladár aznap ott maradt, hova is indult volna már olyan későn?
Másnap ismét annyi dolgot talált a faluban, hol az egyes házak itt-ott engedtek az árnak, hogy dél vetette haza a nagy munkából; délután eltölt az idő szelídebb tracírozással. Két szív összeköttetési vonalainak előmunkálatai voltak azok, mikre csak a felsőbb helyről nyerendő helybenhagyás hiányzott még.
Dehogy gondolt az elutazásra többé. Az ugyan jólesett volna neki, ha valaki marasztalta volna; hanem ahelyett nagybátyja szüntelen azzal a szarkazmussal faggatta, hogy ,,Mikor indul már a vízár pusztításait tanulmányozni? várja-e, míg érdekesebb lesz a stúdium?" Legfeljebb Erzsike ejtett olyan célzásokat, hogy azon a kis csónakon járni nagyon életveszélyes lehet.
Három nap múltán azonban már maga is átlátta Aladár, hogy miután kimondá, hogy el fog menni, tovább csakugyan nem maradhat, ha szavainak hitelességét tökéletesen kompromittálni nem akarja. Este tehát kijelenté bátyja előtt, de úgy, hogy mellesleg a többiek is hallhatták, hogy holnap reggel csakugyan útra kel, csak egy evezőlegényt visz el magával.
Garanvölgyi az mondta rá, hogy jó lesz, majd süttet neki az útra pogácsát.
Reggel fel is neszezett jókor Aladár; térképeit, műszereit összekapcsolta, úti köpenyét nagy osztentációval kiporoltatá, mire az öregúr előjött szobájából, s tréfásan szólítá meg:
- Hát indulsz már? No, kész számodra a pogácsa.
- Köszönöm. Csak Ankerschmidtéktől veszek nehány szóval búcsút.
- Jól teszed; azután is ráérsz tőlem.
Aladár alkalmasint eltéveszté az ajtót, mert azt a nagy vétséget követé el, hogy Ankerschmidt helyett előbb leányához lépett be, ami nem úgy illett volna világi szokás szerint. Bizonyos volt felőle, hogy Erzsike már rég kész a toalettjével.
A leányka nem tudta elrejteni arcán, hogy várt reá.
- Kegyed tehát már indul? - szólt jobbját az ifjú elé nyújtva.
- Rég itt vagyok már.
- Hiszen itthon van.
- Óh nem, ez nagybátyám háza, ő pedig már csaknem kerget. Nem szereti a henye embert.
- Ez a ház most nemcsak nagybátyjáé, ez a ház most a mienk is. Igaz ez, vagy nem?
- Igaz.
- Akkor én valamit kérnék öntől, de ne tartson érte nagyon vakmerőnek.
- Parancsoljon velem.
- Hiszen ha parancsolhatnék, akkor nem kérnék; óh, én kegyetlen vagyok ahhoz, akinek parancsolhatok: - az nem önnek való. Én csak kérek, folyamodom, mint panasztevő jobbágy: ön kihallgat és kegyeskedik tekintetbe venni.
- Alá van írva in bianco. Mi az?
Erzsike most elereszté Aladár kezét, s hátrahúzta magát félénken, mintha attól tartana, hogy kérelmének az a színe lehet, hogy az ,,erőszakos körülmények" között adatott meg.
- Arra akartam önt kérni, hogy - maradjon itt még egy nap.
Erre pedig Aladárt nem nagyon kelle biztatni.
- Mondtam, hogy látatlanul alá van írva: - maradok.
- Ah - szólt a leányka, örülve a jó kezdetnek, s most már azon tűzben játszottak szemei, aminek ragyogása túltesz minden gyémánton. - Most már bánom, hogy nem kértem - egy hetet.
- Jó - szólt Aladár. - Tehát itt maradok egy hétig.
- Ha én azt tudtam volna, hogy ön ily nagylelkű kedélyhangulatban van, azon kellett volna kezdenem, hogy maradjon itt egy hónapig.
Már itt Aladár érezte, hogy a kémjáratból eldöntő ütközetbe jutott, s nem parancsolt hangjának hazug közönyt többé, hanem engedte azt olyan melegen szólni, amint szívéből eredetileg fakadt.
- Itt maradok hát egy hónapig - kettőig, egy évig.
A leányka szavába vágott, könnyező szemmel lépve egyszerre hozzá, s megragadva két kezével az ifjú kezét.
- Maradjon ön itt örökre!...
- ...Bizony örökre - viszonzá Aladár kebléhez ölelve gyengéden a kedves gyermeket.
A lányka még kezében tartá Aladár jobbját, midőn az ifjú őt magához ölelte; azonban hirtelen kisiklott öleléséből, s mielőtt Aladár sejthette volna gondolatát, félig lehajolva, félig magához emelve, megcsókolá kedvese kezét szemérmesen susogva: ,,én uram".
Tehette már azután Aladár, hogy visszacsókolja a kedves gyermek kezét - mind a kettőt - százszor egymás után: nem hozhatta azzal helyre, hogy egy nőnek megengedte kezét csókolni, aki szeret, imád, tisztel vég nélkül, megmérhetlenül; s ki mindezért - előre bocsánatot kér.
- Jöjjön, jöjjön! - szólt Erzsike, karját Aladáréba fonva; s átvitte őt magával atyja szobájába.
Az öreg Ankerschmidt, ki, ha szavakat nem, de hangokat hallott ajtaján keresztül, nem volt meglepetve, midőn leánya Aladár karján lépett be hozzá.
- Nézd, atyám - szólt a gyermek -, én megkértem őt, s ő elvesz engem.
- Ezt gondoltam - szólt az öreg, kezét nyújtva Aladár elé, s midőn ezt megfogta, magához ölelé, megcsókolá mindkét oldalról az ifjú arcát és gyöngéden súgá: ,,Kedves fiam".
Aladár nem szólt semmit; nem volt az az ember, aki gondolatait fennhangon árulja, de gondolt arra, hogy ez embernek nagy joga van őt fiának nevezni, mert a bevégzett élet után ő adta neki az újrakezdettet.
És ez a másik élet - jól kezdődik.
A politikai látkör cudar, a közélet szomorú; boldogság van ilyenkor ott, ahol egy édes női szellem mindent megaranyozó bűvköre kis világot képez a nagy világban, s feledteti, hogy micsoda szerencsétlen planétán élünk.
Sok szép van az életben, amiről még nem írtak vezércikkeket. Aladár egészen ottfelejtette magát Ankerschmidt szobájában; nem is csoda: hiszen mennyi újat, mennyi megbámulni valót talált ez új világban! Lehetséges-e, hogy ily pici parányi kezek legyenek a világon; s ezek a láthatatlan tündéri ujjacskák bírjanak erővel belenyúlni a sors ércgépezetébe; onnan kihúzni egy összemorzsoltatásra szánt halandót? Lehetséges-e, hogy ily átlátszó szemek legyenek a világon, miken a fényes léleknek minden tündöklő gondolatja keresztülolvasható? Lehetséges-e, hogy egyetlenegy angyal magával hozza le az égből az egész mennyországot?
És ha e némán is beszédes ajkakra tekinte Aladár, és arra gondolt, hogy e tündérvilági bársony csókja az ő munkától barnult kezét érinté, akkor erős fogadást kelle tennie magában, hogy hosszú évek sora egyenlítendi ki e nagy tartozást. Mert egy nő csókja a szerető kezén éktelen mennyiségű nagy adósság!
Az öreg Garanvölgyi megsokallta utoljára, hogy öccse olyan sokáig búcsúzik Ankerschmidtéktől, mert bizony egypár óra is elmúlt már azóta, hogy tőle eltávozott, s utoljára rávette magát, hogy maga átmenjen a vendégeihez.
Ő Ankerschmidt szobájába lépett be, s elmosolyodott, midőn ugyanott Aladárt Erzsike mellett látta ülni, kinek Ankerschmidt éppen akkor magyarázta tréfás komolysággal, mennyire hasonlít a házasság a várfogsághoz, amit persze ő maga sem hitt, de neki sem hitt el senki.
Garanvölgyi tréfásan interpellálta Aladárt, mintha nem értené a dolgot.
- Csónakod készen áll...
- Már nem megyek sehova - szólt Aladár, bátyja elé vezetve piruló kedvesét.
- Mi itt marasztottuk őt - minálunk - szólt Erzsike, vőlegényéhez simulva szerelmesen.
- Pedig én már idehozattam csónakodat - a folyosóra - szólt jószívű szarkazmussal az öreg.
Ankerschmidt felkacagott rá.
- A folyosóra csónakot!
- Tudtam én, hogy ez lesz a vége - szólt az öreg. - Erről a házasságról elmondhatjuk, hogy nemcsak az ,,ég" akarta, hanem még a ,,víz" is így akarta. Jövőre azonban öcsémuram hiúságát erősen hűteni fogja az a gondolat, hogy nem tudott másutt feleségre szert tenni, mint egy puszta szigeten, ahol rajta kívül nem volt házasulandó férfi.
- Au contraire! - ellenkezék nevetve Ankerschmidt - lányomasszony lesz az, ki magának szemére vetheti, hogy nem tudott másként férjhez menni, mint hogy egy halálra ítélt rabot váltott meg kezével, mint valami francia regényben olvastam valaha.
A két kigúnyolt szerető pedig e kereszttűz közepett olyan boldognak érzé magát, egymást átölelve.
Ez ábrándos jelenetet Kampós uram érkezése szakítá félbe, ki nem találva a többi szobákban senkit, s azt hallva, hogy az urak mind Ankerschmidtéknél vannak, nagy robajjal jött, s azon hírrel botlott be, hogy a víz reggeltől fogva egy lábnyit apadt.
- Nem bánom én már - szólt Aladár, ki a zajra eléje sietett, - ha egészen elapad is.
- Nem ,,bánja"? - szólt elbámulva Kampós uram, hanem azután egyszerre vége lett a bámulatának, amint Erzsike jókedvűen kacagva tette kezét Aladár vállára, s arcával odafeküdt kedvese karjára. Most derült fel egyszerre a derék férfiú agyában! - Áh há! hát azért haragudott a téns úr, mikor tegnapelőtt azt mondtam, hogy a víz apad. No ez...
De többet nem mondott szóval, hanem véleményét, mint erélyes hazafihoz illik, tettekben akaró nyilvánítani; ugyanis azon törekvéssel járult úrfia menyasszonyához, hogy annak most mindjárt kezet csókol; de azt Erzsike semmiképp nem engedte megtörténni, akként hiúsítva meg a merényt, hogy mindkét kezét eldugta Aladár karja alá, s nagy leckét tartott igen komolyan Kampós uramnak arról, hogy azt csak igen-igen nagy és hatalmas urak engedhetik meg igen-igen alárendelt szolgáiknak, hogy nekik kezet csókoljanak.
Aladár szerette volna a kedves tüneményt belélegezni, és viselni magában, mint lelket!
Annyi változást azonban mégis okozott a kedélyekben Kampós uram hírhozása, hogy mindenkit a szabadba készte a vágy, a vész apadását megtekinteni.
Az ár még mindig tenger volt körül, de már nem hullámzott, oly sík volt, mint a tükör.
- Menjünk csónakázni - indítványozá Garanvölgyi. - Mienk ez a víz!
Az indítvány általános pártolásra talált. Aladár lélekvesztőjét is a vízre tették, abban ő maga ült, Erzsikét mint könnyű bokrétát emelve át átellenesének. A csónakban Kampós uram és a két öregúr foglaltak helyet. A lélekvesztőt előreereszték, s Kampós uramnak becsületszavát vették, hogy nem fordítja fel a csónakot.
- Merre evezzünk? - kérdezé Aladár.
- A régi kastély felé - válaszolt Garanvölgyi.
Aladár igen rosszul tudott irányt tartani ma, és igen lassan evezett; hiszen nem is tehetett másképp, mikor maga előtt látta azt a két szemet, amikbe nézni élet és álom együtt.









Jókai Mór: Az új földesúr


XVI. Az ócska ház
Hja, biz az ócska kastély még most is áll.
A tetejével ugyan nem bánt irgalmasan az idő, de alapjai nem engedik magukat megrendíteni.
Pedig azt beszélik már róla, hogy összevissza van furdalva patkánylyukaktól, elkorhadtak téglái, gerendáit megőrölte a szú; csak egy jóravaló zivatar kell neki, hogy halomra omoljon, s megadja magát a mulandóságnak: és íme, az új építmény hamarább összeroskadt, s az ócska ház még most is dacol az elemekkel, tanúságot téve róla, hogy a hajdankor emberei nem úgy építettek, hogy csak ,,tessék-lássék".
Garanvölgyi felnyitá a rozsdás lakatokat, s bebocsátó vendégeit a kastély tornácába, melyről már akkor lefutott az apadó ár, vékony iszapréteget hagyva maga után.
- Kedves nászuram! - szólt Garanvölgyi, midőn az emlékezetes szobába értek, melyben Bräuhäusel úr Aladár arcképét meglelé. - Évek előtt ön ezt a kastélyt meg akarta tőlem venni, minthogy útjában volt; akkor azt mondtam, hogy nincsen ára. Most már engedékenyebb vagyok. Árát szabhatom. Odaadom e kastélyt - s az ára, mint a népdal mondja: ,,egy kemence kalács s egy szép leány".
- Meg van adva! - szólt kedélyesen kacagva Ankerschmidt, s a két öregúr hosszú kézszorítással erősíté meg az alkut.
- E kastélyra önnek lesz egy kis szüksége most, mert addig, amíg úri kastélyát fölépítteti, összeszorítkozhatik benne, s innen legalább szeme láttára vezetheti az építkezést.
- Én nem azt gondoltam: Az összedűlt kastély helyébe én másikat nem építtetek, - őszintén beszélek. Engem ez árvíz százezer forinttal szegényebbé tett. Eddig gazdálkodásom mellett tőkepénzes is voltam; vagyonom egy része státuspapírokban feküdt, azokat most kénytelen vagyok vásárra vinni, s gazdálkodást kezdeni ott, ahol szomszédaim: megfogni az ekeszarvát. Miután ön e kastélyt birtokomba bocsátá, én ezt fogom felépíttetni, új tetőt rá, új pallókat, szőnyegeket belé, az ablakokat kissé magasabbra, s itt fogunk együtt lakni az én kedves fiammal.
- Ohó, lovag uram! - szólt Garanvölgyi - ebből az sül ki, hogy ön a házat is meg akarja kapni, meg az árát is magánál tartani. Én a házat ,,szép leányért" adtam. Következőleg a fiamuram és menyemasszony énnálam fognak lakni.
- Ah uram; ön azt akarja, hogy én leányomtól megváljak, mikor senkim sincs kívüle.
- Hát nekem van Aladáron kívül valakim?
- De ön már próbálta őt nélkülözni, sokáig távol volt.
- Annál több ok, hogy most nálam legyen.
- Lássa ön - szólt Ankerschmidt, kérésre fordítva a dolgot -, ön jó gazda, én pedig semmihez sem értek. Szükségem van valakire, aki gazdaságomra felügyeljen.
- Inkább odaadom Kampóst.
Kampós uram sietett e szóra protestálni, hogy de a tens úrtól, ha kiverik, sem megy sehova, még a muszka császárhoz sem.
- De hiszen közel fogunk lakni. Kegyed minden percben átjöhet hozzánk.
- Feledi ön, hogy nekem fogadásom tartja, amíg Magyarországon más világ nem lesz, ki nem menni a házból.
- Ah, de e fogadás már meg van törve e percben, hisz ön íme itt van!
- Az igaz, mert csak azt fogadtam, hogy ki nem megyek, ki nem kocsizom, ki nem lovagolok házamból, de azt nem fogadtam, hogy ki nem csónakázom. Márpedig ez a víz holnapután nem lesz itt többé, s én ismét magányomba vagyok zárva. Ebből mármost ön világosan láthatja, hogy nekem előnyöm van ön felett azt követelni, hogy az ifjú pár az én házamban legyen otthon.
Ankerschmidt még nem adta fel a partit.
- Táblabíró úr, ön alkotmányos ember; tudja azt, hogy semmit rólunk, nélkülünk. Mi itten az érdekelt felek nélkül határozunk. Helyes-e ez?
- Igaza van. Ők adjanak véleményt.
- De hátha nem egyeznek meg? Ha egyik ide, másik oda szavaz?
- Akkor ,,accessorium sequitur suum principale", a férj a fő, a nő ,,elhagyja apját s követi férjét", ezt mondja az írás.
- Óh nem! A ,,votum Minervae" asszonyi szavazat, és az dönt.
A két öregúr a nagy disputában a szobákon végigjárva, észre sem vevé, hogy az érdekelt fél hátramaradt amaz emlékezetes szobában.
A szekrényke, mit a bíróság vizsgálata után ismét visszaszolgáltattak, most is ott állt az íróasztalon. Erzsike rögtön ráismert, s arra vezeté Aladár figyelmét.
- Nézze ön, ez azon szekrényke, mely miatt hivatalos kutatás volt e kastélyban, ezt foglalták le a bölcs urak.
- Úgy látszik, nem nyertek vele semmit, mert visszaadták.
- Nem találtak benne mást, mint egy csomó szerelmes levelet, amik önhöz voltak írva.
- Ah!
- Én kíváncsi voltam egyet elolvasni belőlük. Nem haragszik érte?
- Nem érdekelnek. (Aladár nem gondolt egyebet, mint hogy Pajtayné hiábavalóságai lehetnek azok a régi időkből.)
- Pedig az sok érzéssel volt írva. Aki azt írta, az önt nagyon szerette.
- De talán nagyon régen lehetett az.
- Sőt még most is nagyon szereti.
- Azt mondani könnyű.
- Ne hirtelenkedjék! Aki önhöz azon leveleket írta, az önnek kedvesebb még, mint én.
Aladár nyugodtan tette szívére kezét: ,,az én lelkem nem tud arról semmit". (Azt gondolta mindig, hogy asszonyról van szó.) - De ha mégis e levelek olvasása után bebizonyodnék ön előtt, hogy ezeknek írója méltó volt arra, hogy ön őt szeresse, akkor is elhagyná-e őt énértem?
Lehetett-e e kérdésre mást tenni Aladárnak, mint a kérdező kezét szívéhez szorítani, s e szívére tett ereklyére esküdni, fogadni, hogy elhagyna őérte mindent, mindent, még ha élete hozzá volna is nőve.
Ezalatt visszaérkeztek az öregurak.
- Kedves bácsi, jöjjön ide - szólt enyelgő mosolygással Erzsike Garanvölgyihez -, s legyen tanúja annak, amit Aladár nekem e percben fogadott.
- Nos, mi az?
- Hogy ő azt, ki e szekrénykében foglalt szerelmes leveleket írta, énértem el fogja hagyni.
Garanvölgyi meglepetve fordult Aladárhoz.
- S te megígérted azt?
Aladár patetikus arccal készült felelni, amit Garanvölgyi nem állhatott tovább, hanem vállára téve kezét, elnevette magát
- No, akkor öcsém, vigyázz magadra ezzel az oldalbordával, mert ebben mesterünkre találtunk mind a ketten.
Azzal elővevé az óraláncára csatolt kulcsot, s kinyitá vele a szekrénykét, melynek felső lapja Aladár arcképe volt, és alatta a levelek.
- Ezeket én írtam hozzád.
Aladár azt akarta válaszolni, hogy akkor ezek nem szerelmes levelek, de amint az elsőt félig elolvasá, nem tehette ezt az ellenvetést; egy fájó, szerető szív sorai voltak azok; nem lehetett ebben ellentmondani.
Erzsike a diadal első percében, pajkos kacagással tanúsítá jókedvét, hanem amint látta, hogy telnek meg Aladár szemei könnyel, egyszerre heves zokogásra változott jókedve, odaborult Garanvölgyi keblére, és bocsánatot kért tőle százszor, ezerszer; hiszen annyiszor vétett ellene.
Aladár az első levél olvasta után némán szorítá meg nagybátyja kezét, ki az érzékeny jelenetnek azzal vetett véget, hogy ,,ugye öcsém, milyen bolond az ember, mikor maga van".









Jókai Mór: Az új földesúr


XVII. Különös pöreset
Hetek múltak el ezután: az árvíz lassanként visszatért medrébe; először általános iszap lett belőle, azután apró halastavacskák itt-amott a termőföldek közepén, miket majd csak a harmadik nyár fog tökéletesen kiszárítani; pusztulás, romlás képe mindenfelé, amire utoljára undorral néz már az ember, mikor restell rajta sopánkodni.
Még sokáig nehéz volt egyik faluból a másikba menni a megromlott utak miatt, mikről a hidakat mind elhordta a víz, és Ankerschmidt nem sietett Bräuhäusel úrnak a ,,fekete levest" csinálni.
- Ha ez az árvíz nem lett volna, sohase kerültünk volna össze.
Nem törődött ő most egyébbel, mint hogy leánya boldog fog lenni, az első vasárnap mindjárt kihirdetteték a házasulandó párt, s öröm volt az öregeknek a fiatalokban újra élni.
Annálfogva Ankerschmidt egyenkint kibontogatá a zsebkendőjére tűzött bogokat, ez Grisáknak, ez Bräuhäuselnek, ez Mikucseknek szól. Csak a negyedik maradt meg: ez Aladárt illeti; de hisz azon sincs már mit tartogatni tovább. Tudnak mindent.
Nemsokára kapott is egy levelet doktor Grisáktól, melyben az érdemes férfiú nagy prosopopoeiával előadja, mily szigorú vizsgálat tartatik illető helyeken afelett, hogy kinek hibája vagy vétsége okozta e több millióra menő kárt; a bűnös példásan fog lakolni. Az eddigi nyomozásokból azonban az tűnik ki, hogy ,,egy kis félreértés" okozta az egészet, mely Mikucsek úrral történt, ki rosszul értette át megbízatását; azután az ő utasításait is rosszul értették meg; tévedés volt az egész, ami annyival világosabb fog lenni, mivel Mikucsek úr időközben Galíciába tevődött át, s hogy konfrontáltathassék, elébb a külön helytartóságok útján a minisztériumot kell megkeresni, és végtére, ha hibásnak találtatnék is, mit nyernének vele a károsultak, testen, lelkén meg az esernyőjén kívül semmije a földön; majd kiheveri ezt is az ország, mint mást stb. stb.
- Ankerschmidt azt mondta rá, hogy igaza van, biz azzal kár is volna már a papirost fogyasztani, hogy honnan eredt a szerencsétlenség; elég, hogy megvan.
Hanem eközben valami történt, amit doktor Grisák nem tudott.
Mikucsek úr csakugyan jegyet váltott a postakocsira Lembergig; hanem amint a kocsi Forrónál a lejtőn fölfelé csendesen haladt éjszaka, egy lövés történt az ablakon keresztül, oly közelről, hogy a lőpor füstje egészen megfogta az üveget, a golyó egy kis gömbölyű lyukat ütött rajta, mintha csak papír lett volna. Négyen ültek a kocsiban, s a négy közül Mikucsekot találta a lövés; rögtön halva maradt.
A gyilkos, kinek a kocsi felhágóján kellett tenni a lövést, rögtön úgy eltűnt, hogy nyomára nem lehetett akadni; e körülmény miatt a kassai törvényszék a postakocsist és kalauzt fogatta el, mint közvetlenül gyanúval terhelteket.
Erre azután egy sz...i földész jelenté föl magát a törvényszéknél, hogy ne üldözzenek semmi ártatlant: a gyilkos ő volt. Elmondta, hogy bosszúból tevé a gyilkosságot, hogy erre készült; leírta körülményesen, hogyan történt, mint lesett rá a postakocsira sötét éjjel, hogy hágott föl a hintó lépcsőjére, hova hajította el a pisztolyt, hol húzódott meg az árokban. Teljesebb vallomást kívánni sem lehetett. Bizton kimondhatta rá minden bíró a halált.
Azonban ugyanakkor, ugyanazon napon egy másik sz...i földész meg a miskolci törvényszék előtt jelent meg, s ugyanazt a történetet saját magával ugyanazon szavakkal mondá el, azt állítva, hogy ő volt a gyilkos.
Az egyik följelentett neve volt Bárd Péter, a másiké Bárd Pál: testvérek voltak.
De mármost melyik volt hát az igazi gyilkos?
A törvényszék szembesíté mind a kettőt; mind a ketten álltak elébbeni vallomásuk mellett.
Ha kérdék tőlük, miért állítja a másik ok nélkül, hogy ő követte el a bűnt, az volt kölcsönösen a feleletük, hogy a másik testvér saját magát akarja feláldozni, hogy testvérét megmentse.
Az kétségtelen volt, hogy egyik a valóságos gyilkos, de az is kétségtelen volt, hogy a másik meg nem az.
Valakit el kelle ítélni, s valakit fölmenteni; csak azt nem lehete földeríteni, hogy kit.
Mikor szembeállt a két testvér, olyan érzékenyen tudta egymást kérni, hogy mondjon le szándékáról, minek vállal magára olyan vétket, amit nem követett el: Majd meg vitatkozni kezdtek, egymást keresztkérdésekkel faggatták: hogyan volt ez, hogy történt ez, de mindabból csak az derült ki, hogy a körülményeket egyik a másiknak elmondhatta, s azért tudja oly pontosan mind a kettő.
Végre Bárd Péter, hogy a bírákat meggyőzze, utoljára tartogatott eszközhöz folyamodék: azt mondta, hogy neki terhelő tanúi vannak, Ankerschmidt lovag és Garanvölgyi Aladár urak; azok bizonyítani fognak amellett, hogy neki kell a gyilkosnak lenni.
A törvényszék felhívatá a két urat, kik éppen nem tudták elgondolni, hogy kerül az ő tanúskodásuk a kriminálitásba?
Bárd Péter azt kérdé, midőn tanúival szembesíték:
- Emlékeznek-e uraim, mikor a tiszai gátnál virrasztottak éjszaka, hogy egy csónakos jött el előttük, akivel szóba eredtek?
- Az én voltam! - vágott bele Bárd Pál.
- Te voltál? - szólt fejcsóválva Péter, - még ez is te akarnál lenni? Hát ha te voltál, mondd meg, hogy mit beszélt ez a csónakos ott az uraknak?
- Hát én hoztam hírül, hogy a d...i gát át van törve, s én mondtam, hogy valaki meg fog halni.
- Akkor ott hallgatóztál valahol, mert a csónakos én voltam.
- Vagy pedig te hallgatóztál, s én voltam a csónakon.
- De uraim! - kiálta fel kétségbeesetten Péter. - Én esküszöm, hogy én voltam a csónakon.
- Én is esküszöm.
Sem Ankerschmidt, sem Aladár nem tudott bővebb felvilágosítást adni; sötét volt, mikor az emberrel beszéltek, arcát sem vehették ki, a mondott szavakat pedig mind a kettő egyforma hűséggel tudta ismételni. Egyiknek bizonyosan a gáton kellett akkor lennie. De hogy melyik volt, az csakugyan nem tűnt ki.
A törvényszék kénytelen volt őket újra visszakísértetni börtönükbe.
Mikor elvitték őket kétfelé, Bárd Péter felemelte láncos kezét, s ujjával gyöngéden megfenyegetve testvérét; elkeserült hangon mondá hozzá:
- Bátyám, bátyám, te csak azon vagy, hogy magadat elöld miattam; de meglásd, hogy semmi sem lesz belőle.
Este írószereket kért Bárd Péter, mint mondá, a törvényszék elnökének akar fontos fölfedezést tenni. Adtak neki.
Reggel aztán ott találták az ajtókilincsre felakasztva nyakkendőjénél fogva.
Az asztalon hagyott levélben ez volt írva: ,,Méltóságos uraim!
Azt mondják, hogy amely tanúvallomásra halál következik, az olyan erős, mintha megesküdtek volna rá: én tehát meghalok és vallomásomat megerősítem; magam voltam a gyilkos, testvérem ártatlan. Bárd Péter."
A törvényszéknek nem maradt más feladata, mint elfogadni a bevégzett tényt. Aki meghalt, az volt a bűnös, aki meg élt, az az ártatlan.
Ez értelemben adatott ki az ítélet. Igazságos volt-e? Azt egyedül a szíveket látó Úr tudja.
Bárd Pál, mikor meghallotta öccse halálát s saját fölmentését, könnyezve mondá, hogy pedig mégsem ő volt a gyilkos.
Hanem ilyen bolondokat beszélni egyszer mindenkorra megtiltatott neki kéthavi büntetés terhe alatt. Ha azt akarja, hogy be ne csukják, hát ismerje el, hogy ártatlan.
Beszélték azután egy ideig azt is, hogy a börtönben öngyilkossá lett Péter ugyanaz volt, aki egy időben Szemes Miska név alatt annyi csínyt követett el. Onnan hitték, mert e halál után Szemes Miskáról többé semmit sem lehetett hallani.
Ki tudja ezt is? Ilyen monda mindig van elég.









Jókai Mór: Az új földesúr


XVIII. Egy kis tréfa a cabinet noirban
Pajtayné ez idő szerint Bécsben lakott. Mindjárt Aladár szabaddá léte után elköltözött Pestről, hogy magát minden alkalmatlanságtól megszabadítsa.
Bécsben egy rövid év alatt megtanult két dolgot.
Először azt, hogy a börzén spekulálni csak ahhoz értő embereknek való. Dilettánsok itt rosszul járnak. Mikor Magyarországtól megvált, minden ingatlan birtokát pénzzé tette, s elbízott könnyelműséggel mondá, hogy erre a szegény országra többé semmi gondja; ezentúl mint tőkepénzes fog élni.
A bekövetkezett időszak pedig különösen alkalmas volt arra, hogy valakit, aki azt hiszi, hogy pénze van, becsaljon abba az iskolába, ahol megtanítják rá, hogy de bizony nincs.
Egy év alatt az ügyetlen spekulációk oda vitték (persze mindig rosszkor ugrott át hol a hosszra, hol a besszre), hogy vagyonának csak töredékeit menthette meg a csalóka tengerből.
Másik dolog, amit megtanult, az, hogy meglett korú politikusoknak ugyan lehet, és néha jutalmas is elébbi pályájukkal végleg szakítani; de hölgyre nézve a harminc éven túli korszakban már erősen kockáztatott vállalat a korábbi ismeretségeket mind dezavuálni, mert már ekkor az új pártalakítás erősen megnehezül.
Ily tapasztalások után nincs jobb tanács, mint ,,vissza ismét, az imádott hazának szentelni életünk pillanatjait".
Tudni való, hogy a jó bolond magyar egy megtérő eltévelyedettnek jobban örül, hogysem mint kilencvenkilenc igaznak, akik sohasem tévedtenek.
Tehát egy szép napon elhatározá magában a szívdús honleány (ahogy őt a báli referensek szokták címezni), hogy a fürdői idényt Balatonfüreden fogja tölteni.
Ez igen jó ürügy belekötni ismét az imádott hazába. Az embernek betegsége van, amit a világ minden fürdője meg nem gyógyíthat, egyedül Balatonfüred. Az ember nem játssza ezért a bűnbánó megtérőt; csupán ásványos vízre volt szüksége, azért került vissza; azalatt aztán, míg az ember az Anna-báli kúrán keresztülesik, hozzászoknak a látásához; a régi imádók megjelennek, azokat ismét lábaihoz fűzi, a fürdőidény végén könyörögni fognak, hogy ne menjen vissza Bécsbe; annyi szív marasztásának meghódolni asszonyi erény: tán valami liezon is megerősül, s akkor aztán meghozza az ember ,,szerelmének" azt az ,,áldozatot", hogy ismét itt marad ebben a kiállhatatlan országban.
Ez idáig jól van, hanem erről már most eleve értesíteni kell az illetőket, hogy a megjelenés napján Balatonfüreden ők is ott legyenek. Ez pedig nem kerül egyébbe, mint mindegyiket tudósítani egy levélkében, és kifejezni találkozási óhaját.
Férfiak rendesen igen nehezen veszik rá magukat, hogy ilyen tárgyban írjanak; asszonyoknál az valódi élvezet.
Corinna reggeltől estig mindig írt, s csak akkor lett készen leveleivel.
Maga is meg volt magával elégedve, midőn azokat végigolvasta.
Nro 1. szólt a falusi földesúrnak.
,,Kedves barátom!
Orvosaim rendeletéből az idényt Bfüreden fogom tölteni. Azért is szeretem inkább e fürdőt, mert olcsóbb, mint a külföldiek, s én nagyon megnézem, hogy hová teszem a pénzt. Ott az ember bárminő toalettben járhat; a fesztelen magyar kedély nem ítéli meg érte, míg Ischlben hercegnőkkel kénytelen versenyezni. Ha önt ott találnám, nagy vigaszomra szolgálna; tudja ön, mennyire unom a mai fiatalság mesterkélt fellengzését; rettegek, ha az a szegény poéta, aki Szellemfi név alatt úgy fel szokott dicsérni a divatlapokban, ott talál lenni. Mennyit nevettünk együtt a jámbor verseményein; ,együtt!', de ,külön' megszökném előlük. Azért jöjjön ön, ha lehet, s legyen oltalmazóm.
Corinna"
 A nro 2. szólt annak a bizonyos poétának.
,,Kedves Szellemfim!
Orvosaim azt állítják, hogy mellemben a baj, melyet csak a balatoni lég orvosolhat meg. Igazuk van, mellemben a baj: szívemben, s azt csak forrón imádott hazám lege gyógyíthatja meg. Azóta nincs nyugtom, nincs örömem, hogy egyesek ármánya s az üldöző sors hazámat elhagyni kényszerítének; s nem vágyom egyéb után, mint hogy poraim egykor hazám földében nyugodjanak. Nagy vigasztalásomra lenne, ha önt is ott találnám. Ezt annyival inkább szeretném, mert Grisák is ott lesz, mint biztosan tudom, - az az ember, kit én nem kevésbé gyűlölök, mint ön, s kinek tolakodásától az ön lovagiassága képes leend engemet megmenteni. Hálámra számolhat. Sokszor gondoltam önre, sokszor álmodtam, ezúttal tán nem lesz álom.
Corinna"
A nro 3. németül volt írva dr. Grisáknak.
,,Kedves barátom!
Orvosaim tanácsából Balatonfüredre megyek; az nem messze van Pesttől; ha időt vehet magának, látogasson ott meg. Nevezetes ügyekről kell önnel beszélnem, miket önnek el kell vállalnia, s azután, ha kegyednek is találna valami processzusa lenni, cserében én is elvállalom az ügyvédséget. Azt tudni fogja ön, hogy Garanvölgyi Aladárral rég szakítottam, most tudatom, hogy a táblabírónak is kiadtam az utat. Jöjjön, ha csak lehet, legalább lesz kivel társalkodnom; mert egy év alatt csaknem egészen elfelejtettem már magyarul.
Corinna"
A 4. szám alatti íratott Ankerschmidt lovagnak.
,,Kedves barátom!
Szívem mélyéből osztom azon gyászt, melyet az ég az ön családjára mért; engedje, hogy egy őszinte, régi barátnéja könnyeit az önéivel egyesítse. Hisz, ki érezhetné annak fájdalmát, ki családja legkedvesebb tagját elveszíté, mint az, ki maga is mindent veszített és mindenről lemondott. De a boldogtalanságok érintkezésében is van valami boldogság. Ha ön üldözni akarja azon embert, ki önnek keblén ilyen sebet ütött, én megmondhatom, hogy hol van. Ha találkozni kívánna ön velem, e hó folytán Balatonfüreden leszek, hova orvosaim küldenek. Sok mondanivalóm van, amikből ön látni fogja, hogy van egy barátnéja a távolban, ki mindennap önről gondolkozik.
Pajtayné."
Az ötödik végre szólt Aladárnak.
Tudni kell pedig, hogy azután nagyon ne csodálkozzunk, miképp Pajtayné már hallotta említtetni Grisáktól, hogy Aladár vissza fogja kapni jószágait.
Tehát eszerint:
,,Kedves Aladár!
Vannak az életben félreértések, miket csak a halál derít fel. Az én éltem is egy ily talány, melynek megfejtésére, hogy ön gondot nem fordított, az lesz az én halálom. A külszín, a látszat sokaknak megásta már sírját, kik leszálltak oda anélkül, hogy megértettek volna. Ön férfi, ön heves vérű, én nő vagyok és gyönge, azért hozzám jobban illik, hogy megalázzam ön előtt magamat, s azon jelenet után, mely bennünket elválasztott, kimondjam e szót: ,bocsánat'. Ha tudná ön: titokban mit szenvedett önért e szív, mit gondolt önért e lélek, mit tettek önért e kezek! De nem, ne tudja ön azt meg soha. Az idén Balatonfüreden leszek; ha egy percre megjelenne ön ott, még egyszer láthatná azt a nőt, ki ide jött - az ön közelébe - meghalni - és elfelejtetni; s kinek egyedüli óhajtása az, hogy egykor ön meg fog állani elhagyott sírja előtt, s azt fogja rebegni: ,E szegény nőnek, ott a porban, én megbocsátok'.
Corinna."
Így ni! Ez is jól ütött ki.
Mármost csak arra kell ügyelni, hogy mindegyik levél a neki szánt borítékba jusson; nehogy valami tévedés történjék, mint ezt már vígjátékokban látta az ember; ahol valaki a leveleket meg a borítékokat elcserélte. Az szép lenne, ha például minden ember a másiknak szóló levelet kapná meg.
Azért is Corinna oly óvatos volt, hogy a levélborítékokra előre mind ráírta a címeket, s aztán jól megnézte, melyik levelet melyikbe teszi, hogy egy se tévedjen máshová. Kétszer is kivette némelyiket, hogy meggyőződjék, nem cserélte-e el, azután rögtön saját maga lepecsételé azokat, s meg lehetett felőle győződve, hogy semmi tévedés nem történt az osztályozásban.
Még arra is óvatos volt, hogy saját maga bérkocsit hozatva, vivé fel a postára a leveleket, s maga bocsátotta be azokat a gyűjtőszekrénybe. S azzal, mint ki dolgait legjobban rendezé, nyugodtan tért haza: levelei jó útban vannak.
De hátra volt még a ,,cabinet noir".
Öt levél, mely egyszerre csúszik a ládába, hasonló kézvonásaival címzetén, s hozzá még oly gyanút gerjesztő címekkel, mint egy elítélt s megkegyelmezett forradalmi főnök, egy régi császári főtiszt, most magyar földesúr; egy ügyvéd, egy zsurnalista s egy zúgolódó táblabíró, akárki előtt is szemet fogna szúrni. Nevelné a gyanút még az, hogy e levelek mind Bécsben keltek, s Magyarországra szólnak. Az ilyen gyanús közlemények tartalmát csakugyan érdekében áll a státusnak megismerni, mert ez legalábbis valami összeesküvés elágazó fonalaira fog vezetni.
A cabinet noir, már tudjuk, hogy micsoda intézmény.
Straff úr, kárbaveszett házassága után, ismét visszakerült oda. Az embernek, hiába, élni kell! Ez a mai kor jelszava. Egyikünk így szerzi a kenyeret, másikunk amúgy; szégyen csak az éhenhalás.
Aztán, ha az ember utcasepréssel keresi a kenyeret, akkor besározza a ruháit, s annálfogva komisz ember; míg ha csak a jellemét sározza be, azért lehet gavallér és gentleman.
Tehát Straff úr, régi ismerősünk, ott ül az öt levél előtt. Gyakorlott szeme a kéz vonásain megismeri azoknak íróját. Valaha hozzá is érkeztek levelek ily kézírással. Mikor még azok írónéjának szüksége volt a titkokra, mikért Straff úr magát külön is megfizetteté.
Azonban az ő dolga vizsgálni és értesíteni, tehát szóljanak a lezárt ajkak.
Straff úrnak igen jó mulatság volt e levelek végigbetűzése.
Nagyokat nevetett magában. Szokása volt csak olyankor nevetni, mikor egyedül van és sohasem kinyitott szájal, mindig csak az orrán keresztül.
Szegény bolondok! Hogy engedik magukat lóvá tétetni! Mindenkinek ínylése szerint választja a tálalást, s mindegyikpék ,,nesze semmi, fogd meg jól". Vagy talán szeretné valamelyiket definitíve megfogni? Az is meglehet.
Utoljára jutott Straff körmei közé az Ankerschmidthez írt levél.
Míg az elébbenieket csak úgy vette, mint pokolbeli élvezetet, mely támad olyan titkok megtudásakor, amikből az érdekelteknek veszedelme, a távol nézőknek nevetsége ígérkezik: addig az utolsó levél ördögi dühvel önté el epéjét.
,,A madám még engem üldöztetni akar! Engemet talál legolcsóbb portékának, akit a vén gyereknek játékszerül vigyen, mikor Bécsből megérkezik. Hohó, asszonyom! Harapós majmot választott ki a menazsériából! Ez még megkörmölheti útközben! Tehát ő elárulna engem? Velem akar versenyezni az árulkodásban? Hahaha! Hahaha! No, majd meglássuk, melyikünk ért ehhez a mesterséghez jobban?"
Majd meglássuk.
Straff folyvást tüszkölt és nevetett magában, amíg egy izzó lámpalemezen megszárítá a lágy matrice-ot, mely a levelek újra lepecsételéséhez szolgált; jó tréfát gondolt ki; nagy mulatság lesz annak a vége.
Azt gondolta ki magában, hogy midőn a leveleket újra visszarakta borítékaiba, először is a táblabírónak szólót, mely Szellemfi poétát ócsárolja, az utóbbinak rendelt borítékba pecsételé le.
A zsurnalistához intézett levelet, melyben Grisák tolakodásai ellen lovagias védelem kéretik, azt bezárta Grisák levélborítékába. A német nyelven írt levél, melyben kontesztáltatik, hogy az anyanyelv elfeledése miatt óhajtandó egy idegen nyelvben jártas társalkodó jelenléte: ez a vad táblabíró levélcíme alá került.
És végül Ankerschmidt és Aladár levelei egyszerűen megcseréltettek.
Ankerschmidt olvassa azt, hogy a leányával jegyben járó ifjút hűtlen menyasszonya hogy iparkodik visszacsábítani; Aladár pedig mulassa magát azzal, hogy egykori menyasszonya hogy törekszik azon, miszerint valahai vőlegényének napává lehessen.
Igen tréfás gondolat volt ez!
Két héttel a levelek útbaindítása után alkalmasnak vélte az időt Pajtayné a balatonfüredeni megjelenésre. Ezóta imádói már lesik a posta érkezését mindennap, s készen tartják a színházi vokálkvartettet megérkezése estéjén adandó szerenádra.
Legelsőbben is azonban kénytelen volt azt tapasztalni, hogy aki legkevésbé udvarias a hölgyek iránt, az az időjárás.
Azért kiállhatatlan egy ország ez; mihelyt eső esik, mindjárt sár van. Az ember Bécsben sohasem lát sarat, mindjárt feltisztogatják. Itt pedig elkezdve attól, amikor a Tigrisben felül a gyorskocsira, nem lát egyebet, mint esőcsapkodta ablakot, s azon keresztül sáros utat, sáros úton ázott szűrű parasztokat s krinolintalan parasztasszonyokat, kik a felső szoknyájukat a fejükre kerítették.
Legnagyobb baj pedig az, hogy ilyen esőben az imádók, ha maguk ott várnák is a gyorskocsit a kávéház előtt, de csődületet csakugyan nem támaszthatnak a sétányon; mire a gyorsszekér meg fog érkezni, este lesz, senki sem lesz a fürdőudvaron, mint a savanyúvizes emberek, kik akkor dugaszolják a palackokat.
Egészen így történt. A gyorskocsi csengős fogatának érkezési zaja alig csalt ki valakit a kávéház ajtajába; az is megsokallta az áldást, mely onnan felülről jön, s nem bátorkodott kijjebb , az eresznél.
A gyorsszekér fogadtatlanul gördült be a nagy Horváth-ház udvarára.
Ugyanott volt Pajtayné előre megrendelt szállása, a legszebb és jobb, ami Füreden kapható; következőleg a legdrágább is. Alig helyezé el magát szobáiba, első gondja az volt, hogy a vendégek lajstromát fölkeresse.
Annyi száz nevet végigfutni nem csekély munka, s nem találni közte a keresettek közül többet egynél; nagyon szerény nyereség.
Az az egy volt Szellemfi, a rímkészítő. A többi vajon hol késik?
Bizonyosan levelet írtak, melyben tudatják, hogy már útban vannak.
Corinna nem várhatott végig egy éjszakát ily kétségek között; még azon este fölkeresteté a postakiadót, hogy ha számára levelek érkeztek, adja ide mindjárt.
A füredi postakiadó igen jó fiú; éppen tánc volt a vendéglő terméken, éppen a csárdást járta, mikor az atilláját rángatni kezdték, hogy valakinek gyors segélyre van szüksége, aki meghal reggelig, ha netalán érkezett leveleit még ma meg nem kaphatja. A szolgálatra kész ifjú, megértve a veszedelmet, nem késett a ,,három a tánc" végét abbahagyni s leszaladni a szállására, kikeresni a fiókból a Pajtayné asszonyság nevére szóló leveleket; valónak pedig szám szerint öten. Azzal ment megint vissza a táncterembe.
Corinna dobogó szívvel vevé a leveleket. Tehát mind az öt sietett válaszolni. De vajon miért a verstakács is, ha személyesen itt van? Alkalmasint a levele korábban érkezett.
Melyiket bontsa fel elébb?
Ankerschmidt írásának adott előnyt. Ez a legjobb lábon álló a partik közül.
Amint felbontotta, nagy meglepetésére saját levelét látta abból kihullani.
Hogyan? Visszaküldi a vett levelet is? Ez nagy gyöngédtelenség!
Mit írhat mellé?

,,Tisztelt asszonyság!
Máskor, ha egyszerre két embernek ír kegyed levelet, vigyázzon rá, nehogy eltévessze a borítékokat.
Ankerschmidt"
Egyebet semmit.
Hogy van ez? Corinna kirántá saját levelét a borítékból, melyre világosan Ankerschmidt neve volt írva s ijedten ejté ki kezéből. Ez az Aladárhoz írt szöveg volt.
Azután sebtén feltöré Aladár levelét. Abból is hozzá intézett saját levele fordult ki, de Aladár olyan jó volt, hogy semmi kísérő észrevételt sem írt mellé.
Ez a két levél elcserélődött.
Ez már világos. Hogyan történhetett? Az megfoghatatlan. Mikor ő kétszer is megnézte, hogy jó helyre teszi-e.
Ejh! Ezek a férfiak egy faluban laknak; bizonyosan elég lovagiatlanok voltak a kapott leveleket egymásnak megmutatni, s ők maguk gondolták ki ezt a tréfát, amivel egy nőt megsértsenek. Ez bizonyosan Aladár ötlete, mert ő gonosz szívű és gunyoros hangulatú. Tőle telhetett ki ilyen!
Ezzel megvigasztalta magát, s feltöré a harmadik levelet. Ez a táblabíróé volt.
Mintha kígyó esett volna ölébe! E borítékból a doktor Grisákhoz írt levél fordult ki. Az a levél a német szöveggel.
A táblabíró felelete masszakrírozó volt. Németül felelt.
,,Also gnädiger Frau! nicht mehr wajsz ungrisch. Hat vergessen Allen, vergessen Mutterzungen, Vaterlanden; ergo: mich auch sollen vergessen!"
Volt ott még több is, de az nem ide való.
Corinna az ájuláshoz volt közel.
A negyedik levél feltörésénél úgy reszketett a keze, majd elhullató azt.
Hogy eszerint Grisák is nem neki szánt levelet kapott, az kétségtelen. S ha éppen a divaturacshoz intézettet kapta, melyben róla van szó...?
A feltört levél igazolá a félelem alaposságát. Grisák is szépen küldé vissza a hozzá intézett levelet, mely az ő címe alatt a Szellemfihez írott volt.
Dr. Grisák hosszan válaszolt; hosszan, ,,sebzőn".
Egy ív kétrétbe hajtva teli volt válaszával, melynek folytán pontról pontra kimutatta, dátum szerint, mikor, hányszor és mennyi ideig volt látogatáson a nagyságos asszonynál; a végén összeadva, summa summarum, ennyi meg ennyi ,,ügyvédi konzultációért" per tíz forintjával, kér magának egy kerek summácskát megtérítetni; ellenkező esetben kénytelen levén per útjához folyamodni.
Ez kellett még csak! Hogy egy szép asszony az imádójával töltött tête à tête óráit fizesse meg 10 forintjával, mint ügyvédi tanácskozmányt!
Pedig, ahogy mi ismerjük a viszonyokat, ezt aligha meg nem fogja fizetni.
Az ötödik levél felől kétség sem lehetett, hogy az is cserepéldánnyá vált.
De Szellemfi mégis eljött. Ki tudja, az íróféle tán mégsem oly engesztelhetlen, csak diákul rágalmazzák ,,genus irritabile vatum"-nak. Azután meglehet, hogy tréfára vette a cserét; van nála humorisztikus hajlam.
A feltört levél csakugyan más variációt mutatott, mint az előbbi négy.
Ebben egy irtóztató csúnya paszkvill volt küldve.
Paszkvillról elég annyit mondani, hogy paszkvill. Tovább nem kell beszélni róla.
Most már érthető volt, hogy miért jött el az utolsó imádó.
Ezóta a verses gúnyirat bizonyosan kézről kézre jár; olvassák a sétányon, a fürdőben, a kávéházban, az arénában, a lövöldében, az egész környéken.
A nevetséget mindenki tudja már, egész a pincérekig és fürdőszolgákig.
Holnap a sétányon minden ember azt fogja kérdezni: melyik az a delnő, akivel ilyen gonosz tréfa történt?
Corinna életében ekkor volt először egy rövid óra, amelyben érezte, hogy van szíve.
Hiúsága oly mély megaláztatást szenvedett, hogy annak hideg oltalma alá nem menekülhetett többé.
Künn a felhők felszakadtak, szép, tiszta éjszaka lett; a csillagfényes Balatonon jókedvű társaság kezdett el fáklyafény mellett csónakázni; a tó közepén elkezdék dalolni egyikét azon méla népmelódiáknak, mik együtt teremnek a dallal, mint virággal az illat.
És őneki eszébe jutott, hogy egy évben ő maga is éppen így csónakázott késő éjjel zivatar után, víg társaság közepett, azzal az ifjúval, - ki őt akkor oly forrón szerette, s kit ő balsorsa idején ily hidegen elárult.
Most is hallani vélte hangját, mintha a távolról felhangzó kvartettből felismerné; most is képzelte őt maga mellett ülve, amint a hajót kormányozá, s gyöngéden ügyelt, hogy hölgyének meg ne ártson az esti szellő.
És most egyedül ő volt az, aki levelét válasz nélkül küldte vissza.
A többiek mind gyöngébben-erősebben sérteni törekedtek a felfedett árulásért; egyedül ez nem felelt semmit. Közönyösen visszaküldé az eltévedt levelet.
S milyen boldog lehetne most az ő oldalán, ha tudott volna vele szenvedni, várni és szeretni!
S milyen szerencsétlen most, amidőn senkije sincs, akire gondolnia édes, és senkije, aki őreá szeretve gondol.
Egy óra hosszat töprenge így, egy óra hosszat nézte a Balaton fekete tükrét, amelyben rezgő gondolatjeleket vontak a fényes csillagok visszképei; melyen tűzkígyóként úszott tova a fáklyás csónak, énekes hajósaival; s egy óráig gondolkozott azon, hogy milyen szép volna az eget mutató víztükör fenekén feküdni s egyike lenni azon bolygó fényeknek, mik sötét éjszakákon a víz fölött a szellő elől végigfutnak.
Ez volt egyetlen órája életének, melyben szívével beszélt.
Nem volt utolsó órája ez.
A csónak megfordult, az énekhangok újra közelíteni kezdtek; Corinna bezárta a Balaton felőli redőnyöket, s amint a csábító kép ki volt zárva a sötét éjszakába: elhallgatott a szív beszéde is.
A gyertyák fényénél visszatért lelke hidegsége, átgondolta, hogy sokáig lehet élni, s kevés vagyonnal, egy kis uzsoráskodás mellett, tisztességesen el lehet tengődni.
Cselédjét szólítá, meghagyva, hogy a holnap Pestre visszainduló gyorskocsin minden kiadó helyet foglaljon le számára, reggel utazni fognak vissza. Akár le se feküdjenek addig.
A leveleken kívül még egy divatlap is feküdt az asztalon, azon lap volt ez, melybe Szellemfi szokott írni, ki Corinnának küldözé tiszteletpéldányát. Ez Füreden is utánatalált.
Felbontotta, hogy unalmát elűzze.
Az újdonságokon kezdé - szokás szerint. A legelső sor, ami tekintetét magához vonta, ez volt:
,,Hír szerint egyike legtiszteltebb honfitársainknak, Garanvölgyi Aladár, e napokban jegyzé el Ankerschmidt lovag egyeden báj- és szellemdús leányát, Erzsikét. - Százszoros áldás és üdvkívánás kíséri az ország minden részéből e valódi ,belle alliance'-ot."
Ez volt az utolsó ütés kőszívére.
Most már nem gondolkodott többé regényes öngyilkolásról; eszébe juttatá, hogy van még egy ember a világon, ki szerencséjének fogja tartani, ha egykori udvarlásának megújíthatására tér nyíland; egy ember, ki hű, mint az eb, okos, mint a róka, nem szentimentális, erősen praktikus jellem; aki nagyon jól tudná kezelni uzsorára kiadandó összegeit, egzekválni szökevény adósokat, utánajárni, ki mennyit képes fizetni, ki mennyire van megszorulva; amellett csinos ember, az utcán büszkén lehet vele karöltve sétálni egy delnőnek; szóval egy egészen férjnek teremtett ember, kinek csak a kisujját kell mutatnia, hogy fogva legyen. Ez a jeles utolsó férfi ,,in petto" - Straff úr.
Gratuláljunk hozzá.
Négy órakor reggel még mindenki alszik a kies fürdőhelyen, a gyorsszekér csengős öt lóval vágtat végig a hársfák között, benne egy halovány hölgy ül, ki tegnap érkezett betegen, s ma már egészen kigyógyulva tér ismét vissza.
Vannak szerencsés boldogtalanok, kiknek szívük nem szokott sokáig fájni.









Jókai Mór: Az új földesúr


XIX. Mikor a medve kijön a barlangjából
A medve igen nagy filozóf.
Míg derültek az élet napjai, addig élvezi azokat, s ha zordonulni kezdenek, nem keres idegen hazát, mint a gólyák, nem is megy rabolni az erdőre, mint a farkas, nem megszolgálni, mint a kutya, hanem behúzza magát egy csendes, előre kiszemelt odúba, ott összekuporodik, s nagy megnyugvással várja, hogy melyikük unja meg hamarább a passzív ellenállást: ő-e vagy a tél?
Rendszerint a tél türelme szokott rövidebb lenni, mert az rendesen elmúlik magától, míg havon megfagyott medvét még senki sem látott.
Néha vannak igen hosszú telek, de az a medvét nem konfundálja; tudja jól, hogy azért mégis csak el kell annak múlni; ha nagyon csípősen fú be odújába a szél, nem ír hozzá szelídítő brochure-öket, hanem betartja a hátával a nyílást, s akkor csak azon az egy helyen fázik.
Van aztán egy napja a télnek, aminek ,,gyertyaszentelő" a neve. Miről tudja meg a medve e nap feltűnését a naptárban, az még a természetbúvárok fölfedezésére váró titok. Elég az hozzá, hogy gyertyaszentelő napján a medve elhagyja odúját, kijön széttekinteni a világban.
Azt nézi, milyen idő van!
Ha azt látja, hogy szép napfényes idő van, a hó olvad, az ég tavaszkék, ostoba cinkék elhamarkodott himnuszokat cincognak a képzelt tavasznak, s lombnak nézik a fán a fagyöngyöt, pedig lép lesz abból, melyen ők megulgulnak; ha lágy, hízelgő szellők lengedeznek, akkor a medve - visszamegy odújába, pihent oldalára fekszik; talpa közé dugja az orrát, s még negyven napot aluszik tovább; - mert ez még csak a tél kacérkodása; mint a régi rendszer minisztériuma szabadelvű program mellett.
Ha azonban gyertyaszentelő napján azt látja a medve, hogy rút, zimankós förmeteg van; hordja a szél a hópelyhet, csikorognak a fák sudarai, s a lóbált száraz ágon ugyancsak károg a fekete varjúsereg, mintha mondaná: reszkessetek, sohasem lesz többet nyár; a tél megígérte nekünk, hogy mármost örökké fog tartani; mi kivettük árendába a szelet, fújatjuk, amíg nekünk tetszik; a nap megvénült, nincs többé semmi ereje, elfelejtkezett rólatok! Kár várnotok! - Ha jégcsap hull a fenyők zúzmarázos szakálláról; ha a farkas ordít az erdő mélyén: akkor a medve megrázza bundáját, megtörli szemeit és kinn marad; nem megy vissza többet odújába, hanem nekiindul elszánt jókedvvel az erdőnek.
Mert a medve tudja azt jól, hogy a tél most adja ki utolsó mérgét. Csak hadd fújjon, hadd havazzon, hadd dörömböljön: minél jobban erőlteti haragját, annál hamarább vége lesz.
S a medvének mindig igaza van.
Honnan vette a medve e természettudományi bölcsészeti kontemplatív irányeszméket, azt nem tudjuk megmondani, hanem hogy a magyar időjárási észleletek között az rég fel van jegyezve, az bizonyos.
       
Garanvölgyi Ádám még mindig nem lépte át háza küszöbét. Hiszen ha eddig el tudott remetéskedni, ezután már könnyen folytathatta, mindig volt körülötte olyan arc, amelyikre azt mondhatta: ezt szeretem látni.
Aladárt ugyan ritkábban láthatá; ezt elfoglalta munkaköre, mert azért, hogy ismét földesúrrá lett, a munkavágyó ifjú hivatását, hivatalát el nem hagyá; hanem Erzsike annál többet lakott nála, s az öregurat mindennap jobban meggyőzé afelől, hogy Aladárnak igen boldognak kell lennie. Ami pedig Ankerschmidtet illeti, az többet volt nála, mint otthon.
A hadastyán belekóstolt a politikába, mint minden ember, aki tíz esztendőt töltött ezen a mi földünkön.
Ankerschmidt azok közé tartozott a politikában, akiket ,,szangvinikus"-oknak szoktak nevezni. Akik mindent közel látnak, minden csekélységet nagyba vesznek, s mindent elhisznek, ami az újságban van.
Garanvölgyi csak mosolyogta a vén újoncot.
,,Gyertyaszentelői napfény ez mind."
Ankerschmidt pedig minden momentumot megragadott, mely a ,,mi sorsunk" változását jelezni látszott.
Mert ez úgy van.
Az idegen, a megtelepült tíz év múlva már a ,,mi sorsunk"-ról beszél. És ez természetes.
Nem varázslat ez, nem ördögi mesterség: igen egyszerű következmény.
Azt, aki maga is nemes szívet, lovagias szellemet hozott magával ide, magához ragadja az új honfitársak egyező jelleme, közös bajok, közös szenvedések egymáshoz törnek bennünket, s végül meghódít mindenkit a közös remény egy közös jövendő után.
És szokás szerint ezekből lesz a legbuzgóbb hazafi. A következő ivadékuk bizonyosan az.
Ankerschmidt úgy beszélt a magyar közügyekről, mint valami táblabíró. Persze a lehető legnagyobb mértékben képviselte a legszélső baloldalt.
Garanvölgyi pedig nem mozdult az odújából.
Még tél van, még nincs miért fölébredni a medvének. Aközben jött egy förmeteges, havas, zúzmarázós korszak; csüggetegség köde ült minden kedélyen, fagyva volt minden reménység, korán kihajtott könnyenhivésnek leforrázta leveleit a dér, a szürke ködben csak a vészhollók károgása hangzott: ,,kár várni, kár akarni!"
Ekkor egyszer szokatlanul rossz kedéllyel jött az öregúrhoz Ankerschmidt, s nyomtatott újságban rossz hírt hozott neki. ,,Minden kő meg van már bolygatva, ami még hazafireménynek alapul szolgált, csak egy állta ki a rontás-bontás nehéz időszakát: a vallásszabadság; most a rettenetes újítók e végső kőnek feszíték sarkaikat, hogy azt is kivessék helyéből. - És az idő nagyon kedvező rá, mert nagyon sötét van és nagyon hideg..."
Erre a hírre Garanvölgyi közönyös arca kigyulladt.
,,Akkor ez az az idő, melyben a medve elhagyja odúját."
- Húzzátok elő szekeremet, holnap utazunk Miskolcra, - a konventbe.
S a vén táblabíró újra megjelent ősz szakállával azokon a helyeken, ahol egy rendületlen bátor szívnek nagy ára volt ez időben.
Zúgott, förmedt a zivatar még azután; de utoljára is - a medvének van igaza.
Később bekövetkeztek az összehívott országgyűlésre való választások.
Aki a környékben legádázabbul tudott korteskedni, az Ankerschmidt volt.
Erzsike egész nap nem csinált egyebet, mint ,,1848"-as kokárdákat hímzett, miket az öreg úr osztott elöl-utol találtaknak; ő maga kalapján, kabátján viselte, s felfalta az embereket, akik kétségbe merték hozni, hogy Garanvölgyi legyen a képviselő.
Aladár váltig csitította, hogy mit izzasztja magát, hisz úgyis megválasztják Ádám urat, egypár eszemiszom legényen kívül nincs egyéb pártja ellenjelöltjének, azok úgy fognak állni, mint egy a száz ellen; hagyja menni a dolgot: ez alkotmányos tusa; hadd lépjen fel más is.
- De nem szabad! Száz közül sem szabad egynek kiválni! - hatalmaskodék Ankerschmidt. - Nem szabad egy hangnak sem elcsúfítani az általános kiáltást; semmi rancune, semmi malícia, aki látja, hogy nem megy, pusztuljon, mert én megeszem.
Meg is rágta a vitéz Garanvölgyi ellenfeleit úgy, hogy azokból választás napjára írmagul sem maradt. Sokon a szidás is fogott; vagy három híres hencegőt kihítt párbajra, azok aztán harmincháromfelé szöktek előle; utoljára annyira vitte, hogy az ellenjelölt megkövette a kaszinóban, s az egész világ előtt bocsánatot kért azért, hogy Garanvölgyi ellen föl mert lépni; úgyhogy Ankerschmidt csakugyan megérte, amiért fáradt, hogy választás napján csak egy név hangzott, s a megválasztottnak ő mondhatá el az ablaka alá vezetett választó sereg élén:
- Üdvözlünk, hazánk ősz bajnoka!
*
És ez nagyon furcsa történet és azt sem lehet rámondani: ,,régen volt; talán nem is igaz..."









Jókai Mór: Az új földesúr


Utóhang Az új földesúrhoz
Egy regényemben sem igyekeztem a kort, melyben történetem meséje fejlődik, annyira híven ecsetelni, mint ,,Az új földesúr"-ban.
Azok az alakok valóban mind itt éltek, az a küzdelem valóban itt folyott le a szemünk előtt, magunk is szerepeltünk benne; ennek a komikuma és tragikuma mind valóság.
Az egésznek az eszméjét egy nevezetes ötlet adta.
Én láttam egy este Haynau tábornagyot (a nyugalmazottat) magyar ruhában, széles szalagú darutollas túri süveggel a fején, a legkizárólagosabb magyar urak társaságában megjelenni. Még élnek többen, akik hallották tőle ezen erős mondást: wir Ungarn lassen unsere Rechte nicht confisciren!" Már akkor a nyugalmazott tábornagy magyarországi földbirtokos volt.
Ehhez a néhány szóhoz is magyarázat kell: ,,magyar ruhában, széles szalagú darutollas túri süveggel".
A Bach-korszakban annyira ment az állambölcsek figyelme, hogy még a magyarok öltözetére is kiterjedt. Miniszteri rendelet folytán betiltatott a széles szalagú kalapok viselése; de különösen a tollviselés a kalapok mellett. E klasszikus rendelet végrehajtására az alföldön éppen egy magyar nemesi családból származott kerületi főnök vállalkozott, aki sok századon át érdemekkel tetézett ősi családnevét Bonyhádyra változtatta, s aki az országos vásárokon szedette le a kalapok mellől a tollakat; amiért aztán megörökíttetett az országszerte énekelt népdalban:
,,Kecskeméten kidobolták.
Hogy a tollat ne hordozzák.
Most a tollat kettő szedi,
Amsli zsidó s a Bonyhády."
Ebből aztán el lehet képzelni, micsoda ellendemonstráció lehetett az, mikor egy ilyen betiltott tollas süveget egy olyan ismeretes szakállbajuszos alak nyomott fel a tarkójára, aminő a rettegett nevű cidevant tábornagy volt!
Mi mindennek kellett történni ebben az országban, ami ezt a pontiusi alakot a Golgotától a Tábor-hegyéig elvezette - a makkabéusok dac-váráig?
Ez azonban csak az eszmét költötte; az alak, ki Ankerschmidt tábornokban van személyesítve, nem ennek a históriai személynek a képmása: több hasonló ismerősből van az összetéve, ámbár egy-egy erős vonás, mint a tromfból jóltevés az üldözöttel, ennél is megvolt.
A börtönből kiszabadított ifjú hősben rá lehet ismerni a szabadságharc legmerészebb bajnokára, ki egy maroknyi csapattal dandárokat vert ki állásukból, s tömlöcében is oly csuda jókedvvel viselte magát; későbbi szabadulási tervekben vezérszerepet vitt, s utoljára a legrejtélyesebb módon eltűnt: a Duna hullámai vetették ki a szigetparton, keze-lába összekötözve. Máig is rejtély Beniczky Lajos élete és halála. Tőle magától hallottam, ami fogságában történt vele.
Az ál-Petőfi alakja, s aztán a bevándorolt hivatalnokcsapat, kíséretével, az új törvényt és rendet használó juris doctorokkal, a külhoni gazdászok, kiket a hibás tudományuk és ismeretlenségük jégre visz, s azok mellett a kárörvendő hazafi, aki szövetséges társának tartja a szegénylegényt és az elemi csapást, s belekacag a pusztító zivatar süvöltésébe, mind ennek a korszaknak a jellemalakjai.
Közel negyven éve már annak, hogy ez a regény íródott; a kor, amelyet lefest, akkor még friss emlékezetben élt, ez magyarázza a hatást, amit akkor az olvasó közönségre gyakorolt. Nemcsak Magyarországon. Lefordítatták legelébb angolra. Minden angol lap a legkedvezőbb ismertetéseket írta róla; az angolból ment át a svéd, dán, hollandi közönséghez, finn nyelven is megjelent. Mindenütt megértették ezt.
És ma már szépen kell kérnem az olvasót, hogy higgye el nekem, hogy ez az egész regény, évtizedekkel az ő születése előtt, valóban így történt meg.
Hogy voltak emberek, akik lemondtak az élet minden kényelméről - azért, hogy a hatalomnak akadályt gördítsenek útjába. Nem különcök voltak: az egész nemzet érzelmeinek a megtestesülése voltak.
Hogy volt egy korszak, amikor áldottuk a sorsot azért, hogy semmink sincs, se vasútunk, se gyáriparunk, se kereskedelmünk, se hitelünk: csak az alattunk levő föld, az a mienk; az a mi védelmünk, az, ami meghódítja a hódítót; amikor a szegénységünk volt a büszkeségünk, a meztelenségünk a páncélunk, mint a varégerek hadának.
És hogy lehetett egy kormány, mely, miután tabula rasa-t csinált országunkból, utoljára még az árvizet is ráereszté, hogy az Isten áldását is letörülje róla. És véges-végül még az égbejáró utat is el akarta tőlünk zárni: megtámadva a vallásszabadságot. S hogy ezen a merényleten összetört a hatalma.
De szép idők voltak! Mikor a protestánsok nagy gyülekezetén megjelentek a római katolikus egyházfejedelmek, mint jóakaró hallgatók, s a honszeretet és szabadság szent lángjától áthevülve, egyesíték buzgó imáikat az üldözöttekével, kitartásra buzdítva őket mindhalálig!
De szép idők voltak!
Hála az Égnek, hogy elmúltak!
1895.
Dr. Jókai Mór




