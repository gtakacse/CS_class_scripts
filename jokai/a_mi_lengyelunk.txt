




Jókai Mór: A mi lengyelünk


1. HŐSÖK HARCA
Hosszú volt a nap - nyár közepén; még naplemente után is lehetett dolgozni.
Ugyan dolgoztak! Ágyúval, szablyával, dárdával, kelevézzel. Délelőtt kezdték, semmit nem pihentek.
Ezerhatszáz magyar huszár és négyszáz lengyel dzsidás harcolt kétszer annyi orosz lovas ellen a turai mezőn. A magyarok voltak a támadók. Perczel Mór tábornok volt a vezér.
A magyarok éppen azt a hadi rendszert követték a háborúban, amit ezer év előtt Árpád alatt: minden vezér (a hetumogerek) a maga dandárával külön hadakozott, a saját haditerve szerint. Honfoglalás lett az eredménye.
Ezúttal is heten voltak, Klapka Komáromban, Kmety túl a Dunán, Guyon a Bánátban, Bem Erdélyben, Görgey fél Magyarországon körös-körül, Dembinszky hátvéd-hadmíveletben, Perczel Mór új hadsereg-alakításban működött.
A hat elébb említettnek mind kipróbált, harcban tűzedzett seregeik voltak, a hetediknek hirtelen toborzott gyalogsága, til-túl fegyverzetten, rossz kaszákkal, még rosszabb puskákkal ellátva; csak a lovasság volt a harcképes, meg a tüzérsége.
És mégis ez a hetedik szánta rá magát, hogy támadó csapást mérjen az előnyomuló ellenségre: Perczel Mór.
És ennek volt megérthető haditerve.
Görgey maga után hurcolta az egész orosz hadsereg zömét. Paskievics orosz fővezér azt tervezte, hogy Görgey seregét körülfogja, megadásra kényszerítse a Duna-Tisza között. Ennek a tervnek a meghiúsítása volt a nehéz feladat, azt vállalta magára Perczel.
Turát Tolsztoj tábornok tartá elfoglalva az orosz lovassággal. Cirkáló kozák csapatai előre hírül adták neki a magyarok közeledtét. Az orosz dandár kétszerte nagyobb volt a magyarnál, s ágyúparkja háromszorta erősebb; azok között a szerpentinágyúk, amiknek lövege jobbra-balra fújja a sziporkát, mint egy tűzkígyó, ijesztő búgással.
A hepehupás rónát egy vízárok szeli keresztül; ennek a gátja mögé volt fölállítva a cserkesz lovasság fedetten.
A cserkeszek, a magyar huszárok közeledtére, levették vállaikról hosszú puskáikat, s peloton-tűzzel fogadták a közeledőket, s ugyanakkor a turai dombokon fölállított orosz ágyúüteg elkezdte búgó tekéit szórni ellenük.
A huszárok vágtattak előre. Ott volt közöttük Mészáros Lázár, a volt magyar hadügyminiszter, mint közlegény.
A lengyel légió fél ütege elfogadta a harcot az orosz ágyúk ellenében. A volt (és leendő) fővezér, az ősz Dembinszky maga állt be tűzmesternek, s irányozta az ágyúkat. Több orosz ágyút leszereltek. Wujczik százados volt az üteg parancsnoka.
A magyar huszárok teljes hadirendben ugrattak át a vízárkon. A cserkesz csapat nem várta be a viadalt, hátat adott. De egy egész lovasezred robogott Tura felől a huszárok elé, az orosz Olga-huszárok. Valamennyinek egyforma sárga lova volt. Az összecsapás rövid ideig tartott. Az orosz lovasság szerteszét zilálva menekült a magyar huszárság elől ágyúütegei és gyalogsági négyszögei mögé.
Tolsztoj tábornok a kozák lovasságot küldte huszárjai segítségére. Azok harsogó ,,Hurrah!" kiáltással rohantak előre, hosszú dárdáikat döfésre szegezve. A kozák dárda hatalmas fegyver!
A magyar huszárságot oldalba fogta a kozákok rohama. Szélső balszárnyán az ezrednek egy fiatal főhadnagy vezetett, azt egy kozák dandár úgy találta homlokon, hogy nyergéből lebukott. Egy másik dárdadöfés a paripája szügyét érte, mire a csatamén megfordult, s elfutott a küzdtérről, magával hurcolva a kengyelvasba szorult lovasát, aztán ösztönszerűleg vágtatott egy rekettyés bozótig, ott végigvágta magát, de még akkor is vigyázott rá, hogy a lovasát maga alá ne gázolja.
Perczel tábornok ekkor a huszárok segítségére a lengyel légiót indítá a kozákok ellen. A lengyelek dzsidások voltak, szárnyvezérük Negrotin kapitány.
A kozák dárda hatalmas fegyver; de csak addig, amíg a magyar huszár kardjával összetalálkozik. A huszár nem ijed vissza attól a hosszú nyárstól. Felcsapja a csidjét a szablyájával, s ha aláférhetett, akkor már az a dárda nem dárda; csak a nyelével üthet, amíg a gazdáját le nem vágják.
A lengyel légió trombitaharsogással vágtatott a kozákok sorai közé. Elöl a kapitányuk, az achillesi alak, Negrotin. Egyik kezében a zászlós dzsida, másikban a pallos.
- Megálljatok, molodcik!- kiáltá oroszul. - Majd én mutatom meg nektek, hogyan kell a dzsidával dolgozni!
S ugyan megmutatta. Úgy dúlt egymaga az ellenség gomolygó tömegében, mint az oroszlán a bölénycsordában. De hiszen nem magában harcolt. Társa volt a küzdelemben a harci ménje. Az maga egy apokaliptikus csoda, egy szörnyeteg. Küklopsz a lovak között, hollófekete; nyakát kétfelől borítja a sörénye; homloka, szügye is csupa bozont. A porosz pluto fajtából való, a neve is ,,Pluto". Ember legyen, aki ezt meg tudja fékezni. Ez nem parádés ló, akivel iskolát lehet ügettetni; ha ez megbikacsolja magát, se ostor, se sarkantyú ki nem mozdítja a helyéből. Hanem aztán, ha akad lovas, akit érdemesnek talál, hogy a hátán hordja, hűséges fegyvertársává lesz; a csata tüzében együtt harcol vele, nyerítése túlharsogja a trombitarecsegést, rettenetes patáival legázolja az ellenfél lovát, fogaival tépi, homlokával hanyatt dönti; megkönnyíti gazdájának a harcot, s ha körül akarják fogni, olyanokat rúg a két hátulsó lábával, hogy a kozák lovastul hanyatt bukik. A mi lengyelünk kilenc kozákot terített le, jobb kézzel, bal kézzel osztva a kardcsapást, kelevézdöfést. És azért mégsem ő volt az első hőse a turai csatának, hanem az az öreg huszár, aki egymaga tizenegy kozákot vágott le a vérengző tömegharcban, ahogy azt a csatában részt vett orosz tisztek is elhíresztelték. A harcban maguk a vezéralakok is személyesen részt vettek: Perczel, Dembinszky, Mészáros Lázár. Olyan volt az, mint egy hősköltemény, mint a ,,Zalán futása". Személyes harca a vezérhősöknek.
Az oroszok is hősileg küzdöttek. Estefelé Tolsztoj magához vonta segélyül Labincow tábornok gyalogdandárát Hatvanról; de az már csak arra volt jó, hogy fedezze Tolsztoj visszavonulását: a csatatér ura Perczel maradt.
Az ágyúk dörögtek még sokáig innen is, túl is. Övék maradt az utolsó szó. Egy elkésett ágyúteke megölte a lengyel légió vitéz ütegparancsnokát, Wujczikot. Ez volt az utolsó előtti lövés. Azután csak a takarodó mélabús trombitaszava hangzott még messze és közel, s a halálra sebesült mének nyerítése. A halálra sebesült katonának nincsen szava.









Jókai Mór: A mi lengyelünk


2. A MARKOTÁNYOSNÉ
Az egész tábor ismerte a Katkát, akinek a nevét még előnévvel is megtoldták: ,,Katona Katka". Az egész szabadságharcot végigjárta a laptikájával, ami elé egy kis mokány ló volt fogva; a kordéban pálinkáshordó, szalonna, kenyér.
Fiatal leánycseléd volt; de csak a nemére nézve nő, minden egyéb tulajdonságában férfi: szónemválogató, italbíró, lucskos nyelvű, pofont ígérő, de elébb megadó, versenyt káromkodó, se Istent, se ördögöt nem félő, urat nem tisztelő, nyomorultakat ápoló, estig italt osztogató, csata után táncra kerekedő, mindenki babája. Beszélt ez minden nemzet nyelvén, ahány csak az országot lakja; csak éppen németül nem; azt lenézte, azért, hogy német káromkodás nincsen. Micsoda? Az, hogy ,,Szekerén ment, gyalog gyütt"!
A Katona Katka ott foglalt helyet a kordéjával a turai csatatéren, ahol az a gömbölyű fenyőfapagony jó kvártélyul kinálkozott. E sűrű fenyves mögött volt fölállítva a lengyel tartalékcsapat, jól elfedett helyzetben.
A Katka elébb a sarlójával egy nyalábra való vadbükkönyt aratott a turcsija számára, azután felült a pálinkáshordója tetejére, mint a tökdisznó a kártyában, onnan nézte a nagy hajcihőt. Az orosz ágyútekék ott ricochettáltak a kordéja mellett.
- Pukkadj meg! - kiálta utánuk. Meg is pukkadtak a háta mögött. De azért nem vitte odább a készségét.
Elnézte, hogy vágtat előre egyik század huszár a másik után az oroszok felé. Ismerte az egész legénységet a keresztnevéről. Ki hány garassal tartozik a pálinka árában? De legjobban ismerte azt a szélről lovagló főhadnagyot; annak még a családi nevét is tudta. Tegnap is vele táncolt a bivouacon a ,,Haja cica, kis Katica!" nótájára. Az ám csak úgy szórta a bankót. Mikor elrobogott mellette a délceg dalia, utánakiáltott:
- Éljen Lippay Tihamér! - A tiszt meghallotta, s szalutált feléje a kardjával.
Porfelleg kelt a rohanó lovasság nyomában, mely azt eltakarta. Csak a vízároknál oszlott az el, azon túl következett a csincsés. Itt már lehetett látni a támadt verekedést magyar és orosz huszárok között.
Katka felállt a szekerében, úgy kiabált messze hallható hangon:
- Magyar! Ne hagyd magad! - Üsd, vágd, nem apád! - Azt a szent Pilátusát az apjának!
A lengyel ágyúüteg a közelében levő dombon kezdett el dolgozni. Akkor meg azokat biztatta. Az orosz üteg annak felelgetett: golyói a markotányosné szekere körül búgtak el. Dehogy mozdult volna el a helyéből! Csak egyszer ugrott le a szekeréből, odafutva a lengyel tüzérekhez, hogy az oldalán lógó hordócskából megitassa őket; vígan danolva hozzá az ismeretes dalt: ,,Wenger, polyák dwa bratanki: Jak do szablyi, jak do szlanki!"[1] Aztán megint visszafutott a szekeréhez, a magyar huszárok hősi küzdelmében gyönyörködni.
Aztán látta a kozák csapat veszedelmes előrohanását.
- Vigyázz magyar! Jön a kozák! - ordítá torkaszakadtából; de biz az ő szavát kárba veszté az ágyúdörej, a paripák robogása. Látta, amint azt a szép huszárhadnagyot egy kozák dárda homlokon találta, s kiüté a nyergéből, aztán a megsebesült paripája magával hurcolta végig a mezőn, s összerogyott a bozótban.
Az volt az átkozódás, káromkodás! Hogy a Cerni Bog jobban megértse, az ő idiómáján - Aszná sztrela gladowa![2] - Oda a szép fiatal levente, akivel még a múlt este a kopogóst járta!
De jött a bosszúálló lengyel dzsidáscsapat: Elöl a kapitány a Pluto lován. A Katka jól megjegyezte magának azt a kozákot, aki Lippay Tihamért lováról letaszítá. Az volt az első, akinek a fejét Negrotin kapitány kettéhasítá!
- Menj pokolba! Igyes do pekla! Ördögök szánkázzanak a hátadon.
A magyar és lengyel lovasság minden vonalon győzött az oroszok felett.
Ekkor fölhangzott a takarodóra szóló trombitajeladás.
A magyar fővezér értesült az orosz segélydandár közeledtéről. Az est leszállt. A magyar újonc zászlóaljak fölálltak az oroszokkal szemben. De azoknak bizony csak a zászlójuk tüntetett. Az is elég volt. Az oroszok visszavonultak. Talán észrevették a stratégiai hibát, amit ez ütközet elfogadásával elkövettek.
Csak az ágyúütegek maradtak még hátra a csatariadó fináléját megadni, innen is, túl is.
Az est ködei leszálltak a síkra, s a ködökkel együtt meglepték a síkot a csatatér vendégei, a hollók, a kányák. Itt volt előttük a dús lakoma.
- De biz az én hadnagyom szemeit nem vájjátok ki, cudarok! - kiabált a markotányosné, a szekerét otthagyva, ahhoz a bozóthoz kezdett futni, ahol Tihamért lovastul elbukni látta. Futtában a lengyel ágyúüteghez érve észrevette, hogy egy csoport rongyos alak megelőzni készül a ragadozó madarakat. Ezek az orosz tábort kísérő baskírok voltak, kik az ütközet után, rejtekeikből előbújva, hivatásuknak tarták a csatatér halottait kifosztogatni. Már közel jártak a bozóthoz, ahol Tihamér feküdt.
Katka odarohant a lengyel tüzérekhez. A parancsnok is jó ismerőse volt.
- Édes lelkem, moja Kohanyicska! Tedd meg az én kedvemért, lövess egy kartácsot arra a cudar, rabló, ribanc csordára, ami ott a halottakat fosztogatja.
- Megteszem én, ha adsz egy csókot, Katka - szólt tréfásan a tüzérparancsnok.
- Adok kettőt. Egyet előtte, másikat utána.
A parancsnok rendelkezett: a tüzér odairányzá az ágyú csövét. Katka megadta az első csókot a kapitánynak. Az ágyú eldördült, a kartács odatalált a marodeur csapat közé, az szétfutott, elszelelt.
Most jön a második csók. A tüzérkapitány az ágyú egyik oldalán, Katka a másikon, kezeik egymás vállán; akkor jön búgva egy ellenséges ágyúgolyó, s elhordja a tüzérkapitánynak a fejét. Azt a fejet, amit a szép leánynak meg kellett volna csókolni. Még szorította a kezét. A vére felszökött magasra.
A tüzérek felcsatolták az ágyúikat, nem lőttek többet.
De az orosz ütegből még jött egy lövés. Egy szerpentinlöveg búgott végig a lengyel tüzérek feje fölött, s egyenesen beletalált a Katka markotányos szekerébe, ott pukkant szét. Megölte a mokány lovacskát, szétzúzta a pálinkáshordót. A szétomló borszesz lángralobbant, elárasztva a fenyves lehullott harasztját, annak a lángjától tüzet fogott maga a geszt, s pillanatok múlva tűzbe-lángba volt borulva az egész kis erdő.
Nagy kár volt az; mert már most ki itatja meg a csatából visszatérő szomjas vitézeteket?
Katona Katkának az egész világi vagyona odaveszett.
De ő mégsem a saját veszteségén szerencsétlenkedett, hanem a halottakra és sebesültekre volt gondja. Nem várta be, míg nagy időhaladékkal a parancsnokok fognak rendelkezni. Maga rohant oda a garád mellett guggoló utászokhoz, sebesültvivőkhöz.
- No, ifjak! Legények! Krámfútterek! Ne süssétek itt most a makkot! Ásóra, kapára, frissen! Halottakat temetni, sebesülteket elhordani. Kezdődik a munka!
És azok szót fogadtak Katona Katkának.

[1] ,,Magyar, lengyel két jó barát,
     Akár kard, akár pohár közt."
[2] ,,Üssön meg a magas mennykő!"









Jókai Mór: A mi lengyelünk


3. AZ ARCHANGELI CSODATEVŐ SZENTKÉP
A csatatértől néhány ágyúlövésnyire volt a püspöki nyaraló. Hatalmas kastély ötven szobával, toronnyal a közepén. A tornyot kettős kereszt díszíti. A főpap orosz hitvallású, de a hívei magyarok; ő maga is derék hazafi. A szabadságharc megindulásakor minden ezüst-arany edényét a kormánynak ajándékozta. Most is ott maradt a kastélyában, s végigvárta az ütközetet. Maga intézkedett a vendégei elfogadására. Azok közül többnek inkább felcserre lesz szüksége, mint szakácsra, bébillérre.
A kastély kápolnájában van az archangeli csodatevő szentkép: az istenanya, fején koronával, ölében a keresztről levett fiával. A legenda azt tanítja, hogy mikor a hét tőrrel átszúrt szívű Szűzanyának szeméből egy csepp könny kicsordul, s az ráhull szívtől szakadt fiának halálos sebére, az egyszerre föléled halottaiból, és életre támad.
Ezért a csodatevő könnycseppért imádkozik naphosszat egy kétségbeesett nő. A főpap unokahúga, a szép Natália.
Az ő vőlegénye volt az a délceg huszárhadnagy, Lippay Tihamér. A szép hajadon azért imádkozik, hogy ne csak ,,volt", hanem ,,lesz".
Még égett az arcán vőlegényének búcsúcsókja, amit akkor váltott, mikor az a csatába elindult. Amíg láthatta a távozót ablakából, folyvást integetett utána; azután átrohant a kápolnába, térdre borult az oltárkép előtt, úgy könyörgött az istenanyának, hogy védje meg a szerelmesét, hozza vissza épen, sebzetlenül; s ha elesik, támassza fel, ahogy saját fiát feltámasztá, sebére hullott könnyével.
Amint az első ágyúdördülés megreszketteté a kastély ablakait, Natália odafutott az orgonához, s eljátszá rajta a ,,Stabat Mater dolorosa" ájtatos zsolozsmáját. Egyszerre négy-öt ágyú pukkanása dörgött a távolban. Natáliának a képzeletében hangzott a kardok pengése. Megint odafutott az oltárhoz, gyertyát gyújtott, a kezébe vette, s térden csúszva kerülte körül az oltárt:
- Ó, boldogságos Szűzanyám! Ó, dicsőséges Madonnám, hallgasd meg az én könyörgésemet! Őrizd meg az én drága egyetlenemet! Takard be őt a te fényes palástoddal! A Te szent fiadért, a Jézus Krisztusért. Ámen!
Ez istenostromló imának nem szakad vége.
A főpap gazdasszonya, a jó öreg Helenka óránkint bejön a kápolnába, s igyekszik megnyugtatni a kétségbeesett leányt. A dél is elmúlt, ebéd ideje volna: a testnek táplálék kell.
- Ki gondolna most az én nyomorult testemmel? Bár meg tudnék halni, mielőtt az ő halálhírét hallom!
És ismét arcra veti magát az oltár zsámolyán. S imája zokogásba fullad.
Az öreg Helenka aggóskodva unszolja, hogy keljen fel a hideg márványlapról, csúzt, fogfájást fog kapni; nem hallgat az most rá. Csak a Tihamért emlegeti. (Ki tudja, milyen fekhelye van annak ez órában?)
Végre az öreg gazdasszony egy vánkost erőszakol a feje alá, s leteríti egy hímzett takaróval. A leánynak láztól reszket már az imádkozó szava: a hideg rázza.
Aztán rákényszeríti a leányt az idegrontó fáradtság az álomra. Elszunnyad az oltár zsámolyán.
Akkor aztán nem hallja többé az ágyúk dörrenését, hanem angyalok szárnyainak suhogását.
És látja a fényes felhők között, napsugáros, szivárványos glóriában megjelenni az archangeli csodaképet. Ölében tart egy fekvő férfialakot; hímzett, bő palástja annak az egész termetét takarja, csak a széle alól bukkannak ki a lábai, s azokon sarkantyús csizma van. Ez ő! És aztán az égi alak szempillái alól kicsordul két könnycsepp, s ráhull a fekvő alakra, mire az megmozdul a takaró palást alatt. Életre mozdul. Ez ő!
A közeledő Helenka lépései felköltik eksztatikus álmából. Alkonyra jár az idő. Az ágyúdörgés megszűnt. Az ütközetnek vége van. A kastély körül tömeges pariparobaj hangzik.
- Megjött? - kiált repeső örömmel Natália.
A hű cseléd fejét ingatja, lassan suttogva:
- Nem jött meg!
- Az nem lehet! - kiált a leány. - Én láttam, amint a Szűz Mária betakarta a palástjával; láttam, amint isteni könnye reá hullott, s feltámasztotta. Én láttam, ez igaz!
Az öregasszonyt úgy elfogja a zokogás, hogy nem tud szólni, csak a kezével int a háta mögé.
A kápolna ajtajában áll egy sötét alak, lehorgasztott fővel. A mi lengyelünk.
Tétovázva lépne előre, ha tudna.
Könnyű megostromolni egy dárdaerdőt, de nehéz egy menyasszonynak megmondani azt, hogy vőlegénye elesett a csatában. De annál gyorsabban futott eléje a leány, s megragadta a lengyel két karját szilajon.
- Negrotin! Hol van Tihamér?
Alig hallható a felelet.
- Elesett a csatában.
- Hazudsz! Nem igaz! Az lehetetlen!
- Én láttam, közel hozzám, amint egy kozák dárdája leüté a lováról.
- Nem tudtad megvédni?
- Én megöltem a gyilkosát; de őt elhurcolta a lova a csatatérről.
- Nem lehet! Nem igaz! Ő nem halhatott meg. Nekem a Szűz Mária jelent meg, aki őt betakarta. A Szűz Mária nem csúfolja ki a kétségbeesetteket, a Szűz Mária nem játszik szívekkel. Ő nem halhatott meg. Vezess el engemet a csatatérre. Te tudod, hol esett el. Láttad, hová hurcolta a paripája. Én fel fogom őt keresni. Én visszalehelem belé a lelket. Én tudom, hogy ő nem halt meg. Az Istenanya nem játszik az imádkozókkal. Vezess a csatatérre!
Negrotin látta, hogy ezt az őrjöngő teremtést nem lehet a szándékáról lebeszélni. Talán igaza is van. Nem lehetett sokat tanakodni. A főpap szekere ott állt befogva az udvaron. Negrotin nagy hirtelen előkerítette a püspöki borbélyt, s aztán mindenféle sebészeti szerekkel fölkészülve, fölkaptak a könnyű csézára, s vágtattak a turai csatatérre.
Igaza volt a szegény, hivő leánynak. Az Istenanya nem űz gúnyt a fájó szívűekkel. Ha maga nem szállhatott le a fényes fellegekből, leküldte maga helyett legalacsonyabb szolgálóját, a szegény markotányosnét. Az fölkereste a bozótban az odahurcolt hadnagyot, kiszabadítá a lova alól, lekapcsolta a csákóját a fejéről, annak a bőrellenzőjén hatolt át a kozák csidje, és sebet ütött a vitéz homlokán. Azt a sebet a Katona Katka tapasztalt, gyors segélyként teletömte vágott dohánnyal, mely a vérzést rögtön elállítá. S aztán nagy vitát folytatott a sebesültek fölszedőivel, meg a halottak eltakarítóival. Ezek a szorgalmas fickók mindenképpen el akarták temetni a hadnagyot; mert hát olyan szép fénymázos csizmái voltak, ezüstsarkantyúval, hogy azokat érdemes lett volna megtartani emlékül. De a Katka mind elriogatta őket a hadnagy tetemétől.
- Biz az én hadnagyomat nem kaparjátok el. Hisz még meleg a szíve tája. Nem halt ez meg. Menjetek az anyátok paradicsomába! Ti dögmadarak!
Nagyon jó volt sietniök a szabadítóknak. Bizony meg volt már Tihamér számára ásva a sírgödör.
Éjjel volt már; de az égő fenyőerdő bevilágította a tájat, Negrotin jól tájékozva volt.
Katka is észrevette a közeledőket, s messziről kiabált eléjük:
- Ide, ide, kapitány úr! Szép kisasszony! Itten van, akit keresnek!
Natália sikongatva futott a bozóthoz, ahol vőlegénye feküdt, térdre borult mellé, csókjaival élesztgeté, s ölében tartá a fejét, amíg a borbély a sebét bekötötte.
Hanem aztán gyorsan menekülni kellett erről a gyászhelyről, mert az égő fenyőerdőről meggyulladt a bozót is.
A két leány, Natália meg Katka, felkapta a karjára a Tihamér tetemét, s futott vele a szekérhez, ott elhelyezkedtek. Natália tartotta a fejét, Katka a lábait az ölében. Negrotin egy gazdátlan kozák köpenyeget kapott fel, azt terítette rá, meg egy prémes kucsmát húzott a fejére. A borbély a kocsi mellett ballagott, a kapitány előresietett gyalog, hírt vinni a kastélyba Tihamér életben maradásáról. A kocsinak lassan kellett döcögni, hogy a sebesültet ne rázza nagyon, akinek a pulzusát a borbély koronkint megtapogatá, biztosítván az érdekelt szíveket, hogy az ütér életjelt hirdet.
Natália hálaimát rebegett susogva, s a karjai közt tartott kedvese halavány fejét lopva érinté ajkaival.
A Katka nagyot dörmögött magában
- Ejnye, az irgalmát, de jó helyre vette magát.
Neki csak a lába jutott a vitéznek. Igaz, hisz ővele csak táncolt.









Jókai Mór: A mi lengyelünk


4. A HADITANÁCS
A turai ütközet után a vezérek a főpap kastélyában ütötték fel a főhadiszállásukat: ott tartották az éjszakai pihenőt.
A bőkezű házigazda ízletes vacsorára várta a főtiszteket, akik előbb a sátrak alatt letelepült katonáik ellátásáról gondoskodtak. A főpap aklai, pincéje, magtára szolgáltatták, amire szükség volt.
Legelső gond volt a sebesültek ellátása. Azok a kastély alsó termeiben lettek elhelyezve. Megérkezett a szekér is, a halottak sorából felszedett főhadnaggyal. Tihamért Natália kisasszony a saját szobájába vitette föl, s a maga fekhelyére helyezteté el. Ő maga éjjel virrasztani fog.
A derék, gavalléros Mészáros Lázár tábornok kérdést intézett a főtisztelendő házigazdához, hogy nem jön-e a ház bájos tündére a vacsorához? Amire azt a választ kapta, hogy Natáliának mára fogadalmi böjtje van, amit a Szűz Máriának tett, azt tartja.
A nagy refektóriumban a tisztek számára volt fölterítve, azok egymást váltották fel, ki hol üres széket kapott, arra leült, falatozott, egyet ivott rá, s futott odább. A törzsorvos le sem ült: a zsebébe dugott valami falnivalót, s sietett vissza sebesülteihez.
A mellékszobában vacsorált a főpap a prelátusával meg a három fővezérrel, akikhez a prelátus időnkint beszólított egyet-egyet a refektóriumban étkező tisztek közül. Negrotint már háromszor is kerestette, de az legutoljára került elő; mindjárt behívták a mellékszobába.
- Bocsánat, hogy késtem - mondá a kapitány -, de előbb a lovamat, a jó Plutót kellett ellátnom, ma dupla abrakot szolgált meg a derék dög.
- Elbúcsúztál tőle? - kérdé a főpap.
- Búcsúzni? A lovamtól? - kérdé elbámulva a lengyel. - Hát aztán mi lesz belőlem?
- Pap lesz belőled.
Negrotin nagyot kacagott erre a szóra; azt hitte, valami kapitális tréfa van tervbe véve; de a többi úrnak az arca komor maradt.
- Csak te ülj le most az asztalhoz, és falatozz egyre-másra. Végy részt a haditanácsban.
- Én? Haditanácsban? Hisz én csak egy közönséges haudegen vagyok.
- Ne okoskodj. Te most itt főszemély vagy. Tömd be a szádat, s nyisd ki a füledet.
Éppen belépett a prelátus. Értesítést hozott a sebesült Tihamér állapotáról. Már egészen eszméletére tért, levest is ivott, rá egy korty tokajit. Sebláza nincs. A törzsorvos azt mondta, hogy kapott sebe nem veszélyes. Az éjjel Natália kisasszony és a Katona Katka fognak virrasztani fölötte.
- Úgy igaz! - mondá a főpap. - Hisz a markotányosnénak minden készségét elrombolta az ágyúgolyó. Eredj, adj át neki száz tallért a nevemben a káráért, aztán maradj ott a fehérnépnél, amíg a szobámba hívlak. Segíts nekik imádkozni.
A prelátusra nem volt szükség a haditanácsban.
Mikor a három vezér, a pap és Negrotin magukra maradtak, Perczel Mór szólalt meg.
- Kedves vitéz kapitányom. Legelébb is hadd magasztaljalak fel a mai meseszerű hősi küzdelmedért, melynek szemtanúja voltam. Örömest tűzném érte a melledre a saját érdemrendemet; de nem tehetem. Inkább még a te fehér sasodat is elveszem tőled. Ide figyelj, kérlek! A mai ütközet után haditanácsot tartottunk. Az a bajunk, hogy nálunk sok a vezér; de azért egy sincs. Ennél a kis dandárnál is vagyunk hárman, akik már ármádiákat vezényeltünk. A mai lovassági rohamnak az a sikere volt, hogy Görgeynek utat nyitottunk a Tisza felé, megtörve Paskievics cernírozó körseregét. Most az én tervem az volna, hogy felhasználva az orosz seregben támadt zavart, előbbre nyomuljunk Jászberény felé, s ezzel még jobban összekuszáljuk az orosz haditervet.
- Hogy aztán ott rekedjünk, mint egy egérfogóban! - dörmögé keserű nevetéssel Mészáros Lázár. - Nekünk nem lehet mást tennünk, mint hogy az utakat elzárjuk a közeledő osztrák sereg előtt.
- Egyik sem ér semmit! - kiálta közbe Dembinszky. - Ti mind a ketten dilettánsok, condottiérik vagytok. Én értek a stratégiához. Szétforgácsolt erővel mi nem győzhetünk. Mi hagyjuk Görgeyt előre-hátra kergetőzni Paskieviccsel, s magunk az al-dunai sereggel összpontosítsuk a haderőnket Szegednél, s ott várjuk be Haynau támadását.
A három fővezér egész indulatoskodással erősködött a saját álláspontja mellett. Mind a három parancsolt egymásnak - és senkinek. Nekik nem parancsolt senki.
Negrotin csak a fogait piszkálta a villája hegyével.
- Mármost hát hallgasd meg az én haditervemet - szólt, poharát a késfokkal megcsendítve, a főtisztelendő házigazda. - Mert ebben már neked is részed lesz. Én amondó vagyok, hogy ha most Haynau az osztrák fősereggel az Alföldre nyomakodik, akkor az Komáromnál csak egy kis megfigyelő sereget hagyott hátra. Komáromban pedig ott van Klapka harmincezer embernyi hadsereggel. Azonkívül Kmety ott pátrizál a Tapolca mellett hétezer emberrel (mintha nem kaphatna másutt is fokhagymát, sárgarépát). Mármost, ha a nagysarlói hős meg a csornai diadalmas vezér összefogna, azt a nyámnyila osztrák figyelősereget egy früstökre felfalnák, s azzal Komáromban hagyva a sáncok védelmére ötezer gyalogost, pattantyúst, harminckétezernyi jól ellátott hadsereggel az Alföldre nyomuló Haynaut a mi szegedi táborunkkal két tűz közé kapnák, hát azzal úgy elbánnának, hogy még pora sem maradna. Egy napiparancs, aláírva Perczel Mór, Mészáros Lázár és Dembinszky nevével Klapkát rögtön működésbe hozná: a siker bizonyos volna. Hát nem egyszerű okoskodás ez?
- Nagyon egyszerű - mondá Perczel. - Csakhogy elébb jó lenne a repülőgépet föltalálni, hogy a mi küldöttünk az orosz hadsereg feje fölött Komáromba repülhessen.
- Kerülő utakon pedig csak tíz nap múlva jutna el Klapkához - mondá Mészáros Lázár.
- No, hát erre ajánlkozik az én tervem - mondá a főpap. - Én a magam parádés hintajával egyenesen irányban, az orosz derékseregen keresztül, egész hosszában szállítom el Komáromba a ti megbízott küldöncötöket, olyan gyorsan, ahogy csak hámos ló ügethet.
Az urak mind Negrotinra néztek, úgyhogy ez egészen zavarba jött.
- Nézzétek ezt a mi lengyelünket, hát nem tökéletes orosz pópa ábrázatja van ennek, ezzel a hosszú szakállal, csigás hajjal? Ha mi ezt egy bő ujjú reverendába bújtatjuk, a fejébe nyomunk egy fátyolos kalpagot, ki mondhatja róla, hogy nem a soloveszki klastromból szabadult el. Oroszul is jól tud. Egy biblia meg egy kereszt a kezébe, s minden kozák kezet fog neki csókolni. Aztán, hogy helyes, érthető oka is legyen az utazásának: a hintó belsejébe elhelyezzük a bekötött fejű Lippay hadnagyot, orosz egyenruhába bújtatva, melléje ültetjük apácáknak öltöztetve a menyasszonyát, az én Natália húgomat meg a markotányos Katkát. Egy sebesült kozák tiszt, két apáca, meg egy pópa: hát nem a legbiztosabb mód-e ez a magyar megbízottnak az orosz hadseregen keresztülhatolni anélkül, hogy az osztrákok kezébe kerülne?
- Tökéletes a terv - mondá Perczel -, csak az a kérdés, hogy elvállalja-e ezt a mi lengyelünk.
- Elvállalom - mondá Negrotin.
- Akkor eredj le, fiam, a Pluto lovadhoz, búcsúzzál el tőle. Aztán gyere fel hozzám az imaszobámba. Urak, írjátok meg a megbízólevelet. Hajnal előtt hadd menjen a követ.
Ezzel fölkelt az asztaltól a főpap, s visszavonult az imaszobájába.









Jókai Mór: A mi lengyelünk


5. A TALÁNY NYITJA
A lehetetlenséggel határos az egész helyzet, melynek alapjából ez az összegubancolt történet kiindult.
Hogy egy csatatéri hős, egy lengyel dalia, aki a mai napon csodáit követte el a hőstetteknek, egy szóra elfogadja azt az ajánlatot, hogy ,,mármost szállj le a te Pluto lovadról, tedd le a kardot, kelevézt, bújj bele egy pópa reverendájába, vidd magaddal a vezérek üzenetét heti járó messzeségre, ellenséges táboron keresztül, s amellett szállíts magaddal egy nehéz sebesültet is, vigyázz rá, hogy útközben meg ne haljon".
Minden rendes eszű ember kirúgta volna maga alól a széket az ilyen ajánlatra, s azt mondta volna: ,,Tréfáljatok a bolondokkal! Én katonának álltam közétek, nem betegápolónak, s ha pópára van szükségtek, aki a vezérek üzenetét elvigye Komáromba, itt van a prelátustok, bízzátok arra. Én nem komédiázok. Nem szállok le a lovamról!"
És a lengyel mégis az első szóra azt mondta, hogy ,,elfogadom". Képtelenség volt ez.
Ezt nem magyarázza ki a hadi diszciplína, sem a vezérek iránti hűség, sem a szabadságszeretet. Hisz azt felelhette volna a főpapnak: ,,Én elvállalom az üzenetvivést, de bízzátok annak a módját énreám. Ha én a lovam hátán ülök, a pusztákat ismerő szegénylegények vezetése mellett egy nap alatt átvándorlok a Dunáig; harmadnapra Komáromban vagyok; de ha még egy súlyos sebesültet is cipelek magammal, elkésve érkezem. Nem ettem bolondgombát, hogy hintóban, fehércselédekkel vigyek sürgős hadiparancsot egyik táborból a másikba."
Ez lett volna a rendes észjárás.
Miért nem követte azt?
Van talán valami az emberi idegzetben, ami erősebb az észnél?
Van.
Talán megtudjuk egyszer, a mese végén, hogy mi indíthatta Negrotin Kázmér kapitányt arra, hogy búcsút vegyen a Pluto lovától.
Maga kefélgette le róla a lókaparóval a vért és a sarat, s kiverte belőle a hét sor port. Azután cukrot adott neki a markából. Búcsú fejében megcsókolta hű társának a szemét. Sohasem kerülnek össze többé.
Azután fölment a főpaphoz. Az már végezte esteli ájtatoskodását, s pipára gyújtva várt reá. Őt is megkínálta az illatos verpelétivel.
Úgy látszott, hogy a lengyel régi bizalmasa a főpapnak.
- Sohasem képzeltem volna - mondá Negrotin -, hogy te, szent apám, olyan nagy magyar hazafi s olyan nagy stratéga lehess, mint amilyen vagy.
- Nem, édes fiam, én nem vagyok se nagy hazafi, se nagy stratéga, csak előrelátó ember és gondos családfő. Nekem ez az egész zűrzavar, amit a hevesfejűek forradalomnak, a higgadtabbak szabadságharcnak neveznek, egészen érthetetlen. A magyarokkal tartok, mert nekem hazát s benne fényes állást adtak; velük állok, velük bukom. Az ellenségeik szándékát pedig elkárhoztatom, akik ezt a szép országot szét akarják bomlasztani. Hogy ti, lengyelek a magyarokhoz csatlakoztok, velük egy hadisorban harcoltok, azt értem. Innen remélitek Lengyelország helyreállítását. De hogy a magyarok mit akarnak, azt nem tudom megérteni. Volt nekik szép nagy országuk, ahol nyugodtan uraskodtak; senki sem mozgatta alattuk a földet. A nemesember választotta a tisztviselőt, a diétai követet, és nem fizetett adót. Ha háború ütött ki, lóra ült, hadakozott. Ekkor egypár hevesfejű poéta nekiindul, elkiáltja: ,,rabok vagyunk; szabadság kell", s az egész ország utánuk kiáltja e jelszót. Hát mi volt az a rabság? Más népek a szomszédságunkban tudják, hogy mi az. De a magyar jobbágy sohasem volt rabszolga. A földesúr az volt rá nézve, ami a patriarcha az ótestamentumban. Olyan jól, mint a magyar paraszt, a világnak semmi munkása nem él. A francia paraszt facipőben jár, télen-nyáron blúzban, a magyar paraszt hosszú szárú csizmát visel, s három gúnyát ölt egymás tetejébe, azt is tulipánnal varrja ki. Adott dézsmát, szolgált robotot; az mind kitelt az Isten áldásából meg a két tenyeréből. Azzal, hogy a földjét fölszabadították, csak az úr lett szegényebb, a paraszt nem lett gazdagabb.
- De bocsáss meg, szent atyám, ez az örök igazság - szólt közbe Negrotin.
- Hát legyen ez igazság. De hát a sajtószabadságra mi szükség volt? Miért kellett elkergetni azokat az okos embereket, akik a nyomtatott betűre felügyeltek? A patikát vizsgálat alatt tartják az orvosok, hogy orvosság helyett mérget ne kotyvasszanak benne; hát a lelkeket mért szabad megmérgezni felügyelet nélkül? A cenzúra mellett is mennyi hazafias munka jelenhetett meg! Talán szebbeket, jobbakat írnak azóta a magyar költők és tudósok, hogy a sajtó szabaddá lett? Igenis, írnak lázító szózatokat, ocsmány pasquillokat, aminek költésében különösen kitűnik az én kedves fiacskám, a Natália vőlegénye.
- Fiatalkori egzaltáció az!
- Felmagasztalás lehet belőle. - A főpap afféle akasztási kézmozdulattal kísérte észrevételét. - Hát aztán a közteherviselés? Eddig csak a paraszt fizette az adót, most már majd a nemes is fogja fizetni.
- Ez is isteni igazság.
- Hát az egyenlőség? Eddig kevesebben ittak a választásnál, most többen fognak inni. És aztán meghálálta a magyar nép ezt az áldozatot?
- Bizonyosan fényesen meghálálta. Százezrével tódult a nemzeti szabadság zászlói alá, harcolt mesés vitézséggel, és diadalt diadalra vívott ki egy hosszú hadjáratban.
- No, hát ezt a nép tette. De mit tettek a nemzet bölcsei, mikor már kezükben volt a diadal? Feldöntötték a királyi trónt, kikiáltották a respublikát. Gondolod, hogy ezt megtorlatlanul lehet tenni? Magyarország nem Svájc. S a magyarok nem köszönnék meg, ha Európa azzá tenné a hazájukat, ami Helvécia, ahány nemzet, annyi kanton. Semmi vitézkedés, semmi magyar hatalmaskodás a respublikában. De már benne vagyunk. Hogy mi lesz a vége, előre látható. Nem kell hozzá valami nagy ész. Az egész világ ellen nem győzhet egy ötmilliónyi nép, ha mégoly vitézül küzd is. Én előre látom a végzetet. Magam nem futhatok el előle. Sorsommal végeztem. Négy nap múlva itt lesznek a kastélyomban az oroszok, akik mai veszteségüket bosszulatlanul nem hagyják. Velem tudom, hogy mi történik. Engem elfognak, s bedugnak holtig a soloveszki kolostorba. De ha Lippay Tihamért itt találják, azt nem a hőstetteiért, de a pasquilljaiért meg a proklamációiért okvetlenül főbe lövik. Majd a golyó jobban eltalálja, mint a kozák dárda csidje. Hogy Natália húgommal, az én szemem fényével mi történik, arra gondolni sem merek. Irtóztató sors várna rá, beleőrülne. Kezdesz már érteni engem?
- Régóta értelek, azért mondtam azt az első szónál, hogy ,,elvállalom".
- Igaz hívem vagy. Minden porcikádban becsületes ember, gavallér. Előtted őszintén beszélhetek. Romba dűl itt már minden. Ez a turai csata volt az utolsó, ahol még a magyar férfi szerelmes volt a kardja markolatába. Hanem egy hatalmas erősség megmarad még utolsónak, amikor már minden halomra lesz omolva. Ez Komárom vára. Akik ennek a sáncai mögé menekülhetnek, azok, ha a hazát, szabadságot nem menthetik is meg, de saját életüket biztosan. Ha Komárom vára a maga ötszáz ágyújával, csataképes hadseregével az osztrákok előtt kapitulál (jól megjegyezd: az osztrákok, és nem az oroszok előtt), akkor a várban levők mind amnesztiát kapnak, nemcsak az életük, szabadságuk biztosíttatik, hanem a vagyonuk elkobzásától is megmenekülhetnek. Lippay Tihamérnak szép ősi birtoka van a Felföldön. Értesz már engemet? Tudod, miről van szó?
- Tudom. Nem az új haditervről, hanem arról a tervről, hogyan lehessen Natália vőlegényét sírból kiásni, börtönből kiszabadítani, akasztófáról leoldani, halálos sebéből kigyógyítani. Ez mind az én dolgom.
- Azért, mert derék ember vagy.
- Azért, mert bolond vagyok.
- Magadra vállalod?
- Amíg élek.
- Nagyot mondtál.
- Tudom.
- Még nem is sejted. Majd mindjárt megtudod, mi az.
A főpap fölkelt, bezárta a szobája ajtaját kulccsal, az ablaka függönyeit leeresztette, azzal egy nehéz vasládát nyitott föl, s abból kiveve egy vaskos bibliát.
A nehéz könyvnek acél zárókapcsai voltak, a tábláján acél kettős kereszt. A könyvet odatette az asztalra.
Aztán nyugodtan megtömte a tajtékpipáját, rágyújtott fidibusszal, s leülve az asztal mellé, folytatá a közlését.
- Mikor engemet elfognak, egyúttal minden vagyonomat lefoglalják. Ebben a vasládában találnak kötelezvényeket ötvenezer forintig, amik földesuraknál vannak elhelyezve. Ami arany- és ezüstpénzem van, annak egy részét átadom a húgomnak, mikor útra bocsátom, a többit kiosztom cselédeim között. Templomi kincseim, pásztorbotom, gyűrűim, kelyheim maradnak a lefoglalónak. Hanem a főérték itt van, ebben a könyvben.
Azzal leoldotta az aranykeresztes láncáról azt a kis acélkulcsot, mely a könyv zárait felnyitja.
Nem volt abban a könyvben szentírás.
Azaz, hogy nagyon is szentírás volt, mivelhogy a magyar népnyelv úgy hívja a pénzt, hogy: ,,Krisztus".
Az üres borítéknak három szakasza volt.
- Itt van az én egész vagyonom, amit sok éven át megtakarítottam. Ezt szántam az én Natália húgomnak menyasszonyi hozományul. Az egyik szakaszban találsz százezer forintot magyar pénzjegyekben, a másikban szintén százezret osztrák Reichsschatzscheinokban. Ezeknek föltételes az értéke. Ha az osztrákok győzik le a magyarokat, azok megsemmisítenek minden Kossuth-bankót; ha pedig valahogy a magyarok kerülnek fölül, azok megtagadják az osztrák Reichsschatzscheinok értékességét. Nekem a bérlőim ezekben fizettek. Az egyik százezer forint tehát értéktelennek vehető. Van azután egy harmadik százezer forintom Rotschild-részvényekben. Ez az egy bizonyos érték.
- Hátha Rotschild is megbukik?
- Nem, fiacskám, Rotschild nem bukik meg. Összedűlhetnek trónok és országok, de a Rotschild-ház nem dűlhet össze.
- Hátha a főnöke a háznak rossz spekulációba keveredik?
- Jobban ismerem én azt. A Rotschild báró csak biztosra vállalkozik. Amikor nagyot mer, akkor már biztos a győzelméről. Szerencsejátékban, ahol a véletlen dönt, csak kis pénzben játszik, kártyában drukkol. Sohasem hord magával többet ötven forintnál, azt is egy olyan tárcában, ami kulccsal záródik, s a vesztesége, nyeresége felől naplót vezet, mint egy jámbor szatócs. A Rotschild-részvények elveszthetetlenek. Ez az egy biztos vagyona a húgomnak. Ezt én most mind teneked adom által. A te becsületedre bízom. Te nem szólsz erről se Natáliának, se Tihamérnak. Ne tudjanak ennek az összegnek a létezéséről. Higgyék, hogy az is elkoboztatott a többi kincseimmel együtt. Ha Tihamérnak adnám át, az egy év alatt elpocsékolná az egészet. Ismerem a gyönge oldalait. Natália kezében örökös családi civakodásnak lenne az alapja. Nálad jó kézben lesz. Te, ha Komáromból kiszabadultok amnesztiával, ott maradsz mellettük mint jószágigazgató, házibarát, totumfac, s a nálad jól megőrzött pénzzel, mikor nagy szükségbe jutnak, mikor már főbelövésre kerül a dolog, kisegíted őket a bajból. Azt is megteheted, hogy elszököl ezzel az egész pénzzel; senki sem fogja rajtad követelni. Csak a saját lelked lesz a bírád. Istene, angyala, ördöge lehetsz ennek a két embernek. Elvállalod-e a sorsukat?
- Elvállalom. Isten atyámra fogadom.
A főpap megölelte a daliát, s aztán kezébe adta a drága bibliát, a kulcsával együtt. Az órák éjfélt ütöttek.









Jókai Mór: A mi lengyelünk


6. HOSSZÚ AZ ÚT A SÍRBÓL
Amint az órák éjfélt ütöttek, a főpap behívta az öreg Helenkát.
- Eredj Natti húgomhoz - mondá neki -, én parancsolom. A fogadalmi böjt napja elmúlt. Én felszabadítom, hogy egyék. Nemsokára útra kell készülnie; még virradat előtt. Három órája van az alvásra. Addig te légy a sebesült mellett. A Katka is menjen aludni. Amint az óra hármat üt, költsd fel őket; mind a két leány apácaruhát vesz föl. Akkor hívd fel a sebészt, hogy a hadnagy sebét kösse be. A beteg lábára papucsot húztok, egy kozák köpönyeget adtok fel rá. A hintó készen álljon a Mirkó kocsissal, aki a sárga egyenruháját vegye föl. Bort, vizet, pálinkát rakass fel a pincetokba. Élelmiszert tetess a kosárba. Jég legyen eltéve a rézkondérben. A tömlős vánkosokról gondoskodjál.
Helenka minden parancsot emlékébe szedett.
A vezérek átküldték a haditanács rendeletét a komáromi főparancsnokhoz, azt Negrotin elcsukta a biblia tokjába, a többi féltett kincsek közé. Egy kicsit vakarta a fejét, mikor meglátta, hogy a vezéri parancs szövege le van kaligrafázva, s a vezérek neve van csak saját kezűleg alákaparintva. Bámult Dembinszkyn, aki a kápolnai haditanács előtt azt mondta: ,,Ha a sipkám tudná, hogy mi a haditervem, azt is a tűzbe dobnám!" Hogy feledkezhetett most meg erről?
Aztán szabad volt mindenkinek rövid álomra hajtani a fejét. S talán álmodni is: nemzet nagyságáról, dicsőségéről - boldog szerelemről - s egyéb csalóka képekről.
Három órakor már felköltött mindenkit az ébresztő trombitaszó. A katonának rövid az éjszakája.
Még nem is pitymallott, mikor a hintó kigördült a főpapi kastély udvarának kapuján. A hátulsó ülésben volt elhelyezve a sebesült vőlegény, felfújt légpárnák közé, a szemközti ülésben a két apáca, a kocsis mellett a pópa, bibliával az ölében. Biztos kíséret.
Hiszen a főpapi nyári kastélytól Komáromig olyan rövid az út. Két nap alatt jó négylovas hintón könnyű azon végigszáguldani.
Csakhogy ezúttal többféle akadályok voltak, amik hosszúvá tették az utat.
Először is előrenyomuló hadseregek lepték el az országutakat, azoknak a portyázói a mellékutakat. Az orosz hadcsapatok között csak lehetett utat nyitni azzal a kegyes csalással, hogy az utazók orosz álöltözetben, pópa vezetése mellett jönnek szemközt, sebesültet szállítanak; de osztrák hadcsapattal nem lenne jó ily maskarában találkozniok.
A még nagyobb akadálya a gyors utazásnak maga a sebesült hadnagy volt. Seblázt kapott, s amiatt szertelenül nyűgösködött. Rémeket látott maga előtt; ha egy bögöly dongott a kocsi körül, azt kiabálta, hogy sárkány közelít felé. A két apácát azzal gyanúsítá, hogy azok halálmadarak, akik őt az ördögnek akarják eladni. Az álpópa eleget csitította: ,,Legalább ne káromkodj magyarul, mert rád ismernek; kiabáld azt, hogy zatracena! Ördög helyett mondd azt, hogy csert." - Nem akart rá hallgatni. Iszonyú kényes volt. A hintónak csak döcögve lehetett előrehaladni; mert a gyorsabb gördülésnél jajgatott a sebesült, hogy neki a feje gurul lefelé a hegytetőről, s ki akart ugrani a hintóból.
Ha eszükbe jut ilyenkor, hogy minő nagy hadműveletet hajtott végre az a másik katona, aki egy mély, gyilkos kardcsapással a fején, ármádiát vezetett fél Magyarországon keresztül, ütközeteket vívott, hatalmas ellenséget kijátszott, csúffá tett; mint vezér remekelt, azzal a tátongó sebbel a koponyáján. (Én láttam azt a sebet, amikor csontszilánkokat szedtek ki belőle, én hallottam azt a sebesültet nyugodtan beszélni, láttam az arcát reménytől sugározni.) És ennek a sebesültnek volt ereje nemcsak végigküzdeni egy mesés hadjáratot azzal a vérhullató, mély sebbel a fején; hanem a megsemmisüléskor még volt ereje egész dicsőségét eltemetni ebbe a mély seb vápájába, mely most is ott van a fején; holott mondhatta volna azt: ,,Elvégeztetett! Nekem jogom van ahhoz, hogy halott legyek!"
És az a másik ember hogy nyög, hogy nyavalyog, amiatt a kis lyuk miatt, amivel majd évek múlva, víg cimborák között mekkora dicsekedést fog elkövetni! Egy lyuk a homlokon! Kozák dárdától! Hisz az egy valóságos klenódium! Kitüntetés, aminőt nem adhat a császár.
A két apáca egyre biztatta, ápolgatta, itatgatta zsongító írekkel.
Egyszer aztán hátrakiáltott az álpópa a bakról:
- No, de most már szedd össze a jobbik eszedet, brúder! Itt jön a csert, aki elvisz!
Az országút a turai csatamezőn vonult keresztül.
Még födte a rónát a nehéz füst, amit a leégett fenyőerdő és bozót elterjesztett; hanem azért e ködvilágból is ki lehetett venni, ami a tegnapi csatatéren végbemegy.
Az oroszok a halottak sírját szentelik be.
A magyarok eltemették a halottakat, az oroszok előjöttek a sírokat beszentelni. Ez szép szokás náluk.
Egy szotnya kozák kísérte a pópát egyik sírtól a másikhoz.
Egy kozák pikét az országúton volt felállítva.
Tihamérral az történt, hogy a nagy ijedtség elfelejteté vele a fájdalmat.
Amint a kozákokat meglátta, egyszerre elmúlt a sebláza, elfeledte homlokán a lyukat.
- Én szaladok.
- Szaladsz a pokolba! - rivallt rá Negrotin. - Rác sebesült vagy, a magyarok sebesítettek meg, az orosz lazarétumba szállítanak. A neved Peliadesz Akhillesz.
- De én nem tudok rácul.
- Görög vagy: macedó görög.
- Görögül sem tudok.
- Hogyne tudnál! Az iskolában neked is a fejedbe verték, mint a többinek, a Homér Iliászának első verseit. Azt csak tudod?
- Igen. ,,Ménin aíde Thea Peliadeó Akhilléosz, Úlumenen hé mürin Akhaiois algen ethéke pollasz d' ipthimusz pszükhas haídi proiapszen, heróon."[1] Ennyit tudok belőle.
- No, hát az elég. Potyogatva elmondod apránkint, ha kérdeznek. Elég jó lesz az nekik. Most pedig viseld magadat sebesülthöz illő méltósággal.
A kozák pikét vezetője megállíttatá a hintót, illőn üdvözölve a pópát.
Kérdésére az jól-rosszul megfelelt. Sebesültet szállít az orosz főhadiszállásra. A rác tábor tisztje, macedó görög.
Az őrmester megszólítá a sebesültet is, a neve után tudakozódva.
Az megfelelt neki jó görögül:
- Ménin aíde Thea Peliadéó Akhilleosz.
A kozák altiszt bejegyezte bagariabőr tárcájába a nevet: Peliades Akhilles.
Azután igen udvariasan fordult az álpópához, azzal az egészen logikus felszólítással, hogy miután most a tegnapi csatatéren az elesettek sírdombjait szenteli be a pópa, szálljon le ő is a hintóról, s öregbítse egyházi áldásával a szertartás pompáját.
Negrotin ezt a kívánságot egészen helyesnek találta. Leszállt a bakról, gondosan ölében tartva a kapcsos bibliát meg a feszületet.
A kozák altiszt udvariasan megkínálta az álpópát, hogy kapjon fel a háta mögé a lovára, magával foga vinni. Nagy tocsogón kellett a ceremónia helyéig átgázolni. A hintó ott maradt a sebesülttel s az apácákkal. A kozák pikét ott állt a közelükben.
Tihamérnak egészen kiment a sebfájás a fejéből, annyira nevetni valónak találta a helyzetet. Hogy az ő fegyvertársa, a lengyel, hogy ül asszonymódra a kozák háta mögött, s hogy fog goszpodi pomilujt énekelni a kántor diákokkal.
- Elment az eszed? - riasztott rá a Katka. - Azt akarod, hogy téged is beszenteljenek a többi halottal? Halott voltál már úgyis; ha a kedvesed ki nem húz a sírból, most ott beszélhetnél a vakondokkal.
Natália a fátyolát borítá Tihamér arcára.
Negrotin aztán megérkezve a beszentelő egyházi csoporthoz, segített annak a gyászzsolozsmákat énekelni. (Fiatal korában a moszkvai szemináriumban növekedett.) Amíg egyik sírtól a másikig bandukoltak, megköttetett az ismeretség a beszentelő pópával. Az a turai esperes volt, aki megértve az állapotot, igen szívesen meghívta az egész úri társaságot turai lelkészi parókiájára, ahol a sebesült jó ápolásban részesülend. Ezt el kellett fogadni.
Tehát ezen a mai napon Turánál tovább nem fognak utazhatni.
Tura egy nagy alföldi község kilencezer lakossal, melynek fele óhitű. Nyelve, viselete, érzelme magyar, de vallása orosz. Most éppen Tolsztoj utóhada tartotta megszállva a községet. A kétfejű sasos zászló volt kitűzve a toronyban.
Amint az utazók hintaja megérkezett a parókia udvarára, s a sebesültet beszállíták a pópa legdíszesebb szobájába, rögtön jelentkezett az orosz tábori orvos, hivatásának eleget tenni. Miután orosz nyelven intézett kérdéseire a sebesült görög nyelven felelt: ,,ulomenén, hé mürin Akhaiosz álgen ethéke", azt tette, amit minden művelt orosz tesz, hogy németül ismételte a kérdést; azt azután oroszok és rácok egyformán megértik.
Akkor aztán megvizsgálta a sebet, új tépést rakott rá, arnikával bekente, bekötözte, s föltétlen nyugalmat ajánlott a sebesültnek, három napig nem szabad a fekhelyét elhagyni.
Szép kilátás a komáromi sürgöny átadására.
Azonfölül odarendelt egy katonát ordináncul az utazók rendelkezésére. Az az ordinánc egyúttal strázsa, aki miatt nem lehet észrevétlenül elszökni.
Alighogy a tábori orvos kihúzta a lábát, betoppant a tábori szállásmester. Az is kíváncsi volt az utazók kilétére.
Ennek a természethistóriáját már jól ismerte Negrotin. Belépésekor a markába nyomott egy pénzgöngyöleget, amit az a súlyáról rögtön felismert, hogy arany. Annálfogva egyszerre nagyon jól megértette, amit a sebesült válaszolt neki - görögül: miután a nevét érthetően bediktálta: Peliadesz Akhillesz.
- Hová törekesztek?
- Pollász d' iphthimusz pszükhasz haidi proiapszen.
Beírta a pazsurába: a főhadiszállás lázárétumába.
- Heroon - egészíté ki a sebesült.
- Egy pópa és két apáca kíséretében - fordítá le a szót a szállásmester; azzal kiszolgáltatá a sebesültnek a passepartout-t, amivel az egész orosz táboron végigvonulhatnak.
Itt tehát minden rendbe lett volna hozva.
Délben a szíves házigazda a beteg szobájába hozatta fel az ízletes csirkebecsináltat, s egyúttal a két apácának is ott szolgáltatá fel az ebédet. Az álpópát magához invitálta meg vendégül.
Elébb egy kérdést intézett Tihamérhoz, németül.
- Tudsz magyarul?
- Nem tudok.
Akkor a két apácához fordult.
- Melyitek tud magyarul?
Natália a fejével intett tagadást.
Katka vállalkozóbb kedvében volt.
- Én tudok valami keveset.
- No, hát akkor tenálad hagyom ezt a két nyomtatványt, majd ismertesd meg a tartalmát a hadnagy úrral. De csak akkor, ha a csirkebecsináltját elköltötte.
Az bizony jólesett a sebesültnek, kétnapi koplalás után. Az étel meg a jó bor a legjobb orvosság.
Utána mindjárt jólesett volna egy sebgyógyító álom. Hanem a sebesült kíváncsi volt. Mi lehet a pópa által itthagyott nyomtatványokban?
Katkának ki kellett azokat bontani.
Amint az egyiket széttárta, Tihamér arca egyszerre elsápadt. Az a veres betűkkel nyomtatott kiáltvány az ő saját szerzeménye volt, melyben felhívja az ország összes lakosságát, hogy kapjon kaszára, fejszére a barbár ellenség leöldöklésére. Meglássuk, hogy egymillió kasza nem ér-e többet, mint kétszázezer kozák dárda, osztrák szurony? A neve is alá volt nyomtatva.
A másik nyomtatvány pedig Haynau Steckbriefje volt, melyben mindenki felszólíttatik, hogy a mellékelt kiáltvány szerzőjét, ahol megkaphatja, ott letartóztassa, élve vagy halva kézre kerítse. Kétszáz arany vérdíj tűzetik a fejére.
Ez már elég arra, hogy elrontsa a délutáni álmot.
A felhíváshoz mellékelve volt a kipécézett személyleírása is. Alacsony homlok, körszakáll, világosszőke haj.
Tihamért rögtön utolérte a hideglelés. A fogai vacogtak.
- Csigavér! - mondá a Katka. - Nem kell megijedni. Kifigurázom én a németet, hogy a falnak szalad. Tudom én, hogyan kell a szőke hajat barnára festeni. Akkor ismerjen aztán rád valaki.
Azzal fölkerekedett, elszaladt a boltba, vett egy font mandulát; azt a konyhába vitte, a tűzhelyen serpenyőbe feketére megpörkölte, azután a rézmozsárban összetörte, míg olajat eresztett, jó fekete nedvet. Ekkor fogta az ollót, lenyírta Tihamér szakállát simára; a homlokát gömbölyűre felkopaszította, hogy egész magassá lett; akkor aztán a pörkölt mandula olajával bedörzsölte a fejét, amitől a haja szőkéből barnává változott. Maga sem ismert volna magára ily átalakításban.
Ez hát eddig jó lett volna. De mi lesz velük holnap, ha a muszka tábori orvos látogatása bekövetkezik, s az a tegnapi szőke sebesült helyett egy barnát talál maga előtt? Megőszülni lehet egy éjszaka nagy rémület miatt, de megbarnulni?
De ennél még nagyobb veszedelem is támadt.
A derék házigazda, a turai esperes, a sírszentelési ceremónia alatt a csincsés tocsogóiban úgy áthűtötte magát, hogy országos orbáncot kapott, a két arca úgy felpöffedt, hogy a szemei se látszottak ki belőle, s a száját is alig bírta kinyitni.
Holnap pedig Úr napja van: vasárnap. Misét kell tartani. Ugyan nagy szerencse, hogy itt van a vendég pópa. Szerencse, akinek szerencse, de nem annak, akinek osztályrészül jutott.
- Barátom, holnap neked kell misézni.
Negrotin kegyetlenül meg volt akadva.
- No, még ilyen kelepcében nem voltam - mondá, mikor Tihamérhoz visszakerült. - Mindenhez értek, csak az orosz misemondáshoz nem. Annyit tudok belőle, hogy ,,Krist eleison, Kürie eleiszon" meg ,,goszpodi pomiluj".
- Elég az - biztatá Tihamér -, a többit tátogd el, tégy úgy, mintha énekelnél.
A Katka akart valami okosat mondani.
- Hiszen ott van a nagy bibliád; olvashatsz fel nekik valamit.
- Jól mondod - helyeslé Negrotin. - Abból a bibliából csakugyan lehet segítséget meríteni.
Félrefordult. Kivett belőle egy darab százforintos Reichsschatzscheint, s azt a markába nyomta az ordináncnak.
- Eredj, fiam, járd végig ezzel a százforintos bankóval a boltokat, váltasd fel. Vásárolj tetszésed szerint pokrócot, cukorsüveget, kávédarálót, sonkát, tüszőt, selyemkendőt, amit akarsz; igyál belőle, amennyit megbírsz.
Az a Reichsschatzschein derék egy pénzfajta volt. Arannyal és ezüsttel volt nyomtatva. (Ez volt az egész ércalapja.) A birodalom minden nemzeteinek a nyelvén olvasható volt rajta, hogy aki ezt a bankót el nem fogadja, miféle büntetéssel sújtatik. Annálfogva, akinek egy ilyen pénzjegy ragadt a markához, az rögtön sietett attól megszabadulni; sőt annak zsebben hordozása hazaszerte valóságos árulásnak tekintetett.
A turai boltosok pedig tizenhárom próbás hazafiak voltak. Negrotin bizonyosra vehette, hogy az ő ordinánca, ha azt az elátkozott bankót nem tudja fölváltatni, akkor csak nagy későre fog visszakerülni, ha pedig föl tudja váltatni, akkor éppen semmikor sem fog visszatérni.
Ez szent volt, mint minden lapja a bibliának. Az ordinánc nem került vissza.
Éjféltájon az utazók szép csendben hintóra ülhettek búcsúvétel nélkül, s folytathatták a sietős utat; az orosz előőrsök mindenütt szabadon hagyták őket tovább költözni, amint az orosz passepartout-t megmutatták.
*
Turát elhagyva, akadálytalanul folytathatták az utat.
Tihamér alhatott a hintó belsejében, Natália hajtotta az arcáról a szúnyogokat. Ő maga egy percig sem aludt. Bámulatos a szerető nőnek az életereje. Hogy mennyit elbír: éhet, szomjat, virrasztást. Tihamér álmában is egyre kiabált: látásai voltak. A leányoknak kellett rá ügyelni, hogy a kötőléket le ne tépje a hegedő sebéről.
Csak a város alatt bukkantak élőlényekre, akik nagy tűzrakás mellett dolgoztak. Kóbor cigányok voltak, akik a csatában elesett lovakról a bőrt lefejteni serénykedtek. Ez az ő örökségük. (,,Bőröm a cigánynak, húsom a kutyának." Ez a közmondás.) A már lefejtett bőrök ott hevertek az árokparton, a paticsfákra kifeszítve: A városból és a tanyákról összesereglett kuvaszok lakmároznak nagy marakodással a lenyúzott dögökön. Ezeknek ez most képviselőválasztás.
A hintó után szaladó meztelen purdékat egynéhány garas eldobásával búcsúvételre lehetett bírni.
Jó délig nem jött rájuk szembe semmi szekér. Pedig a róna tele volt tanyákkal, amik zöldellő kukorica-, burgonya- és dohányföldek közt voltak kertek mögé rejtve. Néhol még a búza is aratatlan volt, s ahol learatták, keresztekbe volt rakva. De még a szántóföldeken sem lehetett se takarodó szekeret, se kapáló munkást látni. Az országútról jobbra-balra dűlőutak vezettek a tanyákhoz.
Dél felé már a legközelebbi helység tornyai tűntek elő a láthatáron. Az útfélen volt egy rozzant csárda: ott meg lehetett állni itatni.
Tihamér elkezdett veszekedni a kíséretével, hogy mért nem adnak neki jégbe hűtött pezsgőt?
Az éppen elfogyott ebben a grand hotelben.
Aközben még egy szekér érkezett a szomszéd város felől a csárdához. Egylovas fakó szekér. A kocsisa és egyúttal gazdája is a járműnek lengyel zsidó a legtisztább vérből.
Amíg az a szecskás tarisznyát a gebéje fejére kötötte, az álpópa szóba elegyedett vele, azon a jó lengyel zsidó zsargonon, amit ,,odahaza" beszélnek.
- Hová tartasz, szomszéd?
- Csak ide a szomszédba, Turára.
- Van ott valami maszematte?
- Van bizony. Nagy lovas csata volt. Sok ló ottfelejtette a bőrét. Azt a cigányok lehúzták. Most én olcsón felvásárlom tőlük a lóbőrt.
- Legyen áldás a vállalatodon!
(Íme, tehát mégiscsak van valakinek haszna a háborúból: a cigánynak meg a zsidónak.)
Aztán tovább kérdezősködött az atyafitól az álpópa.
- Nincs valami katonaság a városban?
- De ugyancsak van. Ma reggel érkezett oda egy csapa Jellasics-huszár, meg egy harámbanda veres köpenyeges szerezsán, akik hozzá is kezdtek rendén a zsaroláshoz. Kenyeret, szalonnát, szénát, szalmát, zabot rekvirálnak. Aki nem adja szépszerével, azt megütlegelik.
No, ez éppen elég volt Negrotinnak.
Visszament a hintóhoz, s elmondta a pártfogoltjainak, amit hallott.
- Most mi a városba be nem mehetünk. Szerezsánok vannak benn. Azokat nem tréfálhatjuk meg azzal a komédiával, amivel az oroszokat; mert azok rácok. Egyszerre rájönnek, hogy Tihamér nem a rác táborból való.
Erre a szóra megint úgy kiment Tihamérnak a fejéből minden lázálom, hogy egészen eszméletére tért. Még ő adott tanácsot.
- Félre kell vonulnunk, s valamelyik messze eső tanyán meglapulnunk, amíg a szerezsánok eltakarodnak.
Ezt kellett választani.
Nagy sietséggel letértek az országútról, s a mellékúton vágtattak elfelé, azt mondva a kocsisnak, hogy ,,se kocsi, se ló, se ostor nem a tied, ne kíméld!".
Tihamér sem panaszkodott a kocsirázásról. Okos politikával kellett élni.
Kiválasztani a szerteszéjjel bujkáló tanyák közül egyet olyat, ahol háborítatlanul meg lehet lapulni.
Okos ésszel ki lehetett találni, hogy a rekviráló rác csapatok majd a tanyákat is sorba fogják látogatni, ahol elvinnivalót találnak. Azért kerülni kellett az olyan tanyákat, ahol kazalok, asztagok büszkélkednek.
Végre fölfedeztek egy füzes ér mentén egy olyan szállást, mely mellett alig rejtőzött egy kis szénaboglya. Pajta sem látszott, se magtár a hosszú ház körül, hanem ahelyett lábakon álló, lécalkotású, keskeny kukoricagórék.
Ez lesz jó búvóhely!
Jobbról-balról az út mellett nem volt más, mint tengeri, oly magas, hogy a lovaskatona ki nem látszik belőle; sűrű, mint egy erdő. Ellenség nem szeret ilyen helyen csévelegni.
A hintó kereke ugyan mélyen levágott a nyirkos, fekete agyagban, annál csöndesebben kellett haladni.
Egyszer a sebesült megint elkezdett nyűgösködni.
Hogy annak a kocsisnak a libériája egész mostanáig sárga volt, miért lett most egyszerre fekete?
Hát ezúttal nem volt az nála hallucináció. Persze hogy egészen fekete lett a sárga libéria. Tudniillik, hogy az a tanya, melyet menedékül választottak, egy sertéstenyésztő telepen volt, ahol egypár száz mangalica röfög a hizlalókban. S ahol a sertésnépé a világ egyik fele, ott a világ másik felét a legyek foglalják le. Attól lett fekete a Marci sárga dolmánya.
A két apáca a fátyolával hessegette el a sebesült arcáról a pokol szülötteit, aki a legyek után átkozta azt a bűzt, ami egyre növekedett, amint a tanyához közeledtek. Hát biz a sertések nem fürdenek otkolonban, s bizonyosan nem is hiszik, hogy lehessen valaki, aki az ő illatukat nem szereti.
A tanya birtokosa a tornácon várta az érkező vendégeket. Derék, jól táplált termetű magyar gazda volt. Nem kérdezte tőlük, mi járatban vannak. Nagy futás ideje volt, ilyenkor sok embernek van oka dűlőutakon járni. Látta, hogy sebesültet hoznak. Annak a számára fölnyitotta a tisztaszobáját; a szolgálójával ágyat vettetett neki, lefektette; kifüstöltette a szobát köménymaggal, s az ágy mennyezetét behúzatta szúnyoghálóval. Aztán jó borlevest főzetett a nyavalyásnak, amitől az egészen megbarátkozott a világgal.
A szolgáló nagy hirtelen elkészítette az ebédet a vendégeknek; külön a beteg és az apácák számára, akik a hálószobában étkeztek; maga a gazda az álpópával a nagy kandallós konyhában lakomázott, tartalmasabb harapnivalókat. Ittak hozzá jó idei karcost, aztán pipára gyújtottak. A gazda még csak a nevét sem kérdezte a vendégének, sem azt nem tudakozta, mi nyelven beszél. Látta, hogy muszka pópa: ezt hiába szólongatja.
Negrotin magában tusakodott: fölfedezze-e kilétét a házi gazda előtt? Olyan becsületes képe van. Lehetetlen, hogy áruló legyen.
Egyszer csak megszólalt magyarul:
- Gazduram!
A gazdának még csak a pipa sem mozdult meg a szájában.
- Mi tetszik?
- Mi a magyar táborból jövünk.
- Gondoltam.
- Miről gondolta?
- Ráismertem a püspök lovaira. Azokon nem jár muszka.
- Nekünk rejtve kell maradnunk késő éjszakáig.
- Az meglesz.
- De aztán tovább kell utaznunk még pitymallat előtt.
- Az nem lehet.
- Miért nem?
- Hát csak.
Negrotin egyet gondolt. Ki akarta próbálni az emberét.
Elővett a tárcájából két bankjegyet, egy Kossuth-bankót meg egy Reichsschatzscheint, mind a kettőt letette az asztalra.
- Én megfizetek a vendéglátásért és a kalauzolásért. Tessék választani. (Már tudniillik a két pénzjegy közül.)
A gazda a Reichsschatzschein után nyúlt, azt vette el.
Ez már érthető.
Hanem aztán azt tette a gazda, hogy szépen összehajtogatta azt az aranyos bankót hosszában keskenyen, odalépett vele a tűzhelyhez, meggyújtotta a végét a parázsnál, s rágyújtott vele a pipára, minden szipákolásnál lobbot vettetve a ,,fidibusszal", s végül a csücskéjét odaszorítva az ezüstkupak alá.
Ez már még érthetőbb.
- Hiszen kegyelmed derék hazafi. Hát mért nem akar bennünket tovább kalauzoltatni?
- Majd megtudják.
- De a mi utunk sietős.
- Ha sietnek, nem érnek helybe.
Többet harapófogóval sem lehetett belőle kicsikarni.
Ez a nap már megint el volt veszve.
De ha csak ennyi bajjal végződött volna!
Negrotin átment a benyílóba, hogy az apácákat felváltsa a betegápolásban. Azok kimentek az udvarra; ő a sebesült ágya mellett maradt. Vigasztalta, biztatgatta.
Egyszer csak nagy sietve rohan be a konyhába a két leány, Natália benyit a szobaajtón, s rémülettől reszkető hangon szól Negrotinhoz.
- Jöjjön ki, kérem!
Negrotin sietve ment ki a konyhába.
- No, hát mi baj?
- Itt vannak a szerezsánok.
E biz úgy volt. Hat szerezsán hajtatott be az udvarra nagy társzekéren. Kettő kinn maradt a szekérnél; négyen nyomakodtak befelé.
Marcona, napbarnított fickók voltak. Kék dolmányuk, bő plundrájuk, hosszú veres köpönyegük, veres süvegük, vállukon hosszú csövű puska, széles tüszőjükben két pisztoly és egy handzsár.
A házigazda a konyhaajtóban fogadta őket.
- Mi kívánságtok?
- Szvinya.
No, ezt a szót minden magyar ember ismeri, azt teszi, hogy ,,disznó".
- Kólkó? (Hány?)
- Szest. (Hat.)
- Dobre. (Egyen meg a daruszőrű fránya!)
Azzal a gazda kiment a hátulsó ajtón, rendjelet adni a bébilléreinek, hogy öljenek és tisztogassanak fel hat darab hízót a vitéz szerezsán urak számára. A szolgálójának pedig meghagyta, hogy süssön-főzzön vacsorát, és adjon fel bort a kedves vendég uraknak. Maga nem maradt velük. Otthagyta nekik az álpópát.
Azok szép ájtatosan kezet csókoltak az álpópának, s letelepedtek az asztal mellé.
A pila sietett nekik kedveskedni. Feltett az asztalra egy sonkát, gyürkés kenyérrel meg egy kancsó bort. Ez csak domitórium.
A vitézek hozzáláttak, s aközben hangosan beszéltek egymás között rácul, amiből Negrotin egy szót sem értett. Őt is kínálták sonkával, borral, de megköszönte.
Mire a sonka elfogyott, jött a pila az első fogással. Az volt káposztás disznótokány. Fölséges eledel. De már ezt meg kellett az álpópának is ízlelni.
A szerezsán káplár meg akarta mutatni, hogy ő gavallér ember. Kihúzta a széles övéből a piros bugyellárisát, ami csak úgy duzzadt az értékpapíroktól. Ezeket ő a városi iskolamestertől konfiskálta, aki kipécézett rebellis. Vagyona a törvényes kormány illetményé. Négyféle értékjegyek voltak. A legnagyobbak rózsaszín, a kisebbek kék, sárga és fehér papírra nyomatva. A rózsaszínűekre ez volt nyomtatva nagy betűkkel: ,,kitűnő", a kékekre kisebb betűkkel ,,jeles", a sárgákra ,,elégséges", a fehérekre ,,elégtelen". Ezek kitalálhatólag a szorgalmas pedagógus iskolai schédái voltak, amikkel szombatnapon a discipulusait el szokta látni, a hét folytán tanúsított viselkedéseikhez mérten. A káplár ezeket mind pénzjegyeknek nézte. Csalódása természetes volt. Abban az időben annyiféle papiros pénzjegy forgott az országban közkézen, hogy az ember könnyen megtévedhetett a sok cifra papirosban.
Mikor a pila bejött az üres tálért, a káplár büszkeséggel húzott ki egy rózsaszínű papirost a sok közül e fölirattal: ,,kitűnő", s odanyomta azt a szolgáló markába, amin az nagyot nevetett.
Azután következett a második fogás: véres hurka és fokhagymás kolbász, zöldpaprikával. Ez is megjutalmaztatott egy kék értékpapírral: ,,jeles".
Aközben többször megürült a boroskancsó, a vitéz uraknak nagy kedve kerekedett, rágyújtottak a nemzeti nótára. ,,Mnogája léta". Az álpópának is velük kellett dalolni.
Még harmadik tál étel is következett: a túrós csusza tepertyűvel.
Ezért már csak sárga schédákból kapott a pila egyet: ,,elégséges". Azt is megköszönte szépen.
- Hoznál-e még valamit? - tréfálkozott vele a vitéz káplár.
Ha úgy tetszik?
A pila felhozott még egy cseréptányérban fekete retket. Jó ez nagyon, gyomorrekesztőnek.
Ezért csak egy fehér cédulával jutalmazták meg.
De már ekkor be voltak nyakalva mind a négyen.
- No, hát mid van még? - hörögetett a káplár. - Van almád, cseresznyéd?
A szolgáló azt mondta, hogy nincs.
- Dehogy nincs! Almád is van, cseresznyéd is van. Hocide, majd én leszedem.
S elkezdett tettlegeskedni a leánnyal.
A szolgáló sikongatva szakította ki magát a szerezsán karjai közül, s rémületében befutott a mellékszobába.
A szerezsánok felugráltak az asztaltól, s vad röhögéssel rohantak a leány után.
Az álpópa útjukat állta a benyíló ajtóban a keresztes táblájú bibliát tartva eléjük.
Amint a bortól fölhevült marcona fickók a két apácát meglátták, még jobban fölhevültek, s az útjukba álló álpópát erőszakkal igyekeztek az ajtóból elhurcolni. A sebesült rémülten ugrott fel fekhelyéből.
Negrotinnak alig lehetett mást tenni, mint hogy kirántsa az egyik szerezsánnak a handzsárját az öve mellől, s aztán összekaszabolja mind a négyet.
E percben puskaropogás hangzott fel az udvaron, riadó lármától kísérve.
A szerezsánok megrökönyödtek.
A konyhaajtón a házigazda nyitott be, nagyot ordítva:
- Szaladj, szerezsán! Itt vannak a magyar gerillák.
Künn az udvaron egészséges káromkodás hangzott, fokospüfölés és keserves jajgatás hangjaival keverve.
A szerezsánoknak sem kellett több. Nosza, futottak az ablaknak, azon keresztül ugráltak ki a hátulsó udvarra; még a hosszú puskáikat is otthagyták a szögletbe támasztva.
- No, most vagyunk már igazán kelepcébe szorítva! - mondá Negrotin. - A magyar gerillák kezébe kerültünk, akik minket a szerezsánokkal együtt találva muszkáknak álcázottan okvetlenül le fognak mészárolni.
- Átkozott kozák köpönyeg! - nyavalygott Tihamér, akin egyszerre Nessus-inggé vált a kölcsönzött egyenruha.
Negrotin elszántan sietett a konyhaajtó felé, mely előtt közeledő léptek hangzottak.
Az ajtó felnyílt, s belépett rajta egy fiatal, daliás alak, egyik kezében kivont kard, másikban felvont sárkányú pisztoly. Csaknem összeütötték a homlokaikat az ajtóban, az álpópa meg a gerillahadnagy.
Amint Negrotint meglátta a gerillahadnagy, egyszerre a kézcsuklójára csúsztatá szíjánál fogva a kardot, s nevetésre hajló hangon monda:
- Jó estét, Negrotin pajtás! Mégiscsak rád találtam.
Negrotin nagyot bámult. Sohasem látta ezt az alakot. Hát ez honnan ismeri őt?
- Itt van veled Lippay Tihamér is? - kérdezősködék a gerilla.
- Igen - felelt Negrotin, még jobban elbámulva.
- A menyasszonyával együtt?
- Az is itt van.
E szóváltásra kijött a benyílóból a sebesült, Natália vállára támaszkodva. Amint meglátta a gerillát, örvendve kiálta fel:
- Te vagy itt, Jóska?
- Hát persze, hogy én vagyok.
Azzal összeölelkeztek. Iskolatársak voltak még egypár év előtt.
A nagy csókolódás hangjára a másik apáca meg a pila is kijött a benyílóból nagy csodálkozással.
- Az én kedves Natáliám, menyasszonyom - mutatá be az egyiket Tihamér.
- Tudom, tudom. Ez a másik pedig a te kedves markotányosnéd, a Katona Katka.
- Hát te mindent tudsz?
- Jól vagyok értesülve.
Azzal a menyasszonyának mutatta be a jó pajtását Tihamér.
- Az én kedves Jóska cimborám, akiről én magának annyi jót beszéltem. Egy test, egy lélek voltunk a kollégiumban.
- Nagyon örülök a találkozásnak - mondá Natália.
A gerillahadnagy igen fanyar képet csinált ez örömnyilvánításhoz. Még Negrotinnak is volt egy szava hozzá.
- Én azonban nem bírom kitalálni, hogy lehet az, hogy a hadnagy úr engemet nevemen szólít, hogyan jutok e szerencséhez.
- Nincs abban semmi szerencse - monda bosszúsan a gerilla. - Ne sokat örvendezzünk itt most, urak. Jó, hogy röptiben elfoghattalak benneteket. Majd kötélbe szaladtatok. Egész útitervetek a vezérek hadiparancsával együtt el van árulva.
- Elárulták! - hördült fel Negrotin.
- El biz azt. Itt van a Földeáki Újságban kinyomtatva, mint örvendetes hír.
Elővette a zsebéből a nyomtatványt, megmutatta Negrotinnak.
Szóról szóra ki volt benne nyomatva a vezérek utasítása Klapka hadvezérhez.
Negrotin a haját tépte dühében, s szidta a szenteket (akik pedig nem okai ennek). Sejtette ő ezt előre, mikor az utasítást letisztázva adták a kezébe, az impúrum a papírkosárba került.
- Hja, bizony, barátim, ha egy újságíró valami érdekes hírt megtud, az azt el nem hallgatja. Azt hitte a jámbor, hogy ti már azóta Komáromban vagytok.[2]
- Hogy a pokol tüze eméssze el még azt is, aki a sajtót feltalálta!
Negrotin táncolt dühében.
- No, de még folytatása is van a dolognak - mondá a gerilla, s kiszólt az ajtón. - Gazduram, jöjjön be csak.
A gazda belépett.
- Mutassa csak elő azt a bizonyos körözvényt.
A gazda előhúzott a csizmaszára mellől egy összegyűrt skartétát, kisimította a két tenyere között, úgy nyújtotta át Negrotinnak. Haynau körözvénye volt, melyben mindenki fölhívatik, hogy az üldözésre méltó, veszedelmes rebellis küldöncöt, Negrotin kapitányt, s a vele egy hintóban utazó sebesült Lippay hadnagyot és ápolónőit fogják el, s a császári csapatoknak szolgáltassák át. Díja ezer forint. Mellékelve volt Negrotin személyleírása.
Negrotin összegyűrte a markában a nyomtatványt, amit némán olvasott el, s suttogva beszélt a gerillahadnagyhoz.
- Nem mutatom meg ezeknek, mert kétségbeesnének.
Azzal a hölgyekhez fordult:
- Nagyon kérem, menjenek vissza a benyílóba, s fektessék le a barátunkat. Nekünk rendelkeznivalónk lesz együtt.
Tihamér ellenkezni akart, hogy ő az ő kedves pajtásával még bratinázni akar; de csak betuszkolták a mellékszobába.
- Mármost érted, ugye, honnan ismertem rád, holott sohasem láttalak? - monda a gerilla Negrotinnak.
A gazda is megszólalt.
- És így azt is érti az úr ennek folytán, hogy miért mondtam én azt, hogy ha sietnek, nem érnek helybe.
- Jó, hogy gazduram odaizent a tanyánkra - mondá a gerilla. - Elég jókor érkeztünk.
Negrotin hálásan szorítá meg a hadnagy kezét.
- Hagyjuk most a hálálkodást is, meg a szitkozódást is, s beszéljünk röviden, hogy mit kell most tennünk. Nincs sok idő a tanakodásra. A megriasztott szerezsánok nagy futvást még az éjjel eljutnak a városba, s reggelre a Jézus Mária-huszárok[3] itt teremhetnek. Nektek most rögtön félre kell állnotok az útból, s rejtekben maradnotok, míg Haynau serege továbbvonul, s felszabadul az út.
- Egészen rád bízzuk magunkat.
- Meg erre a gazdára itten. Mujkos András a becsületes neve. Igaz, kipróbált hazafi.
- Próbáját láttam már egy pipagyújtásnál.
- No, hát legelőször is azt a maskarát, amit most viseltek, fel kell cserélnetek. Ebben már ki vagytok híresztelve. Mujkos uram ellát benneteket szükséges öltözettel. A két apácából lesz két kun menyecske. Asszonyfővel járjanak. A kozák hadnagy átvedlik duhaj legénnyé, akit a kocsmában vertek agyba-főbe, te magad leszel számadó gulyás, cifraszűrben, mozsársüveggel. Lássanak hozzá szaporán, Mujkos uram.
A gazda kisietett, s nagy hirtelen becepelte maga a szolgálójával a parasztöltözeteket, férfiak és nők számára.
Az álpópából igen derék számadó gulyás lett.
- De ezt a keresztet is itt kell ám hagyni - mondá a gerilla -, s ezt a nagy bolond bibliát sem cepelhetjük magunkkal, mert erre nincs szüksége egy gulyásnak.
- De van nekem.
- Mit rejtegetsz benne?
- Ennek a szép menyasszonynak, a püspök unokahúgának a hozományát - vallá be a titkot Negrotin, felnyitva a biblia acélzárait. Megmutatta őszintén a gerilla vezérnek a tömérdek kincset, aztán meg a vezérek levelét Klapkához.
A gerilla meg sem ütődött ennyi kincs láttára.
- Mind belecsomoszolhatod ezt a sok papirost a posztószél tarisznyába, ott senki sem szimatolja; de ebben a cifra bibliában rögtön rátalálnak.
Csakugyan elfért az mind a posztószél iszákban. Ami nem fért bele, azt be lehetett tömni a szűr ujjába. Be volt az kötve. Most el lehetett danolni: ,,Az egyikben százforintos bankó". (De sok!)
- A vezérek levelét meg dugd a csizmaszárba.
Annak is jó ott.
- Aztán ezt a nagy bolond tyúkültetőt sem hurcolhatjuk ám magunkkal, erről rögtön ránk ismernének; ez a nehéz hintó a mi utunkon tízszer feldűlne; ezt csak vigyék vissza püspök uramnak. Majd Mujkos uram befogat a maga egzergáziás szekerébe, az lesz a társaságnak való.
Negrotin a fülét vakarta.
- Nem tudom, hogy a mi pajtásunk kiállja-e a parasztszekér rázását: a hintón is sokat nyűgösködött.
- Ilyen volt teljes életében. Ha diákkorunkban egy ütést kapott, mindjárt jajgatott, hogy a csontját törték. No, majd gondoskodunk róla. Két szamár hátára egy hordozóágyat kötünk, abba elhelyezzük Timárkát, semmi porcikája sem fog fájni. Hajnalig távol legyünk innen.
Mujkos uram olyan nyugodt lélekkel rendelkezett, mintha csak disznóölésről volna szó. Szekeret befogatni, szamarakat hordozóággyal ellátni mind az ő gondja volt. Pedig megérthette Haynau proklamációjából, hogy aki a rebellisek menekülését előmozdítja, annak ,,Pulver und Blei" a jutalma. ,,A kutyámat ijesszék meg."
Még fel sem jött a Fiastyúk az égre, mikor már rendben volt minden. Szekér befogva, elemózsiás tarisznya, boroskulacs a lőcsre akasztva.
- Aztán, amíg szükség lesz rá, innen mitőlünk mindennap ott lesz ám az elemózsia a tanyán - dörmögé Negrotin fülébe a gazda.
- Csak aztán az üldözőinket nyomra ne igazítsák.
- Mit? Az én szolgáim? Hát az a lovas legény, akit elfuttattam izenettel a gerillákhoz, mikor az urak ide jöttek; hát a kocsis, aki az urakat odaszállítja most a rejtekbe, meg a szolgagyerek, aki a két szamarat vezeti, nem mind tudja-e, hogy hol a gerillák tanyája?
- De ezer forint nagy pénz.
- Hátha ott heverne az az ezer forint az útfélen, hozzányúlna-e, elárulná-e érte az én szolgám a mi lengyelünket?
Azzal segített Mujkos uram a kackiás menyecskének felhágni a szekérre. A kocsis csak a nyelvével csettentett, a lovak elindultak. Nem kevesebb serénységgel kocogott a szekér után a két összecsatolt hosszúfüles. A gerillák előrevágtattak gyors paripáikon, keresztül az úttalan mezőn.

[1] Dalld múzsám Péleuszfi Akhilles szörnyű haragját,
     Aki tömérdek akhajainak szerzette halálát,
     S sok fennkölt lelkét idején elküldte pokolra
     Hősöknek.
[2] Hasonló eset történt meg, mégpedig a kormány hivatalos lapjával, a Közlönnyel, melyben kihirdették Guyon Richardnak komáromi várparancsnokká kineveztetését, mikor még útban volt, s Komárom várát az ellenség tartá körülzárva. (J. M.)
[3] A Jellasics-huszárok népies elnevezése.









Jókai Mór: A mi lengyelünk


7. A PUTRIBAN
Mi az a putri?
Ez az a bizonyos torony, amit felülről kezdenek építeni. Először készül el a teteje, jó nádkévékből, piramisok alakjára. Azután következik maga az épület: nem emelkedik, hanem mélyed lefelé. A földbe vájják, jó mélyen, négyszegletűre, a falait kitapasztják agyaggal, s végül bemeszelik szép fehérre; a padozatát lesulykolják keményre, az olyan lesz, mint a tégla. Az egész lakás nem került a gazdájának többe, mint a mész árába. Amint elkészült, rögtön beleköltözhetik: nem kell a tervrajzot a mérnöki hivatalnak jóváhagyás végett benyújtani. Fahágcsón szállnak le bele. Kényelmes szállás: nyáron hűs, télen meleg. Azért is nincsen benne se tűzhely, se kürtő. Aki sütni, főzni akar, annak szolgálatára áll egy másik épület, a vasaló, távol a lakhelytől. Ez nádból van egészen, felül nyitva, hogy a füst meg a szikra kimehessen. Közepén a pestes a szolgafával, amin a bogrács lóg. A nádfalba vannak szúrva a kanalak. A kanál nyele fűzfavessző, merítője békateknő. Mindent megád a puszta a saját emberségéből. A putri tetejének még díszítése is van, azt körös-körül befutotta a vadszeder, a bejárata fölött pedig függönyt képeznek a madzagra felfűzött dohánylevelek.
A putri boldog lakója a gányó. Ez az általános ember: aminővé a természet megalkotta. Bérben bírja a földet, melyben dinnyét, dohányt termeszt. Amellett faragó, kosárfonó, gyékényszövő, taplókészítő, pipaszárfúró - ezermester. A felesége javasasszony. Patécsot, döbröcöt, kelevényt gyógyít, törött csontokat összeforraszt, sorra járja csodaszereivel a tanyákat. Nem kell neki hozzá orvosi diploma.
A putri a rezidencia, a családi otthon. Földbe vájt része az asszonyi szalon: eresze, a bundával terített hársággyal meg a kenyértartó polccal a gazda lakása, télen úgy, mint nyáron.
Ámde a putrin kívül van még több mellékhelyiség a tanyán: a vasaló, ahol főznek, méhes, a dohányszárító, a kukoricagóré, mind nádból, csak a négy cölöpön álló gyógyfűraktár teteje épült előkelő kukoricaszárból, jó távol, a dinnyeföld végében, a csőszgunyhó, de ebbe már csak négykézláb szokás bemászni, végül még van egy jégverem is. Az egész telepre el lehet mondani, hogy ,,gunyhó, gunyhóbb, leggunyhóbb".
Ezzel még nincs vége az alkalmatosságoknak. Egyik oldalát a telepnek egy kopár agyagpart határolja. Abba van vájva egy istálló a pöre[1] számára, a másik a tehénkének, a harmadik a kordénak. A sütőkemence is ott feketéllik. Még azután több lik-luk is van az agyagparton; azokból az alsókat ürgék, a felsőket a parti fecskék készítették a maguk kényelmére.
Az agyagpart ellenében terül a csincsés. Valami lomha folyású ér csordogál valahonnan tekeregve, náddal és vízi növényekkel gazdagítva a lapályt, sötétzöld sáserdejéből tölcséres szulákok, ernyős elecsek, réti füzények tarkállanak elő; szép a szemnek, de rossz kaszáló a tehénnek, a birka számára mételyhozó legelő.
Az agyagpart és a tocsogó között van aztán valami húsz lánc termőföld. Ez a gányóé. Nem ura a teleknek, csak zsellérje. Fizet a föld birtokosának, aki a városi plébánia, egy szekér dinnyét, egy szekér kukoricát, meg egy bála dohányt.
A dombos homokterület be van futtatva dinnyeindákkal, amiknek sűrű levelei közül ezerével tolakodnak elő a csíkos héjú és sötétzöld, a barátmagú, a gerezdes és cserhajú kobakok, az ágyak széleit vadsáfrány és kukorica szegélyezi, hagyma is terem bőven, meg káposzta. De abból már nem kap a pap.
Azonban még egy kötelezettség van a gányó szerződéséhez kapcsolva. A birtok felekezeti jellegét képviseli egy feszület, bádogra festett Krisztus-képpel, dombtetőre emelve. Ennek a dombnak a pázsitos oldalát tartozik a gányó jó karban tartani, mindennap megöntözni. Ott emelkedik e szent jelvény a putri közelében.
Dugasz Márton uram, a putri tulajdonosa azonban kemény nyakú kálvinista. Csakis főképpen azért tart maga mellett nyaratszaka még egy csőszt is, hogy azzal öntöztesse a feszülethordó dombot, mert azt az ő nyaka be nem veszi.
Vert út nem vezet ehhez a tanyához sehonnan. Napi járóra esik a hozzá tartozó várostól. A keréknyomot menten betakarja a futóhomok, a nyírfaerdőben, a csereklyésben elnyeli a sár.
Különben is semmi élő teremtésnek nincs oka errefelé kódorogni.
Itt ütötték fel a tanyájukat az alföldi magyar gerillák, ahonnan ki-kicsaptak az osztrák csapatokra, a cirkálóikat lekaszabolták, postáikat elfogdosták, s ha túlnyomó ellenre találtak, egyszerre eltűntek, mintha a föld nyelte volna el őket.
Valósággal úgy volt: elnyelte őket a putri.
Hajnal lett belőle, mire a menekülők a homokbuckákon, topolyafaerdőkön, ingoványokon keresztül idáig elvergődtek.
- Itthon vagyunk - mondá Gál Józsi, a gerillahadnagy, amint a putri előtt megálltak a szekérrel.
Dugasz Márton uram eléjük jött, s ,,dicsértessék"-kel fogadta őket; de hozzátette: ,,a szép asszony". A kálvinistáknál így módosítják azt.
Azzal becsülettudóan kinyitotta a putri ajtaját:
- Tessék besétálni. - Besétálni?
Natália visszahőkölt a szíves kínálástól.
Hisz ez egy verem!
Hát biz oda garádicson kell besétálni.
Látható, hogy abban a putriban csak két ágy van, mely nyugvásra kínálkozik.
Most aztán előáll az igazi kanapéprocessus.
Ki foglalja el ezt a tanyát?
A gerillahadnagy ajánlatos szóval igyekezett kedvet csinálni a helyzethez.
- Ez lesz a legbiztosabb rejtek számotokra.
- Rejteknek elég rejtek - mondá Negrotin -, de hogyan osztoznak meg rajta a híveink? Nekünk, férfiaknak, ,,minden bokor szállást ad", de ebbe a putriba csak a sebesültet szállásolhatjuk el, meg még egy nőt, aki őt ápolni fogja, annak a nőnek a pajtásunk feleségének kell lenni. Melyiket adjuk ki a feleségének?
A két leány hallotta ezt. Mind a kettő parasztmenyecskének volt öltözve.
- Ha csak arra van szükség, itt vagyok én - ajánlkozott a Katona Katka. Ő nem kockáztatott semmit.
- Nem! Nem! Abba én nem egyezem! - tiltakozék Natália. Bántotta a féltés, hogy az ő vőlegénye egy markotányosnéval legyen bezárva egy verembe.
- No, hát kegyelmed akar mellette maradni?
Ez ellen megint a szemérem ösztöne tiltakozott. Egy ártatlan, tiszta hajadon egyedül magában ápoljon egy férfit, ha vőlegénye is! Az ellen föllázad minden női érzés. Az eddigi napokban ketten voltak ez ápoláshoz. A Katkáé volt a durvább szolgálat: övé csak a gyöngéd virrasztás.
Kettévágta a nehéz csomót maga a sebesült, amint a szamárhordta nyugággyal megérkezett, s aztán odavezették a neki szánt menedékhez.
Elszörnyedt rajta.
- Micsoda? Hogy én ebbe a verembe lemásszak? De, Isten uccse, én nem engedem magamat elevenen a föld alá dugatni. Énfölöttem még nem énekelitek el a circumdederumot.
Teljesen igaza volt.
A csomó tehát szerencsésen ketté volt vágva. Egyik leánynak sem kell Tihamér feleségévé szegődni.
De már most újabb kötést kellett csinálni.
Ezzel szolgált Dugasz Márton uram, a gazda.
- Mindennek van oka-foka. Menjen hát le ez a két debella a putriba: ott elnyújtózhatnak. Ez a nyavalyás Lázár meg dögöljön le ide az én vackomba az eresz alá: ne féljen, nem kapja el a rézorrú bagó. Aztán ami szüksége lesz, azt majd ellátja a banyám, a házi dorombom. Mink ketten ezzel az úrral majd eldégálunk a méhesben.
Hát ez okos beszéd volt: mindenki rászavazott.
Hogy a gerillák hova telepednek, az az ő dolguk. A ,,drómó" gondoskodik a saját keresztfiairól.
Leghamarább beletalálta magát a helyzetébe Tihamér, elhelyezkedve az eresz alatt a hárságyra.
- Gyere hát, te szipirtyó! - kiáltott a gazda nagy hangon.
Erre előcammogott a tehénistállóból a megszólított asszonyi állat, tejessajtár volt a kezében.
A két leány kíváncsi volt rá, hogy milyen lehet az a hölgy, akire az ő féltett kincsük ápolása átruháztatik, maga Tihamér is érdeklődött iránta. A leányok meg voltak elégedve, Tihamér kevésbé. Az asszonyi állat tökéletes mása volt a vasorrú bábának. Hát bizony putriban lakni, s Tündér Ilonának lenni nem adatik együtt.
A ráncos, bibircsós arcához, a kancsal szemekhez, a csontos termethez, a foltos öltözethez még a hangja is olyan mély és reszelős volt, mint egy színpadi súgóé. Alig lehetett megérteni, hogy szidja-e, vagy üdvözli a vendégeit.
Mégis bebizonyította, hogy szívesen látja őket.
Apró szilkéket szedett le a polcról, s abba frissen fejt tejet töltögetett a számukra, hozzá spárgára fűzött pereceket osztogatott nekik. Végre egy füles kosárból meggyet markolt elő, s azt a leányok kötényébe szórta, hozzádörmögve, az e tájon jól ismert versmondást ,,ögyé könyeret möggyee, ha nem kő, tödd ee, maj mögöszöd rögge".
Azzal a sebesültet vette a gondjai alá.
- No, hát neked, édes mézem, mi hibád? Mid fáj? Kilyukasztották a fejedet? Kutyabaj! Mingyá segítünk rajta: rá se kell olvasni.
Negrotin emelni akarta a bajtársa tekintélyét:
- Csatában kapta a sebét.
- Csata? - veté oda félvállról a javas nő. - Mi az egy rác lakodalomhoz képest? - S azzal leoldá a köteléket. - Semmi baj. Nem kell ennek, csak egy kis nadálytő meg egy körömnyi kutyaháj. Két nap alatt meggyógyul. Ebcsont beforr.
Kéznél volt minden. A fekete nadálytő ott tenyészik a vízparton, kövér leveleit, rózsaszín virágfürtjeivel (akiről azt írja Diószegi, hogy az még a fazékban fövő húst is képes összeforrasztani), az menten enyhülést szerez a sebesülteknek: minden órában frisset raknak rá. Lassankint már nem is érez semmi fájást. Jobban ért ahhoz a javasasszony, mint a tilógus.
Natália ebben a világtól elzárt magányban igyekezett otthon találni magát. Mikor a betegápolásban fölváltotta a Katka, ő elsétált a mezőre, virágokat szedett, azokból koszorút font, hogy azt a mi idvezítőnknek a keresztfájára kegyelete zálogául felfüggessze. Az bizony hiányzott eddig onnan.
A feszületet környező pázsithalmot éppen akkor öntözte kannával a ,,sete".
Az igazi neve Puczok András lett volna, de csak úgy szólították, hogy ,,sete", mivelhogy a jobb karja meg volt meredve, csak bal kézzel tudott dolgozni.
Igen jámbor ember volt. Munka közben mindig zsoltárokat énekelt. Azokat a Clément Marot-féle zsolozsmákat, amikkel a kálvinisták a templommennyezetet megreszkettetik: ,,Oh, mely boldog az oly ember éltében", ,,Perelj, Uram, perlőimmel", ,,Az Úr énnékem őriző pásztorom".
Natáliának olyan szokatlan volt ez a zsoltáréneklés. Az óhitűeknél maga a gyülekezet nem énekel, bízzák azt a kórusra: az énekkar ifjai aztán eldalolnak végtelen hosszú, népdalszerű ritmusokat, amik nagyon szépek, de szent Dávid zsoltárait ők nem harsogtatják. A nagy zsidókirály költészetének csak a kálvinisták a buzgó hirdetői.
Natália a maga vallásának igaz híve volt. Unokahúga egy óhitű főpapnak, a görögöt tartá egyedül idvezítő hitnek.
Az is vala egyik alapja Lippay Tihamér iránti hajlandóságának, hogy ez is az ő hitvallását követte. Az alföldi rác ifjakat rendesen odaküldték, abba a nagy alföldi városba, melynek híres kollégiumában a magasabb tudományokat elsajátíthatták. Ott kötött barátságot iskolatársával, a gerillahadnagy Gál Józsival. Összecsatolta Natáliát a vőlegényével a hitvallás közössége.
No, ha szokatlan volt Natália előtt a sete zsoltáréneklése, még idegenebb lehetett neki a gazda rossz szokása, a káromkodás.
Ez a magyar specialitás. Úgy káromkodni, mint a magyar, senki sem tud. Ha valakinek eszébe jutna a káromkodások szótárát megírni, az lenne a legnépszerűbb ember az országban.
Mikor már Dugasz Márton uram a görögdinnyék megdátumozása után (ami szükséges az érési idő végett) visszakerül az istállóhoz, s hallja, hogy a sete még mindig zsoltárt énekel, elkeríti nagy cifrán a kifordított áldást:
- Hát azt az istentiszteletben telhetetlen árgirusát az öregapádnak, nem hagyod-e már abba azt a virginálást?
A sete aztán, hogy kedvét találja a mérges gazdának, rágyújtott a zsoltár paródiájára:
Uram, büntesd meg a hagymát, Mért keserű. 
       Lám a répa mily édes.
Ha megfőzik disznólábbal, Vagy orjával, 
       Apád is megeheti.
- Ördög bújjék a nótafikáló torkodba! Nem hallod, hogy bőg a tehén. Nem adtál még ma tukorcát.[2]
Erre is talált a sete dicséretet: ,,Halld meg a barom bőgését".
Natália nem állhatta ezt a lélekháborítást tovább, attól is tartott, hogy ez az ungorkodás felveri az álomból Tihamért: megszólítá elébb a setét
- Ugyan, édes atyámfia, nem tudna kend valami kegyesebb nótát énekelni?
- Tudok biz én.
Azzal fogta a szénahányó villát, felszúrt rá egy csomó zöld takarmányt, s azt két kézzel magasra emelve, mintha búcsújáró népet vezetne, rákezdte a tréfás zsolozsmát:
- Szentmártoni mákos rétes! Alleluja!! Kívül mákos, belül üres! De jó volna! - Így bicegett a tehénistállóhoz a tukorcával.
A gazda káromkodott. Emlegette a setének a hátrafordított fejű Júdás apostolát, s kívánta neki, hogy a fanyelű szent pofozza fel mind a két kezével.
Ezt már Natália nem hagyhatta szó nélkül.
- Ugyan, édes bácsi, mért káromkodik kegyelmed olyan pogány módra?
- Hát mit csináljak, ha elővesz a harag? Bicskát rántsak, s leszurkáljam, akire megharagszom?
- De legalább ne szidja az Istenét meg a szentét annak, akire haragszik.
- Hiszen ha az apját-anyját szidom, azt föl se veszi a pernahájder; ha a lelkét szidom, az nincs neki, de szentje van, aztán nem törik bele semmi porcikája. Az ebadtának, kutyateremtettének.
(Utoljára még kiderül, hogy a magyarnak a káromkodás afféle biztossági szellentyű, melyen keresztül a felforrt indulat elrepül. Lesz belőle nemzeti virtus.)
Natália egy egészen idegen világban érezte magát, amilyenről eddig fogalma sem volt. A gazda meg a szolgálója rá nézve vademberek. Az asszony vajákos nő. (Talán méregkeverő?) És ő egyedül van itt közöttük. A vőlegénye magával is tehetetlen Lázár: nem tesz emberszámot. A Katona Katka korán elment a szekérrel, vissza a sertéshizlaló-tanyára, élelmiszereket hozni, Negrotin a gerillákkal együtt távozott el, a vidéket kikémlelni, a menekülési utat keresni.
Magara volt hagyva. Egy leány, aki eddig püspöki kastélyokban lakott, minden ártó szellőtől, még a visszás hangtól is megőrizve. Nem hallott mást, csak áldó, imádkozó szót. Bár vademberek volnának, akik közé idetévedt, hogy ne értené a nyelvüket.
Elindult magában a csincsés felé, amerre azt az asszonyi lényt eltávozni látta, azt akarta felkeresni. Az ugyan csúf, visszataszító alak, de mégiscsak nő, a maga fajtája.
Térdig érő, virágos bozót között vezetett az ösvény. Olyan növényzetet látott maga körül, amilyenről képzelete sem volt; amik nem találhatók a püspöki üvegházakban: bokrok tele keresztes virággal, függő fürtökkel, fekete bogyókkal, fenyegető, tüskés tobozok, ernyős elecsek, haragoszöld zászpák, rózsaszín füzények, össze-vissza nőve tölcsérvirágú folyondárokkal, amik mind valami érzékingerlő szagot terjesztenek: a sásliliom közül felcsillámló víz színén libegnek a vízitök széles levelei, a levélen zöld béka gubbaszt; ha rákezdi az ümmögést, tízen felelgetnek rá; ha brekegni kezd, ezren riadnak rá vissza. Odább magas nádon kell keresztültörtetni; a talaj süpped a léptek alatt.
Egyszer aztán valami különös hang üti meg a fülét, hasonlatos egy kínzott gyermek bömbölő sikoltásához.
A rémület bátorságot ad. Natália a félelmes hang felé sietett.
Amint a sűrű nád közül kitekintett, ott látta egy fűzfa tövében a gazda feleségét.
Csakugyan boszorkányhoz illő munkát végzett a vén banya. Egy fűzfagallyra volt hosszú fonálra felakasztva egy paraszttenyér nagyságú béka, a bőre barna testszínű, öt sor bibircsóval a hátán. Eleven volt még, kepickélt. Ez ordított olyan embermódra. A vénasszony egy csomó árvacsalánnal veregette a béka hátát és sárga hasát, annak az égésétől kínozva adta azt a rémséges üvöltő hangot a horgon akadt, nyomorult állat. A banya egy cseréptányérkát tartott alája.
Ettől a rémlátványtól száz lány közül kilencvenkilenc elszaladt volna: Natália volt az a bizonyos századik. Nála nagy akaraterő uralkodott az idegek fölött. Előlépett a nádasból, s megszólította a vénasszonyt.
- Jó napot, nénémasszony.
- Ha jó, edd meg. No, hát mért hozott utánam az ördög?
- A sebesült vitéz kéreti általam a segítségét.
- Ugyan, ne hazudj. Alszik az most, mint a tök, míg én föl nem keltem.
- De édes nénémasszony...
- Nem édes: keserű! Hát nem látod, bolond, hogy most is abban fáradok, ami a maródi vőlegényedet meggyógyítja?
- Segíthetek talán benne?
- Hozzá ne nyúlj! Nem neked való az.
- Legalább hadd tanuljak valamit.
- No, hát ülj le oda a zsombikra, és hallgass.
A vajákos nő megint rávert a fickándozó békára a csalánnal, amitől az újra rákezdte a sírást; de már vékonyabb hangon.
- No, hát látod ezt a nagy varangyot? Ezt úgy híják, hogy ,,csirkebéka". A bőre olyan színű, mint az emberé. Ha valakinek a bőréből egy darabot le találnak nyesni, ennek a békának a bőréből foltozzák ki: egészen odanő. S akinek ilyen békabőr van a testébe befoltozva, az megérzi előre az esőt két nappal elébb esőpróféta lesz belőle, sok pénzt kereshet vele. - No, csak ne csinálj olyan kárvallott pofát, no! Ne félj, nem akarom a macádnak a bőrét a csirkebékáéval kifoltozni; csak bekötöm vele, ez begyógyítja a sebét; mire a békabőr megszárad, a sebe egészen be lesz forradva. Száz meg százszor voltam én már ilyen dologban. Csigavér!
- De hát mért kínozza nénémasszony ezt a nyomorult állatot, mért nem öli meg rögtön?
- Ó, te szajkó! Bizonyosan nem azért csiklándozom árvacsalánnal ezt a varangyot, mintha a fütyülésében gyönyörködném, hanem hogy ennek a hátában vannak, láthatod, ezek a sok szemölcsök, amik mind tele vannak békaméreggel. Ennek a méregnek nem jó volna a sebbe szivárogni. Ha én ezzel az árvacsalánnal a béka testét megpörkölöm, az mind kifecskendi ezt a mérget, amíg csak az utolsó cseppet is ki nem adja, amikor már olyan vékonyan fütyül, mint a húros rigó. Akkor aztán lehet a bőrét sebgyógyításra használni.
Natália értelmes nő volt, hirtelen belátta, hogy itt nem boszorkányos vajákolás esete forog fönn, hanem hogy ez egy rendszeres gyógykezelési előmunkálat, s most már ő is helyeselte az élő állaton tett kísérletet.
Csupán egy dologban kért felvilágosítást a javasasszonytól.
- Hát azt a békátul kínjában kifecskendett mérget miért gyűjti össze, nénémasszony, abba a kis zöld üvegbe?
- Azt te még nem érted, ostoba liba vagy hozzá. Majd megtudod, ha egyszer a főkötő szorítja a fejedet. Minden méregnek megvan a maga jó volta. Egyik koporsóba visz, másik halottat támaszt. Aki ért hozzá.
Natáliának volt elég ereje végignézni ezt az undorító állatkínzást, egész a végső műtétig, mely után a javasasszony vadászprédáját keserűlapuba takargatván, a gyékényszatyrába rejtette. A vénasszony megértette Natália hüledező tekintetéből a kérdést: ,,Talán csak nem?" ,,Dehogynem! Azért csirkebéka ennek a neve."
Erről a szóról más tárgyra lehetett áttérni.
- Ugyan mondja, édes nénémasszony, hogy lehet az, hogy én ezen az egész gazdaságon semmiféle baromfit nem láttam? Másutt mindenütt, amerre csak jártam, minden tanyán, pusztán szerteszét kapar tyúk és pulyka, gágog, hápog a lúd, a ruca, itt fiát sem látom.
- Nem ám, babám; mert ez istenverte vidék, tele van mérges burjánnal. Amint egy házi baromfi ennek a magját, a levelét megeszi, felfordul tőle.
Aztán sorba megmutogatta a leánynak a ligetes mezőn az öldöklő erejű növényeket:
- Ez itt a pokolvarfű, ez a kissárfű, az ott a gyilkos csomorika, ez a kakasvesztő szironták, ez a felfutó a földi tök, ez a beléndek, ez a mákforma a maszlag, ez a méregcseresznye, még az út melléke is el van lepve csalfa növényekkel, aminek száraira szamócák vannak felfűzve, és az is mind ölő méreg, amitől a baromfi pípet kap, és egymás után elhull.
Rettenetes telep! Ahol a föld virágai halálos ellenségei a szép, szelíd háziállatoknak!
Meglehet, hogy maga a gazdasszony is oka volt a baromfipusztulásnak; aki örökösen kóborol a kuruzslószereivel, nem gondoskodik a majorságáról; férfi pedig nem ért ahhoz.
Két puskalövés hangzott a közelben: egy falka vadlúd repült nagy gágogással, hosszú sort vetve a magasban.
- Negrotin jött meg! - mondá Natália, fölugorva a zsombékról. S aztán nem törődött többé a vajákos nővel, hanem törtetett a bozóton keresztül a lövéshang tája felé.
Onnan találta ki, hogy Negrotin érkezett meg, hogy a lengyel, amint e tanyára megérkeztek, meglátva az eresz alatt a gányó vadászpuskáját, alkuba állt a gazdával, s megvette a fegyverét száz forintért. (Boldog időkben tíz forint volt annak az ára.) Tehát a lövések biztosan az ő érkeztét jelenték.
Úgy is volt. Negrotin jött a buckák felől, melyek a dinnyetelepet határolták. Vadászzsákmányt hozott, egy lelőtt vadludat. A dinnyetelepen találkoztak össze, a középúton, ami vadsáfránnyal volt szegélyezve.
Natália gratulált a vadásznak a szerencséjéhez.
- Ez bizony most szerencsének nevezhető - mondá Negrotin. - Ami egyebet találtam, az mind rossz hír. Majd elmondom, ha egyedül leszünk.
Harmadik is volt a dinnyeföldön, a gányó; természetesen szidta a lóférget, aki mind föltúrja a dinnyekupacokat, meg a mezei pockot, aki kikezdi az érő dinnyét.
Dugasz Márton uramnak ugyanis nagyon fúrta az oldalát az a puskájáért kapott százforintos bankó. A gerillák szavaiból kivehette, hogy görbére megy a dolog. Jó lesz a bankón túladni. Bemegy a városba, s vesz rajta lisztet a görögnél. És hogy dupla legyen a fáradság jutalma, megrakja a kordéját dinnyével, azt viszi be a vásárba.
- Nagyon éretlenek ezek a dinnyék - figyelmezteté Negrotin a gazdát.
- Nem érti azt az úr. Ez lesz jó a muszkának. Az én dinnyéimtől több muszka elmegy deszkát árulni földvárra, mint valamennyi ágyúgolyóbisától a honvédeknek.
Valóságot mondott. Hogy minden hadiszállása a muszkának temetőt hagyott maga után, abban több része volt a dinnyeszüretnek, mint a csatatérnek.
Azonban Negrotinnak a gyakorlati élet szükségei után kellett látni.
A napóra a dinnyekert közepén delet mutatott már. Ebédről kellene gondoskodni. Kinek a hivatala az ezen a tanyán? A gazdasszonyé szokott lenni rendes háztartásnál. Natália borzadva gondolt rá, hogy a vajákosné főztéhez üljön. A kuruzslónő még tubákol is. Aztán ami míveletet most elkövetett! Undorodás rágondolni.
Megszabadította e félelemtől a sete, aki a vasaló nyílásába kiállva, elkezdett nagy hangon hőrögetni
- Héj, gazduram! Fölforrt már a víz a bográcsban, lehet puliszkát csinálni!
Ahá! Itten a gazda a szakács. Az ebéd mivolta is el van árulva. Kukoricapuliszka lesz, alkalmasint érett túróval.
No, ez éppen halálos betegnek való gyönge táplálék.
- Megállj, sete - szólt odalépve a vasalóhoz Negrotin -, elébb ezt a vadludat kopasszuk meg abban a forró vízben.
- A bizon jó lesz.
A sete kihozta a vasalóból a bográcsot, letette egy fölfordított zsombékra (volt olyan tíz is: ülőhelyül szolgált bolyhos gyökereivel), aztán átvette a vadász úrtól a lőtt vadat. Jól megnézte, megrázta a fejét, ami annyit jelentett, hogy ez már derék lövés volt: egyes golyóval éppen a fején keresztül.
- No, csak ide kell adni, majd elbánok én vele. Megtisztítom, meg is sütöm. Sütöttem én már zsibát eleget. Én csinálok itt mindent. Csak gazduram adja ki a szalonnásláda kulcsát a csizmaszára mellől.
Rábízatott a föladat.
Natália aggodalmát fejezte ki Negrotin előtt, hogy talán a sebesült Tihamérnak nem lesz éppen orvosi diétához alkalmatos táplálék a vadlibasült.
- Drága kisasszony, Robinzon szigetén vagyunk. Nincs miben válogatnunk. Gerilláink szerteszét száguldoztak a vidéken. Körös-körül minden tanya lakatlan. A házak ajtajai be vannak szegezve. A lakók elfutottak, s elhajtottak a mezőről gulyát, csordát, sertéskondát, birkanyájat, mindent túl a Tiszán, a baromfiakat kiverték a nádasba; így várják az ellenséget. Üres minden tanya.
- No, majd hoz a Katka eleséget a sertéshizlaló tanyáról, addig beérjük a vadlúddal.
- Meg a puliszkával.
Ezalatt előkerült a javasasszony is. Ahogy megmondá, a betegnek addig aludni kellett, amíg ő föl nem költé.
Olyan szépen tudott vele bánni, amíg sebkötelékét felbontotta. Reszelős hangja egész édessé szelídült, olyan rebegős lett.
- No, édes angyalkám, látod, milyen szépen gyógyul már a sebed. Egészen elmúlt a tüze. Hát még ha ezt a csudát rátapasztjuk. Holnap már fütyülni fogsz, holnapután lagzit csapsz.
Fűzfavirág gyapotjából rakott rá tépést, arra a békabőrt, kerek tallérnyi nagyságban.
- Aztán ma délre nem kapsz ám egyebet, mint három bíbictojást. Most szedtem a nádasban. A mátkád majd megfőzi. Tudom, hogy az ő kezéből jobb szereted. Tudod-e, hogyan kell a bíbictojást megfőzni, te porcelán fruska? Szép lassan kanállal ereszted a forró vízbe, s aztán elmondasz egy pápista miatyánkot, az rövidebb, s kiszeded a vízből a szűrővel; hideg vízbe mártod. Meg kell ezt tanulni. A vadzsiba pecsenyéjéből nem kap a legényed; mert attól boszorkánynyomást kapna. Itókának pedig se bor, se pálinka nem jár neki; hanem mandulatej. Majd azt is megmutatom neked, hogyan csináld - dinnyemagból. Abból ihatik, amennyit kíván.
Tanult hát már valamit Natália: bíbictojást főzni és mandulatejet csinálni dinnyemagból. Kezdett hálát érezni a mesternője iránt.
Amíg lekuporodott a forró vizes vaskondér mellé tojást főzni, odasöntörködött mellé a cirmos kandúr, odakuporodott az ölébe, széles, buksi fejét a leány kezéhez dörzsölve nagy dorombolással. Pedig a sete éppen akkor boncolta a vadludat, s dobálta a földre a macskának való zsigereket. Az egyetlen háziállatnak jobban tetszett a leány kezének a cirógatása, mint a dús lakoma.
Nevetett is azon a sete nagy alattomosan.
- Özvegy kandúr ám a cirmos - mondá, a liba nyakát nyiszálva -, régen nem látott olyan szép cicát, mint te vagy, húgám.
No lám, még hódított is Natália: egy kandúrt meg egy gányólegényt.
Mikor visszatért Tihamérhoz az elrendelt ebéddel, amihez még egy száraz perec járult, a javasasszony elkészült a sebbekötözéssel, s felülteté a hárságyon a sebesültet.
- No, édeském, hát nem tudsz valami asztaláldást evés előtt? ,,Aki ételt, italt adott, annak neve légyen áldott, Amen."
- Hol az ital? - kérdé a sebesült.
- Meglesz mindjárt. Egy óráig evés után nem jó inni. Majd az italt frissen készítjük el a mátkáddal tüstüllést.
Azalatt, amíg a vénasszony Natáliát elvitte magával a távol eső kuruzslókonyhájába, az úri kisasszony egészen beleízlelt a parasztasszony hivatásába. Amíg a mozsárban törte a dinnyemagot, azon aggoskodott, hogy hát vacsorára mi lesz a kedvesének, ha addig a Katka nem kerül elő a tanyáról?
- Vacsorára majd kap mannát.
- Mannát? - kérdé kétkedő tekintettel Natália.
- Azt hát. Csak tanultál talán bibliát: No, hát tudod, hogy a Jehova nem hagyta éhen veszni a maga népét a pusztában; adott neki mannát. Hát majd nekünk is ád. Majd naplement után, ha a harmat leesik. Majd meglátod.
Ezalatt a férfiak is elkészültek a lakomával.
A lengyel meg a sete megsütötték a vadludat nyárson, szalonnával kenegetve: külön a máját serpenyőben. Márton gazda pedig elkészítette a puliszkát. Ott volt a forró víz a rézkondérban. Az nem baj, hogy már egy libát leforráztak benne. A kukoricadarát túrószacskóba töltik, úgy eresztik a forró vízbe, jól bekötve: tiszta munka az; mikor aztán jól megfőtt, kitöltik a fatálba, cinkanállal kiszaggatják dödöllének, túrót hintenek rá, annak a hegyébe öntik a libazsírt, a feldarabolt libamájjal, olyan étel lesz abból, ,,hogy a császár is megeheti". (Ez Márton gazda mondása.)
Amikor a gazdasszony Natáliával előkerül, s ők ketten a sebesültet ellátják itallal, akkor lehet feltalálni. Négy zsombikot szögbe raknak, ötödiket középre, ez az asztal, arra teszik a nagy cseréptálat, s minden ember szed a tálból a bicskájával, kanalával. A sete félre az úri társaságtól falja a maradékot. Ő a legnagyobb úr, mert hason fekve eszik. Natália kinyilatkoztatá, hogy ennél pompásabb lakomában sohasem volt része. Amellett a kandúrjáról sem feledkezett meg. A legkedvesebb falatját annak adta. Meg is könnyezte ezt a hűtelenséget. Eszébe jutott, hogy ez a Tihamérnak is kedves falatja: a liba zúzája, s ő ezt nem neki dugta el, hanem a hízelgő macskának. De hát a javasasszony komolyan megtiltá. Majd kap estére mannát.
Majdan a lakoma után Márton gazda egy csobolyót hozott elő, s nyomtatóval szolgált a vendégség után. Azt mondta, hogy ez ,,bor". Ízlett is mindenkinek, úgy itatta magát. Pedig hát azt a bort nem szőlőtőke termé, hanem nyírfaderék, azt csapolják meg fúróval, az csurgatja ennek a mustját. Nagyon jó az, kivált ha egy kicsit hagyják állni a mézes sonkolyon. De azért Tihamérnak nem adtak belőle, még fölhevülne tőle. Mérges is volt nagyon, s keservesen vádolta a gyilkosait, hogy őt éhen-szomjan akarják elölni. Aztán csak elaludt szépen, a javasasszony olyan okos volt, hogy egy kis mákfejet is tört a mandulatej közé.
Most már csak a mannára volt kíváncsi Natália, amivel a javasasszony felbiztatta.
Pedig hát ez nem bibliai legenda. Megvan ez az Istenküldte, népéltető növény egész Európában, Ázsiában. Kalásztermő fűfajta. A tudósok híják glyceriának, mannacsenkesznek, a parasztok harmatkásának. Ölnyi magas a szára, arasznyi a kalásza: a levelei a vízben úsznak. Vízben él, olyan vízben, mely lassan folydogál. Nem kell neki mívelés, se szántás, se vetés, magától guvad fel a mocsárfenékből. A magja zöld és hosszúkás: jó ízben, tápláló erőben fölülmúl minden kalászos növényt és szágót. Kedvesebb ízű a rizsnél, mely szintén vízben díszlik.
A javasasszony elvezette Natáliát a mannatelephez. Olyan az, mint egy sűrű nádas, aranyzöld bugáival, amik tele vannak e mannakásával. Az egész csincsés part szélesen terítve van ezzel a tündérvetéssel. Ha az a tündér (a Gea) urak számára találta volna ki ezt a növényt, gazdaggá tehetne vele valakit. De hát a föld istennője szegény emberek számára teremtette ezt a világra. Ezt nem lehet learatni, kicsépelni, mint a búzát, egyszerre, mikor az érési ideje eljött, a mannacsenkesz kalásza nem adja ki egészében a termését: ez naponkint csak két-három szemet hullat el. A kalászos bugán ami mag nappal megérett, annak este a harmathulláskor szétnyílik a toklásza, s a kásaszem magától kihull; a többi magtok zárva marad, éretlen magja aszú lesz, ha levágják, hasznavehetetlen.
A szegény embernek tehát mindennap el kell jönni azért az egypár szem magért, a vetés alamizsnáját beszedni. Kitart az késő őszig. A manna el nem fogy soha, csakhogy mindennap ide kell érte jönni, szépen kérni, megköszönni. Itt mindennap szüret van, folytonos a takarodás. Csakhogy ennek nem lehet parancsolni: koldulni kell érte.
Hogy miként takarítják be a mára megérett mannát, azt a javasasszony nagy hirtelen megmutatta gyakorlatilag Natáliának.
Ledobta a papucsait a lábáról, s aztán begázolt a tocsogóba, ahol a harmatkása bozótja kezdődik. A víz térden felül ér, a kalászos liget embermagasságnyi. Az asszony fölemeli a két kezével a ruháit egész válláig, s aztán elkezd a kalászos bozótban táncot járni. A megrázott növénynek minden kalásza odahullat a szétnyílt korszovátából néhány megérett magot kiterjesztett szoknyájába. Így táncol előre-hátra a magtermő vetés közt. Mikor visszatér, magával hozza a mai nap aratását a fölemelt ruhájában, azt beletöltik egy szitába, hogy a port kiszitálják a mag közül. Így szüretelik be a harmatkását. Ínyencség az (delikatesz), csakhogy szegény asszonyok kellenek a beszerzéséhez.
Natália csak nézte, nézte, egy darabig, hogy mit csinál a javasasszony, aztán maga is kedvet kapott hozzá, segíteni akart neki. Megértette már a mannaszüretelés módját. Így csinálták azt a bibliai asszonyok is. Levetette a cipőit, lehúzta a harisnyáit, s a mannabozót másik oldalán ő is begázolt a térdig érő vízbe. S aztán ő is úgy tett, mint a javasasszony, fölemelte a ruháit, két kézzel a válláig szétterjesztve, s elkezdett a mannabozótban táncolni. Járta a keringőt, ropta a csárdást, akár egy bálban. Micsoda tünemény volt! Akár egy sellő, a vizek istennője, hófehér teste bearanyozva az alkonyégtől; a folyondárok belékapaszkodtak, a kalászok csókolgatták, a vízikorsócskák csintalankodtak vele. Micsoda kép volna ez! Egy tündéralak a sötétzöld bozótban. A tajtékból született Anadyomene. De hát nem látja senki, csak a nagy, zöld fejű békák, azok mondogatják rá: ,,ühüm, ühüm". És ő táncolt vígan előre-hátra, mint egy szilaj tündér, és kacagott hozzá, hogy a kedvesének táplálékot gyűjtsön. Ki csinálja ezt utána?
A partra kiszállva találkozott a javasasszonnyal. Itt már le lehetett ereszteni a ruhát, s megnézni a szüretet, ki mennyit gyűjtött? Mára elég volt. Sok is. A harmatkása, ha megfőzik, nagyon feldagad.
- Jaj, ha valaki meglátott volna így mostan! - szólt szemérmes nevetéssel Natália, amint a mannát a szitába öntve, a térdeit betakarhatta a ruháival.
- Az a valaki bizony agyoncsapná a vőlegényedet! - mondá a vénasszony.
Aztán kiszitálta a nyert magból a port, kidobálta a szita közepén összegyűlt töreket, míg a manna tiszta lett. De közbe csak dünnyögött.
- Biz én nem is tudom, miért kell ennek megélni? Micsoda nyámnyila ember! Én a szájáról ítélek meg minden embert. Akinek ilyen kifordult ajka van, az mindig azt kívánja, ami nem szabad. Ezzel a legénnyel neked sok keserűséged lesz az életben.
- Szépen kérem, édes nénémasszony, ne mondjon rosszat a vőlegényemről, az nekem fáj.
- Jól van, no. Egy szót sem szóltam róla. De csak amondó vagyok, hogy ez a másik különb legény, az a szakállas. Nem vagyok boszorkány, jövendőmondó: de azt mondom, hogy az neked több szívdobogást fog okozni, mint a vőlegényed.
- Soha! Soha! Soha! - kiabált a leány, akinek a szívét sértette ez a jóslás.
Ezalatt felhúzta a harisnyáit, a cipőit, s fölugrott a pázsitról. Duzzogott.
Az öregasszony tovább okoskodott.
- Hát én nem látok se a szívekbe, se a vesékbe, csak azt látom, hogy ez a nagy mahumed ember, ez a szakállas, aki maga megehetne kilenc kozákot, mit lebzsel itten, mikor még az iskolás diákok is fegyvert fognak; mit strázsál ezen a nyavalyás legényen? Hiszen nem is tud rajta segíteni. Biz a te két bogárszemed tartja eztet itten.
Natáliát nagyon meglepte a vénasszony okoskodása. Az ő lelkében is támadt ilyen homályos sejtelem. Mije neki ez a lengyel?
Nagybátyja, a püspök, adott neki erről valami felvilágosítást az utolsó órában, mielőtt útra keltek. Tudatta az unokahúgával, hogy az orosz pópának való öltözés arra való, hogy Negrotin a magyar vezérek passzusával az orosz táboron keresztülhatolhasson: a sebesült Tihamér magával vivése csak ürügy Negrotin számára, hogy szabadon útra bocsássák. Azt is tudatta Natáliával, hogy végcélja ez útnak Komárom vára; oda kell eljutniok. Erősen lelkére kötötte, hogy mindenben Negrotin intézkedéseit kövesse, sorsa annak a kezébe van letéve.
Ez felfogható volt addig, amíg az orosz álköntöst viselték, s a püspök hintóján utaztak; de amint e maskarából kibújtak, s fölvették a magyar parasztköntöst, mi kötötte tovább Negrotint a sebesült Tihamérhoz, hogy azt szamárhordta ágyon szállítsa tovább magával? Hogy elrejtse magát vele együtt egy világból kiesett pusztába? Elbújni a daliának! Hogy nem futott ő is tovább a gerillákkal? Elment velük; de visszajött. Pedig puskája is volt.
Egy magyarázatot talált a rejtélyhez. Tihamér most már nemcsak sebesült volt, hanem üldözött is, kinek fejére vérdíj van kitűzve, s Negrotin küldetése el van árulva a hírlapban. Ebből a kelepcéből csak együtt szabadulhatnak ki. Neki a barátját meg kell menteni magával együtt.
Barátját? Hát olyan aranysúlyú indulat az a barátság, hogy az még a dicsvágynak, a nemzeti bosszúnak acél-, ólomsúlyát is lenyomja? Nem terheli-e ezt a serpenyőt valami nehezebb csodaérzés, ami a csillagot lehullásra bírja az égből?
- Menjünk a tanyára, babám - mondá a vénassszony -, készítsük el a vacsorát. Megfőzzük a mannát tejben.
Natália iparkodott kiverni a fejéből ezt a nyomasztó töprengést.
Este volt már, mire a putrihoz visszakerültek.
Negrotin Tihamérral együtt jött eléjük az úton. A sebesült nem akart már fekve maradni; barátja vállára támaszkodva sétált a jó puha homokban. Kérkedett, hogy nem fáj már a sebe. Ellenben rettenetes éhes. Alig lehetett visszatartani, hogy gyönge kukoricát ne törjön; az volna jó sülve!
- No, majd mingyá elkészül a vacsorád - biztatá az öreg nenne. - Csak sétáld ki addig magadat. - Azzal ment a főzőkonyhába.
- Nem jött még vissza a Katka a szekérrel? - kérdé Natália Negrotintól, miután vőlegényét átvette tőle, fülébe súgva: ,,Hogy vagy, édes?"
- Nem került elő.
Tihamér gondolkodott rajta, hogy mit válaszoljon a mátkája gyöngéd kérdésére? Azt-e, hogy ,,mint a kutya a kútban"? Hát inkább csak azt mondta, hogy ,,jól".
- Ezóta kétszer is megjárhatták volna az utat - mondá Negrotin. - Valami bajuknak kellett történni. Legjobban sajnálnám a szekeret. Hej, csak én az én Pluto lovamtól meg ne váltam volna!
Ebben a keserves fölsóhajtásban annyi minden el volt mondva, ami ennek az embernek a lelkében forrong. Lovát, kardját elhagyta. Kiért? Miért?
Este lett, a hold feljött az égre. Tihamérnak még mindig kedve volt kinn sétálni a szabadban, mátkája karján. Negrotin messziről kísérte őket. Az ég alja egyet-egyet villant. Mi volt az? Távoli villámlás vagy ágyúlövés? Negrotin lefeküdt a fűbe, fülét a földre téve: föl tudta ismerni, mennydörgés-e az, vagy ágyúdörgés? Csak mennydörgés volt.
Az öreg nenne megfőzte a vacsorát; ki is hozta a vasalóbul. Az egy szita mannakása, tejbe főzve, egész bográcsot töltött meg, még túl is duzzadt a szélén. Felül megtrágyázták metélőhagymával; az neveli a zamatját.
- Tessék, egyék, nem lesz egyéb.
Natália meg a két férfi letelepedett a zsombékokra az illatpárolgó bogrács mellé, negyediknek meghívták a gazdát, aki előkerült az istállóbul; elébb elvégezve a vitáját az öreg szent Péter apostollal, aki szerinte egyenes oka annak, hogy a tehén bogárzik. A csobolyót azonban elhozta magával - azzal a bizonyos borral.
Hozzáláttak a lakomához ők négyen; az asszony nem ül az asztalhoz; annak a része az, ami megmarad.
De bizony alig maradt valami móresnek.
Mindenki magasztalta a mannakását; de különösen Tihamér. Ennél fölségesebb komedenciával még soha össze nem találkozott. Nemhiába Isten adta manna. Hát még ha azt tudta volna! Hát ha még azt látta volna!
Az öreg gazda töltögetett a csobolyóból a sorba járó egyetlen üvegpohárba. Az is jó volt.
Natália látta, hogy a lengyel nagyon lehorgasztja a fejét.
Kedvre akarta serkenteni. Odanyújtá neki a poharat ráköszöntve:
- Estye Polszka nye zginyela!
Hát hiszen erre a mondásra sok poharat koccintottak már a két szomszédországban, egri bikavérrel, tokaji aszúval. ,,Nincs még oda Lengyelország! Nincs még vége Magyarországnak!" S volt is mindig nagy lelkesülés rá. De aki mannakása mellett, nyírvíz mellett tud erre lelkesülni, hogy a szeméből kicsordul a könny, az az ember.
Haj, haj! Két nemzetnek, két rajongó nemzetnek a kiirthatatlan vágya a feltámadás után! Nem érti meg őket senki a kerek világon. A hatalmas nagy nemzetek nem akarnak róluk tudni. A jajkiáltásaikat dobszóval, muzsikaszóval fojtják el. Csak ők ketten tudnak egymás sorsáról. ,,Wenger, polyák dwa bratanki." - Ugyan mit törődik Európa meg a kerek világ azzal, hogy a magyar meg a lengyel két jó barát?
Natália észrevette az áruló könnyet a lengyel szemében.
- Ön az imént nagyot sóhajtott, hogy bár ne vált volna meg a Pluto lovától. Nekem a katona Katka csodadolgokat beszélt az ön hőstetteiről a turai csatában. Azok jutottak eszembe. Ön volt a hőse a harcnak.
- Nem én voltam - mondá Negrotin. - A markotányosné csak egy kis részét láthatta e csatának, amibe történetesen mi kerültünk Tihamérral. Én érdemetlen babérokat viselni nem akarok. Vágtam, akit magam előtt találtam: ez az egész. Az ütközet diadala a magyar vezért illeti meg, aki a magyar sereg legvitézebb katonája, aki nem más, mint Dessewffy Arisztid tábornok. Ő volt a magyar huszárdandár vezére. A csata utáni vacsoránál beszélték el ezt a vele együtt harcolt huszártisztek. Ő maga nem jött oda az asztalhoz a csatában kapott alkalmatlan sebe miatt, amitől sántított. De más oka is volt rá, hogy a tábornokok asztalához le ne üljön. Nekünk az ütközet utáni vacsoránál beszélte el Luzsénszky Pista huszárszázados azt az egész csodálatos lovassági rohamot, amit Dessewffy intézett. A huszárezred, melyet vezetett, nem tartozott a régi, kipróbált hadcsapatok közé, újonc ezred volt: Károlyi-huszárok, csak az altisztek voltak veteránok; s ez az újonchad, mely először került csatatűzbe, a rendes orosz lovasságot, az Olga-huszárokat egy összecsapással szétrobbantotta. Elöl mindenütt a vezére, Dessewffy, s annak az oldalán a vitéz Ordináncz Károly káplárja. Az orosz vezér, huszárjai kudarcát látva, az ulánosait küldé az Olga-huszárok segélyére. A Károlyi-huszárok két tűz közé szorultak, s ez megrettenté a fiatal vitézeket. Ekkor Dessewffy odakiáltott nekik: ,,Hát fiúk, itt hagytok-e veszni engemet?". Erre a szóra hősi harag lobbant fel a derék legények szívében, nekivágtak a muszkáknak, s iszonyú vérontást követtek el közöttük. Maga a vezérük folytonos párharcban küzdött az orosz huszárok, dzsidások tömegében. Egy ulános nekirontott a dzsidájával; de a vezér egy hatalmas kardcsapással kettévágta a kelevézt, mire az ellenfél a dzsida eltört csonkjával a lábszárára csapott, s azon sebet ejtett, maga aztán széthasított fejjel bukott le lováról. Míg Dessewffy szemben támadó elleneivel harcolt, egy orosz tiszt a háta mögé került, s hátul akarta levágni. Észrevette ezt Luzsénszky kapitány, s odaugratva fekete lovával, gyorsan felfogta kardjával a vezér fejére mért csapást, s ő vállalta el a viaskodást az orosz tiszttel. Ez halálfia lett, de Luzsénszky is kapott a fejére egy vágást, amit ő föl sem vett; bekötött fővel jött oda a vacsorához. Vele együtt jöttek oda az asztalhoz még Dessewffy táborkari tisztjei. Vattay kapitány, Újházy Albert főhadnagy; ezek beszélték el Dessewffy hőskölteménybe való harcolását, diadalát.
- Hogy énnekem nem lehetett abban részem! - sóhajta föl Tihamér.
- Bizony részed volt neked abban, bajtárs - biztatá őt Negrotin. - Homlokodon fogod viselni holtig a tanújelét.
- Hát Negrotin neve feledésbe fog-e menni valaha? - mondá Natália, kezét nyújtva a lengyel felé.
Kázmér megcsókolta a kezet.
- Engem a véletlen emel föl, s visszadob ismét a semmibe. Nevem elvész. A sors játékszere vagyok. Történetesen Perczel dandárához voltam beosztva dzsidás svadronyommal. A másik lengyel csapat, a vörös ulánusoké, Dembinszky parancsnoksága alatt állt. Dessewffy a csata hevében odafuttatá nyargoncát a veres ulánusokhoz, azzal a paranccsal, hogy vágtatva csatlakozzanak hozzá, amikor észrevette, hogy kozák csapat közeledik a harctérre. A veres ulánusok vezére, az ifjú gróf Párniczky, rögtön indulást vezényelt; de útjokat állta Dembinszky tábornok, aki ellenparancsot adott ezzel a szóval: ,,Én nem fogom az ulánusaimat egy huszárbravúr kedvéért föláldozni". Így kerültem én a magam svadronyával a csatába. Ez az ellenparancs volt az oka, hogy Dessewffy nem jött föl a vezérek asztalához, a lábán kapott sebén kívül. Haj, haj! Vitézek volnánk mi, magyarok, lengyelek; de a vezéreink versengése elemészt bennünket.[3]
Erre az öreg gányó is megszólalt, mondván
- Jobb is volna már, ha nem volna a világon se kormány, se vezér. Maga az ember jobban csinálna mindent, ha senki sem parancsolna. - Aztán pipagyújtás után hozzátette:
- Csak én annak a Dembinszkynek egy kosár dinnyét küldhetnék!
(Biz, azok históriai dinnyék lettek volna.)
Az úri (parasztruhás) vendégek még örömest elbeszélgettek volna. Szép nyári éjszaka volt, holdvilágos, csillagos ég, a nádasban békazsongás, bölömbikabúgás, nádiveréb-fütyölés; semmi emberi hang, semmi jele a mozgalmas életnek; azonban előkerült a parancsoló zsarnok, a javasasszony, a maga intő szózatával.
- No, mármost a maródi menjen lefeküdni. A sebnek nem jó a verácsolás. Nem bakterkodunk tovább. Te is, drága virágszál, jobb, ha alunni mégy. Még rád talál szállni a bagolyfejű pille. Kendtek takarodjanak a méhesbe.
Nyomatékot adott a szavainak a csakugyan előkerült pille, a halálfejű szfinksz, mely a méhek pusztítója; éjjeli rém, aki merev szárnyaival körülsurrog, ahol fényeset talál, s mi lett volna fényesebb, mint Natália szemei? Őt repkedte körül. A gazda és Negrotin fölkerekedtek, mentek a méhesbe; Tihamért gondjába fogadta az anyóka. Olyan szépen lefektette, betakargatta, mint egy anya az édes gyermekét.
Natália nem állhatta meg, hogy meg ne csókolja a vénasszonynak csúnya ábrázatját.
Akkor aztán őtet is bevezette a hálószobájába az öregasszony. Meg volt vetve az ágya, tarka dunnával; zsámoly téve mellé, kancsó vízzel, amit a jégveremből hoztak. Otthagyott nála egy égő viasztekercset, lelkére kötve, hogy égve ne felejtse. Aztán jojcakát kívánt neki, megígérve, hogy hajnalban felkölti.
Natália egyedül maradt a föld alatt. Amint elfújta a gyertyát, akkor kezdett el csak borzadozni a helyzet fölött, melybe a sors vetette.
Hol van ő most? Egy mély sírban, ahová nem hatol a külvilágtól egy derengő sugár sem. Ilyen valóban a sír.
A putri nádfödelében csiripelnek a prücskök. Ez a halotti zsolozsma.
Aztán elkezd a sír fenekén valami mozogni, kaparászni. A föld alatt lakó állatok jönnek a halottat meglátogatni: cincognak, szaladgálnak. Natália úgy félt tőlük. Ha az ágyára feljönnek, ha az arcát megharapják!
Nem láthatta őket, síri sötétség volt. Megkísérté elriasztani őket, a topánkáit a földhöz csapkodva. Pillanatra elcsöndesültek, aztán megint csak újra kezdték éjjeli zenebonájukat.
Egyszer csak a mély sötétségből fölvillanik két nagy, kerek, sárga szem, foszforeszkáló fényben. Egy ugrás hangzik, egy nyikkanás, egy mély morgás, s aztán csendes lesz minden. Megjelent a szabadító, az álomőr. Nincs már mitől rettegni. A sárga szempár föl-fölvillanik az ágy lábánál. Jó rend van ennél a háznál. Itt a vén kandúr!
Natália szemeit lezárja az álom. De álmában is utánamegy e látvány. Az a két sárga szem, mely a sötétségben is lát, csakhogy emberarcból tündökölve. Mindig ő, a mi lengyelünk, a mi jó barátunk. Nem tud tőle megszabadulni. Bántja az álomlátás, fölébred, meggyújtja a viasztekercset, körülnéz, keresi, hogy nem találna-e valami olvasnivalót? A kis polcon hever egy vaskos könyv, előveszi, fölnyitja. Az egy biblia. Sohasem volt ilyen a kezében. Ez nem a profán nép számára való olvasmány, hanem a kálvinistáknál ott van minden házban. Kíváncsi volt rá, mi lehet benne. Éppen a Jézus Sirach könyvére nyitott.

[1] szamár
[2] A nád fiatal hajtása.
[3] Az itt följegyzetteket egy régi huszártiszt adta kezembe, ki maga is részt vett a dicsőséges turai ütközetben, közel rokona a nemzeti vértanúnak.









Jókai Mór: A mi lengyelünk


8. JÉZUS SIRACH
,,Édes fiam! Szabadítsd meg azt, akit a hatalmasak üldöznek, s légy rettenthetetlen az ítélkezésedben.
Ne szolgálj a bolondoknak az ő dolgaikban, s ne ijedj meg az ő hatalmuktól. Hanem védd az igazságot mindhalálig.
Ne hányj el nagy szavakat; de tégy nagy tetteket.
Ne legyen a te kezed kinyitva, mikor venni kell, s bezárva, mikor adni kell.
Egy hű barát erős védelem, nagy kincs: Isten adománya; ha ilyet találsz, lelkedet bízd reá. A jó barátot aranyért el ne áruld.
Fordítsd el a szemedet a szép asszonytól, hogy uraddá ne legyen. Ha másé a szép nő, vigyázz, hogy a szívedet el ne veszítsd nála.
Ne higgy az ellenségednek, akárhogy hízeleg. Úgy jársz vele, mint a kígyóbűvölő, a mándrucszelídítő; ha a kígyó megmarja, a fenevad széttépi, nevetnek rajta: tudta, hogy kivel játszik.
Ne kösd magad a gazdagokhoz, a hiéna nem barátja a kutyának. Ha a gazdag elbukik, azt a barátai felemelik, ha a szegény elbukik, azt elgázolják.
A bolond ajándékát el ne fogadd, mert hétszeresen veszi vissza tőled.
Hét napig gyászolnak egy halott felett; de egy bolond felett holta napjáig.
Tiszteld a más asszonyát, ne mondd azt: sötét van, nem látja senki. Isten szeme fényesebb, mint a napvilág, ő meglát, megbüntet.
Nincs oly ravasz fej, mint a kígyó feje, nincs olyan erős harag, mint az asszonyok haragja.
Nincs olyan fájdalom, mint a szívfájdalom. Három dolog rettenetes: de a negyedik kárhozat.
Árulás, zendülés, ártatlan vér ontása; de legnagyobb szívfájdalom az, ha egy asszony a másikat a világ előtt rágalmazza."
Ilyeneket lehet olvasni a Jézus Sirach könyvében.
Mintha az a kétezer év előtt élt zsidó bölcs a mai kor embereinek adna tanácsokat.
Hát nem ilyenek-e a mai korbeli emberek? S nem ilyenek lesznek-e kétezer év múlva?
A bolond, aki mindenkit feláldoz szenvedélyének, s a szívbeli ember, aki önmagát áldozza fel ideáljának.
A gazdag, aki csúf tetteket követ el, s azokkal még dicsekszik, s a szegény, aki szenvedi a sanyargatást, s köszönetet mond érte. Kétezer éve múlt, hogy ezt Jézus Sirach mondá, változott valami azóta?
És Natáliának megsúgta éles szemlélőtehetsége, hogy ő ezt a két embert magával hordja, az egyiket is, a másikat is, hogy ezeknek az együvé kerülése az ő életének a végzetét fogja képezni.
Nem mert elaludni: félt az álomtól. Milyen boldogok a halottak: nem kell nekik álmodni!
Végiggondolt az életén. Nem nagy út volt. Gyermekkorától mostanáig. Szülőit igen korán elveszté, az árvát nagybátyja, a főpap vette gondozása alá. Nem látott egész hajadon koráig egyebet, mint papokat, apácákat, meg egy vén gazdasszonyt, aki gondját viselte. Semmit sem tudott a világról. Hogy tánc és zene is van a világon, hogy lehet a Szentek hegedűjén kívül egyebet is olvasni, azt csak fölserdült korában tudta meg, amikor Lippay Tihamérral megismerkedett. Ezt az ifjút maga a püspök szemelte ki az unokahúga számára jegyesül. Fajtájának nagyon körülhatárolt volt a világa. Az óhitű főpap fogadott leányát nem vehette el más, mint felekezetebeli ifjú. Lippay Tihamér keresztfia volt a püspöknek, egyetlen örökös, kire nagy birtok vár, mihelyt nagykorúságát eléri. Nyalka, tüzes legény volt, aminő a nők eszményképe. Verseket is írt, s a politikában is szerepelt. A szabadságharcban lóra ült, s huszár-egyenruhában délceg alak volt. Aztán egyetlen férfi, akit Natália ismert. Csak a háborús időkben találkozott nagybátyja házánál egy másik férfival, Negrotinnal, aki újonc lengyel dzsidásait ott gyakorolta be. Itt kötött a két ifjú barátságot. Negrotin a tisztelet távolában tartotta magát Natália mellett, tudva azt, hogy jó barátjának a jegyese. Ez mind olyan idilli állapot volt, aminő csak egy püspöki lak szent falai között támadhat elő.
Akkor egyszerre jött a világfelfordulás. A hadjátékból igazi csata lett.
A két ifjú barátnak élethalálharcba kellett indulni, kivont kardját élő ellenséggel, erős ellenséggel összemérni.
A gyönge szívű leány közelből hallotta az ágyúdörgést. Félelmesebb az az égzengésnél.
Mit tehet? Mije van, amivel segíthet? A hite. Imádkozik. Vívja az eget.
Aztán jönnek hozzá azzal a hírrel, hogy a mátkája elesett. Ekkor megtudja, hogy ő nem gyönge; lelki ereje föllobban. Elmegy éj idején kedvesét a halottak közül kiszabadítani, kihozza a sírból, életre költi. Mindent a maga erejéből, tüzes lelke sugallatából. Nem tudja, mi a félelem.
Aztán magára veszi a nehéz föladatot, hogy kedvesét elvigye oly biztos azilumba, ahol meg lesz mentve. Nem gondol reá, hogy mit mond erre majd a világ, a bíráló világ. Hogy illendő-e ez? Álruhákat ölteni, úgy futni katonatisztekkel, markotányosnéval, egyik búvóhelyből a másikba; betakargatni apáca fátyolával, menyecske kötényével azt a féltett fejet, melyre vérdíj van kitűzve. Táplálékáról gondoskodni tündérek módjára. És utoljára itt hallgatni mély sírveremben a tücsök cirpelését, a vén kandúr duruzsolását, egyedül magában!
Az ébrenlét rémképei még iszonyúbbak, mint az álomlátások. Hát még, amik ezután következnek? A jövő fantazmagóriái. Innen is tovább kell futni? De hová? Merre? És mikor? Futni a hóhér elől, a halálítélettől homlokunkon, a hurokkal a nyakunkon világtalan sötétségben!
És amíg a futás ideje, alkalma elérkezik, amíg az egérút megnyílik, addig elbújni, s várni a rettenetes éjszakában a fenyegető nap feljöttét, és nem tudni semmit arról, ami künn a világban történik!
A leány keze megtalálta azt a kis keresztet, amit a nyakába kötve viselt. Eszébe jutott, hogy hiszen még van egy út a kétségbeesés verméből: föl az ég felé. A sírban fekvőnek is szabad imádkozni.

Sokáig aludt, arra ébredt föl, hogy valami dörgött odafönn - szekérzörgés volt.
Hirtelen felkapkodta a ruháit, s felkapaszkodott a putri ajtójáig, aminek hasadékain világosság szüremkedett be.
Hajnal volt már. A szekér megérkezett. Mindenki talpon volt, s körülfogta a szekérről leszállt két leányt, a Katkát meg a pilát. Tihamér is ott volt a csoportban. A szekéren nem volt semmi leemelni való.
A két leány egyszerre beszélt, egymás szavába vágva; az egyik rémülettől sivalkodva, a másik szörnyűködve; alig lehetett kivenni, hogy mit zagyválnak összevissza.
Szerezsánok, Jézus Mária-huszárok rajtatörtek a Mujkos uram szállására, a gazdát, a cselédjeit vasra verték, elhurcolták a városba, haditörvényszék elé állítják. A pila úgy menekült meg, hogy elbújt a sütőkemencébe, amíg a katonák garázdálkodtak. Akinek a házánál egy puskát megtalálnak, a gazdáját irgalom nélkül főbe lövik.
- Pu-hus-ká-hát! - rebegé rémülten a gányó.
Még jobban meg volt ijedve Tihamér.
- Akkor nekünk menekülnünk kell innen. Ha Mujkost elfogták, azt kínvallatás alá veszik, el fogja árulni rejtekünket. Végünk van.
- De nincs merre futni! - kiabált Katka. - Minden tanya meg van rakva granicsárokkal.
Csak Natália nem vesztette el a lélekjelenlétét.
- Ez a leány meséket beszél, amiket ijedtében gondol ki. Hogy láthattad te, hogy Mujkos gazdát elfogták, vasra verték, mikor a sütőkemencében voltál elbújva?
- Hát hiszen nem láttam, de hallottam, hogy keresik nagyon, s csörgetik a láncokat.
- Hát te, Katka, láttad, hogy Mujkos uramat meg a cselédjeit elhurcolták a szerezsánok?
- Én nem láttam, mert én kinn maradtam a szekérnél az erdőben, amíg a kocsis bement a szállásra.
- Akkor a kocsist kell előhívni, az tudhat igazat.
A kocsist odaszólították. Natália fogta kérdőre.
- Volt kend a Mujkos uram tanyáján?
- Igenis, elmentem a disznóhizlalóig, ott találtam az etetőt, aki a disznóól alá volt elbújva.
- A pufitos Marcit? - kérdé a gányó.
- Igenis, a pufitos Marcit.
- No, az tudja az utat a mi tanyánkhoz. Senki más. Csakhogy azt el nem fogták.
Natália kérdezett tovább.
- Mit beszélt az etető a Mujkos gazdáról? Elfogták-e?
- Dehogy fogták. Sokkal okosabb ember Mujkos uram. A gazda egész éjjel le sem feküdt, hanem a hóka lovára ülve, sorba járta a szállásokat, s megparancsolta a kanászoknak, hogy az állatokat verjék ki az erdőre, elő ne jöjjenek, ha mindjárt azt látják is, hogy ég a tanya, s aztán, mikor meglátta a sok katonát az úton, ráhúzgált a lovára, s úgy eliramodott előlük, hogy a patkónyomát sem találták.
- Hát akkor mit beszélt ez a leány vasra veretésről?
- Jaj, kérem alássan, nem tud a leánycseléd igazat mondani, ha a haját húzgálják sem.
Natália ráförmedt a pilára.
- Hát hogy tudtad azt mondani, hogy a gazdádat vasra verték?
- Kérem alássan, én féltemben azt gondoltam, hogy igaz.
- Hát te, Katka, hogy hitted el neki?
- Mikor olyan nagyon mondta.
- S te már úgy adtad elő nekünk, mintha magad is láttad volna. Hát aztán hol késtetek annyi ideig?
- Nagy kerülőt tettünk, hogy a szerezsánokkal össze ne találkozzunk.
- Hát aztán élelmiszert hoztatok-e a tanyáról?
- Az bizony a nagy rémületben nem jutott eszünkbe.
- No, majd ha halálért kell küldeni valakit, titeket küldünk érte.
Negrotin elnevette magát.
- De jó auditor lett volna a kisasszonyból!
A pila félrehúzta a gányót, és sugdosva mondá:
- Pedig bizony Istók úgy volt, ahogy mondtam: a gazdát megfogták, a zsebeit is kiforgatták, ami Kossuth-bankót találtak nála, azt a szeme láttára a tenyerén elégették.
- Kossuth-ban-han-ko-hót? - dohogta a gányó, kezével a mellényzsebét tapogatva. - Hová lehetne azt eldugni? - Kitalálta: összegöngyölítve egy üres pipaszárba. Nagyon csendes hangon beszélt ettől fogva. Ellenben sietős lett az útja a szamaras szekérrel be a városba, dinnyeeladás ürügye alatt (hogy a százastól megszabaduljon). Dehogy ejtett volna ki a száján egy káromkodó szót. Olyan vékony hangon, mint a sárgarigó, szólongatá a feleségét a nevén: - Mária!
A vallásosan nevelt kisasszonyt bántotta ez a koptatása a szent névnek.
- Hallja, bácsi, ne kiáltozza a feleségének azt, hogy Mária. Ezt a nevet csak a Jézus anyjának szoktuk kiejteni, mikor hozzá imádkozunk. Mondja neki Marcsa, Mariska, Mari, ahogy szokás.
- Jól van, no - dünnyögé a gányó. Olyan puha volt már, mint a vakondtúrás. Az a ,,pu-hus-ka-ha", meg az a ,,ba-hankó-hó!" egészen megszelídíté.
A vénasszony kérdé tőle, hogy mi kívánsága van?
- Főzzél nekem vadsáfrányt egy bögrében.
- Mi a hétágú ménkőnek kell kendnek az a vadsáfrány?
- Majd megtudod, Már-Mara-Máriskó, csak főzd meg.
Jaj, de alázatos volt!
Az a híres káromkodó, akinek a tizenkét apostol nem volt elég früstökre, milyen szépen meghunyászkodott a ,,Pulver und Blei" kiáltványa előtt. A nagy szájhoz olyan kicsiny volt a szív.
Hagyták menni a dolgára a feleségével.
Natália, Negrotin, Tihamér egymás között tanácskoztak.
- Nekünk tehát itt kell vesztegelnünk - mondá Negrotin -, amíg Haynau serege odább nem vonul, ami közelben várható. Attól, hogy elárultatunk, nem kell félnünk: itt biztos menedékünk van. A baj csak az, hogy a megrémült híveink élelmiszert nem hoztak, ellenben megszaporították a kolóniánkat három evő szájjal.
- Ne legyen az uraknak arra gondjuk - mondá Natália -, most bízzák magukat énrám. A Jehova gondoskodni fog az üldözött népéről. Majd én fogok parancsolni mindenkinek. Földet, vizet megadóztatok, csak engedelmesség legyen. Aztán egy fogyasztóval megkevesbülünk, a gányó megy a dinnyés szekerével a városba.
Már közeledett is, a befogott szamarát kötőféken vezetve. Ennek bizony hosszú útja lesz a városig: egy nap oda, másnap a vásár, harmadnap vissza.
De alig lehetett ráismerni. Az arca egész sárga volt. Azt a vadsáfrány (szeklice) levében mosta meg.
Natália nem állhatta meg nevetés nélkül.
- Mi lelte, bácsi, hogy olyan sárga lett a képe?
A kegyetlen káromkodó most aztán vigyorgó sunyisággal felelt.
- Ha meglátnak, azt hiszik, kolerás vagyok: nem mernek hozzámnyúlni.
Hát nem jó ötlet ez egy gányótól?
Útnak eresztették. A sete segített a szekeret átemelni a garádon, ahol bejárás volt, de híd nem volt.
Mármost következett a munkafelosztás.
Negrotin teljesíti a vadász feladatát: veszi a puskát, s lő vadludat, túzokot, gémet, amit a puskavégre kaphat.
Elment a méhesbe a puskájáért. Nem találta a szegen, ahová felakasztotta. Előkiabálta a setét.
- Hová lett a puskám?
- Hja, a puska! Az a pu-hu-hus-ka. Azt biz' a gazda eldugta.
- Eldugta? Hová?
- Ha én azt tudnám. Elásta valahová.
Most aztán Negrotin tudott olyan cifrán káromkodni, hogy a gányó tanulhatott volna tőle. ,,Elásni az egyetlen vadászpuskát!"
Utána akart szaladni a gányónak, hogy nyakon ragadja, visszahozza: adja elő a puskáját. Natália eléje állt.
- Dehogy szaladsz! A gazdának igaza van. Most nem szabad itten lövöldöznünk, mert annak a hangja elárulja az ittlétünket: nyomra vezeti az üldözőket. Van lisztünk, szalonnánk, sütünk kenyeret, pogácsát. Nem halunk éhen. S ha éhezni kell, azt is kibírjuk: a hazáért szenvedjük.
Lassan-lassan lecsillapította szép szavaival a fölgerjedt haragot a két vitéz úrnál.
Mekkora kínja van egy háziasszonynak egy férfival, aki ideges, hát még kettővel, ha meg akarja szelídíteni!
A Máriskó asszony (most már nem vasorrú bába!) segítségére jött neki egy okos gondolattal. Előkeresett a kuruzslási cókmókja közül egy játékkártyát (amit hihetőleg jóslatra használt), azt odaadta Tihamér kezébe:
- Menjetek, édeskéim, durnyizni. Egyéb dolog most nincs.
Tihamérnak egyszerre földerült az arca. Kártya! Ó, te drága, békeszerető talizmán! Te áldott csillapítója a haragnak! De jó, hogy a puszta házban lehet belőled kapni!
Mennyi köszönettel tartozunk mi Teneked, ó Kártya! Mikor nehéz harcok után, keserves futás után letelepedhettünk Veled, elfeledtünk éhséget, kudarcot, reményvesztést, elfeledtük a hegedő seb sajgását. Nem hallottuk a fejünk felett kóválygó halálmadár sikongását; lelkünket elringattad, mint a dajka, elaltattad, mint a mákfej. De ám háládatosak is vagyunk Hozzád, még most is, mikor már nem kerget a muszka. Hálánk örökké tart, s az átszáll unokáinkra... ó, áldott Kártya!
Amíg a két vitéz a pikétben iparkodott egymást lekiabálni, Natália belemarkolt a gazdasszonyi gyakorlati intézkedésekbe.
A sete meg a kocsis kirendeltettek vadászni.
Vadászni? Mivel? Ha nincs puska.
Hát amivel a szegény cigányok vadásznak.
Sokféle vadja van a mezőnek.
Látta ezt valamikor Natália a nagybátyja birtokán.
A két leányzó segített az elkészítésnél. Vad lett elég. A Máriskó mámi (most már ,,mámi") vitte a szakácsnői tisztet. Natália csak a vereshagymát aprította.
Délre olyan pompás pörkölt párolgott a bográcsban, hogy olyan igazán csak a kínai császár asztalára kerül ünnepnapon: ürgepörkölt! Aki azt nem ismeri, nem is tudja, hogy mi az életnek a legfőbb gyönyörűsége.
A Jehova fürjekkel vendégelte meg a választott népét a pusztában. Bizonyára azonos ő a magyarok Istenével. Ő ürgéket rendelt a futó üldözöttei számára. Áldassék szent neve érette. Mindenki magasztalta a gazdag lakomát.
A másnapi ebédről is gondoskodott a földnek s víznek ura.
Ezúttal gyönge becsinált került a közlakomára; ízletes combokkal, amiknek adakozóit a sete meg a kocsis fogdosták össze horoggal a csincsésből, az áldott jó kecskebékákat. (A taliánoknak ez az ínyenc eledelük!) Nem minden étlapon pompázik ennek a neve. Hozzá még drágalátos spenót is volt, ami nagyon jó, aki szereti.
Natália e néhány nap alatt bebizonyította, hogy a jóravaló hitvestársnak legkitűnőbb tulajdonságát teljes mértékben bírja. El is danolták a magasztalásra az urak a hízelkedő nótát:
Nekem olyan asszony kell, Ha beteg is, keljen fel,
Főzze meg a vacsorát. Úgy várja a párját.
Ezt a tulajdonságot nagyra becsülik a magyarok az asszonynál.
Egyszer aztán csak megérkeztek a gerillák.
Meghozták a várva várt jó hírt. Eltisztult az ellenséges tábor a vidékről. Haynau levonult egész hadseregével Szeged alá. Szabad az út a Duna felé.
De az örvendetes híren kívül még hoztak magukkal egy eleven birkát is, meg egy csobolyó idei vinkót.
És ami legörvendetesebb volt, kerítettek valahonnan Negrotin számára egy paripát nyergestül, szerszámostul, ötszáz forint volt az ára.
Negrotinnak nagy öröme volt benne. De csak addig, amíg rá nem ült. Akkor tudta meg, hogy ez afféle betyárló, aki úgy jár, ahogy neki tetszik, a fejét fölhányja, hogy a lovasának állát felüti vele, a nyakát megmereszti, s se jobbra, se balra nem engedi hajlítani, ha sarkantyút kap, féloldalt farol, ha pedig rávágnak a vesszővel, szügyébe vágja a fejét, s elkezd vágtatni, nem bánja, akárhogy rángatják a zabláját.
Ezzel sok kínja lesz a lengyelnek, amíg lóvá tudja idomítani. De csakhogy van! Mindjárt hozzá is fogott a dresszírozáshoz kivitte a pusztára.
A gerillák aztán mulattatták Natáliát az elmúlt napok alatt átélt kalandjaik elmesélésével. Nagy kergetőzés volt az. Hogy szedték rá az ellenséget.
Nekik csak játék volt ez, diákos mulatság: Emmaus.
Natáliának az volt az öröme, hogy Tihamér kedélye egészen földerült. El is felejtette, hogy sebet visel a homlokán.
Nem fáj már. A gerillák mind iskolapajtásai voltak. Egyszerre beszédes lett közöttük.
Natália, mikor vette észre, hogy csintalan dolgokról kezdenek el beszélni az ifjak, otthagyta őket, s az alatt az ürügy alatt, hogy a tokány után lát, a főző asszonynép közé került. Csak néha-néha tekintett ki a férfitársasághoz.
Látta, hogy azok valami különös dologhoz készülnek.
Az volt elhatározva, hogy a menekülő utazást hold feljötte után kezdik meg. Addig el kell dégálni az időt.
Mi erre a legjobb módszer? Egy kis parázs ferbli. Azt tartják a magyarok.
Kártya: az van minden hazafi zsebében. Inkább a kulacsot felejtené otthon, mint ezt.
Egy kerek köpenyeget leterítenek a gyepre: ez az asztal; azt körülülik.
Natália bámulva hallgatja a műszavakat, amik rá nézve teljesen idegen fogalmakat képviselnek.
... Mi a vizi?
... Májzli.
... Adom blindre.
... Besser.
... Rebesser.
... Káfoltatok. Kóstál ez a blatt
... Ki a fórhand!
... Forpász, cupász, cukassza.
... Farba, kunsztstukk, girigári.
... Gusztálok, mit rezerv.
De jól megtanultatok, édes magyarjaim, németül abból a harminckét lapos grammatikából.
A szavakat sem értette Natália, hát még az arckifejezéseket. Egészen ottveszett a tekintete Tihamérnak az arcán. Mennyi indulat váltakozott rajta: kapzsiság, nyereségvágy, düh a veszteségnél, káröröm a mások bukása fölött, veszekedés, gorombáskodás; a szitkot olcsón adták; milyen kifejezések járják: ,,Dagadj meg! Akasszanak föl a neved napján! Ördögök szánkázzanak a hátadon! Diót törjenek a csontoddal! Szolgabíró prédikáljon a temetéseden!"
Pedig itt még csupa jó barátok játszanak, piculában, a legapróbb nikkelpénzben, időtöltésből. Mi lesz később? Ha a macskából tigris lesz.
Lódobogás hangzott; Negrotin érkezett meg a lóidomításból. A makrancos ló szügye csupa tajték volt. Erős leckét kapott: lovasára talált.
Most aztán hozzá lehetett ülni a vacsorához. A férfitársaság kedvre kapott, az ifjak dalolni kezdtek: ,,Poharat a kézbe, Gondodat a légbe! Mert az ember egyszer él. Ki tudja, hogy mit cserél, Ha szűk hantja megnyílik, és lelke égbe száll."
Amint a hold feljött, abbahagyták, fölkerekedtek, lóra kaptak: Natáliát, Tihamért, a Katona Katkát szekérre helyezték, a hátramaradtakat Negrotin bőkezűen megajándékozta, s azzal búcsút vettek a tanyától.
Natália élete legnevezetesebb napjainak fogja tartani azokat, amiket a putri pusztájában töltött.









Jókai Mór: A mi lengyelünk


1. A TÓZSÓ
Az üldözöttek eljutottak szerencsésen Vácig. A futás változatai nemigen érdekesek. Bozót, ingovány, homokbucka, erdő, egymást felváltva. Semmi kaland.
A váci halmokon megpihentek egy kolnában. Onnan tudakozót küldtek be a városba, aki jó hírrel került vissza. Vácon nincs semmiféle ellenség. Mind eltakarodott, ki föl, ki alá. Ki meg Komáromot ostromolni. Ellenben tele a város szekerekkel, amiken menekült hazafiak gyülekeztek össze. Egész népvándorlás volt ott, Dunáninnenről, Dunántúlról. Ha az a sok iramodó férfi mind kardot fog a kezébe, lóra ül, dandár lett volna belőle.
Negrotinnak nagy eszméje támadt. Az volt a szándéka, hogy ő itt a menekülőkből összetoboroz egy lovascsapatot, s azzal felkerülve a Mátyusföldre, ott a Zsitva és Vág közi jól ismert bozótokon keresztül áttör az ellenséges ostromzár gyűrűjén Komáromba.
Közölte a tervét Gál Józsival. Az is ajánlkozott annak a kivitelére. Markos legény akad elég: csak felszerelés legyen hozzá, paripa és fegyver! Negrotin biztosítá, hogy pénz van hozzá.
- Akkor meglesz minden. Itt a Tózsó.
Ki volt az a Tózsó?
Egy becsületes görög kupec. Keresztségben Theodorosz. Abból az élelmes népfajból való, amely alig száz év előtt vándorolt be Magyarországba a török kegyetlenkedés elől puszta kézzel, s itt az idők folyamán meggazdagodott, földbirtokot, házakat szerzett; magyar nemesi rangra emelkedett, magyarrá lett, tanácskozott őseinkkel a megyeház termében, arcra és termetre úgy hasonlított Árpád ivadékához, és aztán, sajna, elenyészett.
No, a Pap Tózsó nem volt a mintaképe a daliáknak. Alacsony, cingár emberke volt, keskeny fejű, sárgazöld arcú, apró bajuszkával, ami sohasem nőtt meg annyira, hogy kipödörhette volna. Hanem üzleti dologban tökéletes eszményképe volt a görögnek.
Ugyan kinek jutott volna eszébe az az ötlet, hogy a balszerencsét is haszonra lehet fordítani?
A magyarok ütközeteket vesztenek, a csatatért az ellenségnek hagyják. A győztes összeszedi az elhullott fegyvert, az elesettek egyenruháit. Mit csináljon vele? A magyar cünderes (nem kapszlis) puskát a maga katonái kezébe nem adhatja, mert azoknak tökéletes fegyvereik vannak; azt a sok mangalétát, fringiát, kovás püstölyt, amit a megrémült lakosság beszolgáltat a fenyegető kiáltvány rémhatása alatt, mint ócskavasat, nem hordhatja maga után szekérszámra: anélkül is elég nagy a poggyászterhe. Ily helyzetben nagyon szívesen látott jó barát az olyan vállalkozó, mint Tózsó, aki odasomfordál a tábori felügyelőkhöz, s ajánlkozik jó Almássy-bankóért átvenni a zsákmányul ejtett, hasznavehetetlen troféumokat, olyan árban, ami tréfának se járja. De csakhogy lerázhatta a nyakáról a felügyelő főtiszt a kelletlen zsákmányt. Azt azután, hivatalos certificatum mellett, szállíthatja szekérszámra, teljes tulajdonjoggal a Tózsó.
Hogy aztán a felvásárló görög mit kezd el az így felszerzett portékájával, az az ő dolga. Mire való neki a puska, kard, huszármente? Bírja békével.
De egyéb vásárra való is van. Huszárlovak. Az oroszok ezeknek sem tudják hasznát venni. Azoknak egészen más a dresszúrájuk: a legtöbb csökönyös, kemény szájú, nem tűr más lovast a hátán, mint a régi gazdáját. Ez is mind kimustrálni való. Vesztegetik potom áron.
A barátságos görög itt is egyedül áll a vásárban. Úgy veszi a kimustrált paripát nyergestül, kantárostul, mintha csak bőrszámba adnák. Azokat is eltereli szabad járás-kelés biztosítása mellett ménesszámra.
Hogy hova spekulál ennyi hasznavehetetlen lóval, azt a Tózsó érti.
De a gerillahadnagy már ismeri a Tózsó üzletét, s amit tud felőle, azt közli Negrotinnal.
Ami fegyvert a Tózsó muszkától, némettől összevásárolt, azt ő mind felhordta Vácra, ahol az ellenség elvonultával folyton új magyar szabadcsapatok alakultak. Azoknak eladta százas nyereséggel. A paripáknak is akadt vevője busás árral.
Hát nem becsületes üzlet-e ez? És különösen nem hazafias-e? Jutott volna-e ilyen vállalat magyar embernek az eszébe? Pedig ez a titka a gyarapodásnak.
Az iskolai közmondás azt tartja: ,,Occasio fronte capillata, capite calva est". (Az alkalom homlokán üstökös, tarkóján kopasz.) A görög mindig a homlokán tudja megragadni a szerencsét, a magyar mindig a tarkója után kapkod.
De hát így volt az jó. A görög vette a fegyvert a muszkától olcsón, eladta a magyarnak drágán; most aztán a magyaron volt a sor, hogy eladja az ellenségnek még drágábban.
Gál Józsi odavezette Negrotint és Tihamért ahhoz a nagy urasági kastélyhoz Vác mellett, melynek egyetlen főúri családtagja külföldön él, s azóta a palota üresen áll. A Tózsó bérelte ki ideiglenesen. Félreesik az országúttól, őserdőktül környékezve.
A kis görög szívesen fogadta látogatóit. Ott voltak együtt Tihamér, Gál Józsi, Negrotin; aztán Natália és Katka. A két első régi ismerős még a kollégiumos városból, ahol a Tózsó szatócskereskedést mívelt. Ő tanította a diákokat tarokkot játszani. Az ő boltja volt a tanya.
A görög fölvitte az urakat a kastély padlására; ott volt a raktár. Szépen halomra rakva a montúrok. Szabott árban. Amelyikben szablya vágta hasadás, golyó szakította lyuk volt, az olcsóbb. Negrotin kiválasztott belőlük tizenkét darabot. Ennyi legényt szándékozott a gerillákkal együtt összetoborzani merész terve keresztülvitelére. Magának is szemelt ki egy huszártiszti mentét.
Azután megmutatta nekik a görög a fegyverraktárát.
Az már különös gyűjtemény volt. Nemcsak a csatában elhullatott fegyverek voltak ott halomra rakva, hanem mindenféle parádé, amivel jámbor assessorok a sédrián vitézkedtek, rezes fringiák, jurátusi szablyák, megyei hajdúk dohányvágói, színházi koszperdek. A megrémült lakosság mindent odarakott a haragos vezér lábaihoz. Igazi kacattár volt. Negrotin bosszúsan rugdalta fel a földön heverő cókmókot.
Egyszer aztán Tózsó egy kémény vasajtaját kinyitva, előhúzott belőle egy hatalmas pallost, s odanyújtá Negrotinnak:
- Talán ez tetszeni fog uraságodnak?
Milyent villant Negrotinnak a szeme, hogy futott nevetésre minden arcvonása, mikor ezt a kardot meglátta:
- Ez az én kardom! Az én drága kardom!
Nem kérdezte, hogy került az ide, csak, hogy mi az ára?
- Ennek nincsen ára - mondá Tózsó -, se arany, se bankó. Mert ez a kard a gazdáját keresi, s örül, hogy rátalált. Ni, milyen kard!
S azzal azt a széles pallost két végén markolva úgy hajtotta össze, hogy mint egy övvel körülfonta vele Negrotin derekát.
- Ezt én adom tiszteletből a vitéz gazdájának.
Hogy Negrotin még egyszer kezébe foghatta azt a kardot, s egyet suhinthatott vele!
Pedig még nem volt vége az örvendetes találkozásoknak.
A fegyver- és egyenruha-kiválasztás után a rendelkezésre álló paripák után tudakozódott Negrotin.
Tózsó azzal is szolgált. Levezette a látogatóit a nagy istállóba, mely száz paripa számára volt építve. Előrebocsátá Negrotint, ki udvariasan vezeté karon fogva Natáliát.
Egyszer csak szeles mozdulattal elbocsátja a lengyel a vezetett hölgy karját, s mint egy őrült rohan oda egy paripához, kacagva, üvöltve: ,,Pluto! Az én Plutóm!", s aztán két karjával öleli át a barom fejét, és csókolja a szemeit, amit az mind csendes röhögéssel viszonoz, a fogait villogtatja az ínye alól, a füleit lesunyja, s a sörényét rázza hevesen. Az állat emberi örömöt érez.
Ezt is kimustrálták: senkinek se kellett; senkit sem vett föl a hátára: fékezhetetlen volt.
- Tíz forintért csapták a nyakamba! - mondá nevetve Tózsó - kegyelmednek odaadom kilencért.
A paripa gyöngéden végigharapdálta gazdájának a karját; de úgy, hogy a fogai nem hagytak rajta nyomot.
- Hozzák a nyergemet! - kiálta Negrotin.
Az is előkerült. Az sem volt más ló számára teremtve. Negrotin alig várta, hogy fönn ülhessen a Pluto lován. Körülügette a kastély udvarát. Nem kellett annak a lónak se vessző, se sarkantyú. Megállt egy szisszenésre, mikor odaért a szép nő elé. Ott szépen elkezdett kapálni az első lábával, s a nyakát hajtogatta.
Tihamér arcán látható volt az irigység. Negrotin észrevette azt. Nagy könnyen segített rajta.
- Most már neked adom a szürkémet.
Tihamérnak egyszerre kiderült az arca. A megköszönést is elfelejtette. Sietett birtokába venni az ajándékot, felmászott a nyeregbe, ami nem ment minden küszködés nélkül; mert a jeles paripának az volt a jó szokása, hogy mikor a lovasának a fél lába a kengyelben volt, akkor elkezdett oldalogni, s körültáncoltatta az urát. Amiért aztán Tihamér, amint egyszer a nyeregbe kaphatott, jót húzott rá a korbácsával. A szürke sem volt rest, úgy kiszáguldott a kastély kapuján, mintha versenyt futna. Majd visszajön, ha kifárad.
Negrotin aztán még hat paripát választott ki Tózsó istállójából a szabadcsapatját képező legények számára. Volt sok ajánlkozó; több az elégnél. Negrotin azt kérdezte tőlük: ,,Tudsz-e trombitálni". Három értett hozzá.
Aztán három réztrombitát is vett a Tózsótól.
- Trombita jó szolgálatot tehet.
Gál Józsi ismerte a magyar történetet.
- Az ám, Rákóczi Ferenc is három részeg cseh trombitás miatt vesztette el a vadkerti csatát, nagy szégyenére a kurucoknak.
- Azok lengyelek voltak - dörmögé Negrotin, ki szerette nemzetét, de az igazságot még jobban.
Az alku hamar megvolt Tózsó és Negrotin között. A lengyel azután maga is paripájára ült, és elvágtatott Tihamért elfogni valahol, ha lehet, lovastul együtt.
A hátramaradt hölgyeket meghívta a Tózsó a lakásába. Ma úgyis az ő vendégei lesznek, itt maradnak egy kis barátságos ebédre. Ez bizony elég jó biztatás volt a putrilakoma után.
A Tózsó a belső szobájába vezette Natáliát és Katkát, egyformán ,,kisasszonyozva" őket. Tudta már Gál Józsitól a kilétüket.
Egy nagy ócska almárium volt a szobájában, azt felnyitotta Natália előtt.
- Tessék, kisasszony! Nézze csak, milyen szép hölgygárderób van az én birtokomban.
Natália felsikoltott meglepetésében.
- Hisz ezek mind az én ruháim!
Rájuk ismert. Ezeknek a díszítéseit mind ő hímezte, csipkéiket ő tűzdelte, horgolta. Ez a piros merinó ruha, ez a kék kasmír, ez a sárga gros-de-Napel, ez a fehér batiszt az ő kedvencei, az ő büszkesége. Ott voltak a fehérneműi is, saját maga hímezte előbetűivel.
- Hogy jutott maga ezekhez, Tózsó bácsi?
- Hát azt én a kisasszonynak el nem mondom; mert nem akarom megszomorítani vele. Majd ha az urak előkerülnek, azoknak elbeszélek mindent. Addig itt hagyom a kisasszonyt a szobámban a frajjával. Válasszon ki magának egyet ezek közül a ruhák közül, azt vegye fel e helyett a parasztruha helyett, ami nem is illik a termetére.
Azzal kezet csókolt a kis görög, s otthagyta Natáliát Katkával a szobájában.
Natália eleinte mulatságosnak találta, hogy ő a futás alatt már harmadszor vált öltözetet, akár egy primadonna.
Hanem azután kezdett előtte rémledezni, hogy ennek valami nagyon szomorú előzménye lehet, hogy az ő egész ruhatára ekként utánajött, egy erdő közé rejtett puszta kastélyba, véletlen találkozásra.
Kiválasztott a ruhái közül egyet: fekete szövetruhát, hímzett gallérral, azt vette fel.
Mikor a férfiak visszaérkeztek a nagy lókergetésből a kastélyba, nagy volt az elbámulásuk Natália új átalakulása felett. Igazi úri alak volt. Tihamér ráismert erre az öltözetre. Ő látta, mikor azt a csipkegallért hímzették azok a finom kezek.
Tózsó megnyugtatta, hogy itt van a menyasszonyának az egész kelengyéje. Nála megtalálják annak idejében. De most jöjjenek inkább ebédelni. Addig ne kellemetlenkedjenek.
De Tihamér pedig nagyon szerette volna tudni, hogyan kerülhetett ide a váci kastélyba a turai püspöki kastélyból az ő jegyesének a kelengyéje? Bizonyosan egyebet is szeretett volna megtudni.
Gál Józsi mondott valamit.
- Hát úgy, ahogy Negrotinnak a kardja, meg a Pluto lova idekerült.
- Uraim, hölgyeim, most ne historizáljunk, hanem ebédeljünk - sürgetőzék Tózsó, átvezetve vendégeit az ebédlőbe. Katkát is meghívta az úri asztalhoz, aki csak megmaradt a parasztruhájában.
Az ízletes ebéd s hozzá a tüzes abci bor teljes megelégedését vívták ki a szívesen látott vendégeknek, annyi sanyarúság után; élénk volt a társalgás. A magyarnak az a jó tulajdonsága, hogy ha jól evett és ivott, akkor magáénak látja az egész világot. Tudja élvezni a mai napot, nem gondol a holnapra.
Van már paripa, fegyver, vitéz bajtársak; se távol, se közel semmiféle ellenség, szabad az út egész Komáromig, ott könnyű az áthatolás a gyatra ellenség körvonalán, Komáromban aztán ott van a világ közepe, ahonnan újjá lehet teremteni a drága hazát. Sok pohár csördült össze e boldog ábrándra.
Csak Tihamér nem ütögette a poharát a többiekéhez, még a menyasszony ajánlatát is alig fogadta el a koccintásra.
Negrotin jól látott a vőlegény lelkébe. Annak a fejében folyvást az a kérdés motoszkál, hogyan kerültek ide az ő menyasszonyának az öltönyei? Ezért nem ízlik neki még a káposztás rétes sem.
A feketekávénál a gerillahadnagy kezdé meg a kérdés érdemleges tárgyalását.
- Látom, Tihamér pajtás, hogy neked nagyon fúrja az oldaladat az a talány, hogy mi módon került ide a váci kastélyba a te menyasszonyodnak a kelengyéje? Hát, ha mi ketten a Tózsó barátunkkal összetesszük a tudományunkat, talán érthetővé fogjuk tenni ezt a mesét. Azon a napon, hogy ti útra keltetek a püspök hintaján, érkeztem meg én a csapatommal a főpap kastélyába, s aztán ott maradtam - amíg csak lehetett. Az oroszok ott voltak a szomszéd városban, Turában. A magyar dandár lehúzódott Szeged felé. Pár napig csend volt. Ezt az időt a püspök arra használta fel, amire a közelgő halálát sejtő ember szokta fordítani utolsó óráit. Hivatalnokainak, cselédjeinek kiadta egész évre való fizetésöket. Kötelezvényei voltak elhelyezett tőkepénzekről, azokat az adós földesuraknak elküldte, lelkükre bízva, hogy őrizzék mármost maguk a saját adósleveleiket.
Tihamér dühösen ütött öklével az asztalra.
- De hisz akkor az öreg tisztára meg volt bolondulva.
Gál Józsi csillapította.
- Ne ütögesd, pajtás, az asztalt úgy, mintha pagát ultimót akarnál elfogni. A püspök a helyzetet megértve cselekedett. Azok a kötelezvények csak veszedelemre szolgálnak. Ha bukunk, ellenségeink kerülnek felül; azoknak a törvényszéke ítél a pereinkben, el vagyunk ítélve. A püspök kölcsöneit elkobozza a fiskus. Az adósok ellenben úriemberek, hazafiak; meglehet, megfizetnek idő fordultával.
- Dejszen üthetjük annak bottal a nyomát.
- Egy napon aztán, mikor már gyakrabban kezdtek a kozákok mutatkozni a környéken, hirtelen eltűnt a püspöki kastélyból a főpap prelátusa, Aramics Cyrill; ahogy a házbeliek mondták, magával vitte a püspök százezer forintnyi készpénzét.
Tihamér valamit mondott, ami nemigen hasonlított az áldáshoz.
- Ezóta az átfutott Szerbiába.
- Ott ugyan nem vehetné hasznát a magyar bankjegyeknek - mondá a gerillahadnagy. - Mi másnap elkotródtunk a püspöki kastélyból, mert minden oldalról közeledtek a muszkák. Ami tovább történt, azt a Tózsó tudja.
- Én csak a kótyavetyére kerültem oda - mondá a kis görög -, amikor már az ellenség mindent lefoglalt. A püspök urat mar elvitték foglyul. Az egyházi kincseit elszállították hadi préda gyanánt: egyéb holmiját eladták annak, aki vevőül jelentkezett. Történetesen én voltam kéznél. Jó barátom volt az auditor meg a kezelő ezredes. Drága barátok. Így vásároltam össze a sok ócskavasat, kimustrált lovat, kopott mundért és a menyasszonyi ruhákat, fehérneműket, amikre a kozákoknak semmi szüksége nincsen. Odaadok mindent abban az árban, amint én magam vettem.
Ezért a szóért mindenki sietett Tózsóval kezet szorítani; csak éppen Tihamér nem látta magát erre a barátsági nyilatkozatra indíttatva.
Negrotin úgy olvasott a kedves barátja lelkében, mint a tudósok az obeliszkok hieroglifjaiban.
Énnek most csúnya féreg fúrja a szívét.
Mikor ő eljegyezte magát Natáliával, akkor a kisasszony abban a hírben állt, hogy ő a környék leggazdagabb partija. A püspök kincseket halmozott össze, s azokat mind a nevelt leányára, unokahúgára fogja átruházni, sokat még az életében, még többet a halála után.
Ezzel a Tihamér nagy kiterjedésű nemesi birtoka szépen rendbe lett volna hozva.
És most egyszerre összeomlik az egész fellegvár. A dúsgazdag hozományból nem menekült meg egyéb, mint a menyasszonyi kelengye.
No, meg a menyasszony maga.
A vőlegény hosszúra nyúlt képén lehetett látni mindent.
Negrotin sürgette az asztalbontást. Beszélnivalója volt Tózsóval, akivel nagy hamar bekocsiztak a városba.
A gerillahadnagy el volt foglalva az újoncai betanításával. Tihamérnak elég ideje lett volna a menyasszonyával sétálni a kastély parkjában. Ahelyett lefeküdt, fejfájásról panaszkodott. Pedig a sebe begyógyult már, csak egy selyemkendővel volt bekötve a feje lazán.
Natália azt hitte, hogy ez rendes dolog: a férfinak ebéd után álmosnak és mogorvának kell lenni. (Ha nincs parti.)
Késő este került vissza Tózsó Negrotinnal.
Nagy lármával jöttek, mint akinek jó kedve van. Kézcsókolással üdvözölték Natáliát, aki el nem tudta képzelni a két úr derült hangulatának az okát. Ittak talán?
Az meglehet; sőt talán az is, hogy áldomást ittak.
Tihamér még mindig a pamlagon hevert, s nem törődött sem a barátjával, sem a menyasszonyával. Csak a vacsorára került elő. De ott is olyan volt, mint a kényes gyerek: nem ízlett neki sem étel, sem ital. Natália többször szólt hozzá, de nem kapott tőle feleletet. Minden arcvonásáról lerítt az a gondolat, hogy szeretne ő innen megszökni.
Negrotin értette ezt a lelkiállapotot. Aztán arra gondolt, hogy mikor a tengeren a hajó zátonyra kerül, akkor ki szokták dobálni a hajórakomány egy részét, hogy a terhét megkönnyebbítsék, s a haváriát kitatarozzák. Ő is ilyesmire szánta el magát. Megfogta a kezét a villájával játszó Tihamérnak.
- No, pajtás! Ne csinálj olyan szomorú képet, mint akinek a csirke elkapta a kenyerét. Nem futott el a prelátus a püspök százezer forintjával világgá. Nekem adta azt át a püspök, mint Natália kisasszony hozományát.
Hah, hogy felvillantak egyszerre Tihamér szemei! Hogy kipirult egyszerre az arca.
- Százezer forint! Nálad van?
- Az ám. Énrám bízta a püspök, hogy tegyek vele valami okosat.
- Micsoda okosat?
- Hát, tudod, az a százezer forint csupa merő magyar bankóbul állt. Ezer darab százas. A magyar bankóprés ez idő szerint nem nyomott mást, csak százasokat: a többi sajtó szét van szedve. A hadsereget is százasokkkal fizetik. A honvédek szétvágják ollóval a százast száz darabra, úgy osztják fel egymás között. Még most érnek valamit.
- Csak én azt a pénzt a kezembe kaphassam! - mondá lelkesülten Tihamér - majd tudom én azt fruktifikálni!
Negrotin csak mosolygott. Kitalálta Tihamér eszejárását.
(- Igen bizony. Azt gondolod: Csak te egyszer Komáromba eljuthass; ott van most összegyűlve a környék minden gazdag földesura, meg a sok tábori szállító, akinek a bugyellárisa duzzad a fölösleges pénztől; csak te egyszer azok közé kerülhess kártyázni, addig meg sem pihensz, míg a menyasszonyod százezer forintját az utolsó bankóig el nem pocsékoltad. Ezt nevezik a magyarok fruktifikálásnak).[1]
- Hát már azt a pénzt a kezedbe nem kaphatod, pajtás - mondá Negrotin -, mert Tózsó barátunkkal manapság szépen konvertáltuk.
- Konvertáltátok? - hüledezett Tihamér, akinek ez egészen új szó volt.
- Hát igen; papirosból fává fordítottuk.
- Mi az Isten csudája ez?
- Hát, tudod, most itt Vác alatt van megrekedve az egész felvidéki tutajozás. Az orosz fővezér lefoglalt minden tutajt, s azokból hidat veretett a Dunán. Azt nem szabad megbolygatni, amíg Paskievics engedelmet nem ad rá. A tutajokról minden épületfát kiraktak a kereskedői telepekre. Hát most mi a Tózsó barátunkkal összevásároltuk a hidat meg a többi tutajt és valamennyi épületfát a raktárokon.
- Megvesztetek?
- Dehogy, öcsém. Ez a legbiztosabb üzlet a világon. Budapesten kétszáz palota, középület, maga a királyi vár romban fekszik; azokat rövid időn föl fogják építeni; az épületfa ára magasra szökik fel; mi meg nyereséggel kerülünk elő, s megszabadultunk a magyar bankóinktól.
Ez világos dolog volt: Tihamérnak meg kellett adni magát. Ez igazán bölcs gondolat volt: akár Negrotintól, akár Tózsótól pattant ki, hogy a veszendő papirost állandó fává fordítsák által.
- De csak nem vásároltad el az egész százezer forintot? -
- De bizony, csak elhelyeztem mind. Mutassa csak, Tózsó barátom a szerződéseket.
A kis görög előszedte a zsebéből az iratokat. Bizony fedezték azok a kerek összeget.
Pedig hát Negrotin nem mondott igazat. A favásárlás nem ment túl nyolcvanezer forinton, csakhogy Tózsó bírt annyi praktikus ésszel, hogy minden fakereskedőtől, akinek az áruit felvásárolta, húsz száztólival magasabb összegről szóló nyugtát adatott magának. Ez jó szokás az üzletvilágban.
Tihamér vallatóra fogta Negrotint.
- Hát aztán a szabadcsapatodat miből ekvipíroztad föl?
- Abból a pénzből, amit a magyar vezérektől kaptam erre a célra.
Ez sem volt igaz; de azért megellenezhetetlen.
Nem von le ez Negrotin jelleméből semmit. Neki a tarsolya titkait zárva kellett tartania Tihamér előtt. Szükség lesz az eltagadott pénzmaradékra. Ott van ugyan még a tarsolyban a másik százezer forint Almássy-bankó; de azt meg ezen a vidéken, honnan eltisztult az ellenség, hazaárulás terhe alatt nem szabad mutogatni. Itt csak a Kossuth-bankó érvényes. Azzal is úgy van pedig minden ember, mint az ismeretes szalmaszál-társasjátékkal. Egy hosszú szalmaszálat meggyújtanak, s aztán a körben ülő társaság tagjainak kézről kézre adják; ki-ki iparkodik azt a szomszédja kezébe juttatni, akinek aztán végül a körmére ég a csutak, hogy kénytelen eldobni, azt megzálogolják. A fakereskedők, akik ma eladták a faneműiket a magyar bankóért, holnap bizonyosan búzát, zabot fognak rajta venni, a gabonakereskedő rögtön gulyát vásárol rajta, a marhakupec posztót, vásznat, gyapjút szed össze a pénzen, a kalmár fut vele a hitelezőjéhez, fizeti vele az uzsorás tartozást, a tőkepénzes azon melegében kiszolgáltatja azt a földesúrnak, akinek égető szüksége van a hypothékás kölcsönre, az pedig fut vele Komáromba, s ott elhelyezi a makaó-asztalnál. Itt végre megpihen - az égő szalmaszál. Ez olyan pénzügyi művelet, amit senki sem tanított, mégis mindenki tudta.
Tihamér is meg volt félig-meddig nyugtatva. ,,Nincs még oda Lengyelország!" Megmenekült százezer forint. Az is valami.
Rögtön nyájas lett a menyasszonyához. Eszébe jutott, hogy mikor a püspöki kastélyból útra keltek, a jó öreg Helenka egy kis katulyát dugott a zsebébe, azzal a súgással, hogy ebben vannak a Natália kisasszony fülönfüggői, viselje gondjukat. Két nagy értékű, rózsaszínű igazgyöngy volt, amit a püspök nagybátyja ajándékozott Natáliának utolsó születésnapjára.
Mindeddig nem volt rá alkalom, hogy Tihamér a függőket elővegye. Se az apácaszutánhoz, se a parasztmenyecskeviganóhoz nem voltak azok viselhetők. Most már lehetett őket érvényesíteni. Natália úrinőnek volt öltözve. Tihamér maga kapcsolta a drága gyöngyöket menyasszonya fülcimpáiba, aki nagyon meg volt hatva a gyöngédség által. Még Negrotin is elismerte magában, hogy Tihamér gavallér ember.
Az a két gyöngy megért négyezer forintot - és senki sem tudott volna róla.
De ezzel aztán Tihamér is jogot nyert a maga igényei előadásához.
- Hát jól van, hogy azt a pénzt fává konvertáltátok, hanem hát már most a róla szóló szerződéseket adjátok át nekem.
Ahá!
Negrotin túljárt az eszén.
- Nem, pajtás, ezeket mi nem visszük magunkkal, mert ezeknek itt kell maradni megbízott ügynökünknél, Tózsó barátunknál, hogy, ha a budapesti építkezések megkezdődnek, ő eladhassa a felvásárolt épületfáinkat az építészeknek. A szerződések Angyalossy Natália úrnő nevére vannak kiállítva. Ő fogja aláírni a meghatalmazást Tózsó barátunk számára.
Tihamér bosszús ábrázatot fintorított. Negrotin nagyot nevetett rajta.
- De hát mi a patvart kezdenél te Komáromban ezekkel a szerződésekkel? Csak nem mondhatod a ferblinél: ,,Visszahívok egy tutajt zsindelyestül!"
Ezen aztán még Tihamér is kénytelen volt nevetni. S megnyugodni a helyzetben. És így Negrotin megmentette Natália hozományának egyik százezer forintját mindenféle szerencsétlenségtől: az osztrákoktól is, Tihamértól is.

[1] Egy ide tartozó adat jut itten eszembe. A debreceni országgyűlésen egy honatya is szorgalmasan eljárt a képviselők legkedveltebb gyülekezésébe, a ,,fürdő"-be. Ott voltak a kártyakompániák. Egy éjfél utáni órában nagy diadalommal került haza a honatya a feleségéhez: ,,Képzeld csak, az aranyaimat, amiket Pesten hét forintjával váltottam be, a >>fürdőben<< mind anbringoltam tíz forintjával darabonkint." - ,,Hol a pénz?" - kérdé a feleség. - ,,Hja, az ott maradt, a ferblinél fogadták el tíz forintban." - Ezt nevezik a magyarok anbringolásnak.









Jókai Mór: A mi lengyelünk


2. A FEKETE KÖNYV
A hölgyeket aludni küldték, ki lehettek fáradva az egész éjen át folytatott viszontagságos úttól. A férfiaknak még sürgős feladataik voltak. Először is megállapítani az útitervet. Az első tervet el kellett ejteni: a Vág felől intézett behatolást Komáromba. Maga az út mivolta tette azt lehetetlenné: a Duna és a meredek hegyoldal között elvonuló országút, ha megtelik a menekülők szekereivel (pedig azok nyomban követni fogják a kis huszárcsapatot), az olyan zajt és feltűnést fog csapni, hogy okvetlenül fellármázza az ostromzároló osztrák csapatokat. Elhatározták, hogy megszöknek a szekértábor elől. Átkelnek a hídon a Duna jobb partjára. Ez a legegyenesebb út Komárom felé. Ácsnál, Almásnál van az osztrák ostromzároló hadsereg zöme. Mocsánál csak gyalogság fekszik. Erről mind Tózsó értesíté őket.
Még azután fel kellett állítani az előőrsöket. Csak azután mehetett minden férfi pihenni, csak úgy öltözetestül leheveredve a földre terített gubára. Negrotin minden két órában felkelt az előőrsöket felváltani. Négy órakor már bejárta az istállókat, megnézni, hogy abrakoltak-e a legények. Ki van-e verve az ászokfára a hét sor por? Aztán kiosztotta a reggelire való gugyit a legénység között, azzal ,,nyergelj", virradatra már mindenki nyeregben ült, a leányok a szekéren: csendben, trombitaszó nélkül átkelt a kis csapat a Dunán a Szentendrei-szigetbe, onnan a Duna kisebb ágán átcsekéltek kompon a budai oldalra, s azzal eltűntek a Vértes erdejében.
Ez az erdei út bizony csak bujdosóknak való. Szénégetők, mészégetők, taligacsinálók tanyái az útfélen. Fölvert szarvasok, őzek futnak az úton keresztül; egy-egy tilalomfa jelenti, hogy itt tilos a vadászat, fahordó szekeresektől, kondaőrző kondástól lehet tudakozódni az útirány felől. Ősvidék ez itten.
Elmúlt dél, mire kibukkantak az országútra. Itt meg kellett az erdő szélében pihenni a szekérrel. A lovasok elmentek kémszemlét tartani a főúton.
Ez volt a rendes közlekedési út Komárom és Budapest közt.
Gál Józsi maga futtatott gyors lován előre a látóhatáron feltűnő tornyos város felé. Nem telt bele egy óra, hogy visszakerült.
- Szabad az út. Tata előtt vagyunk. A vár ormán a nemzeti zászló lobog.
- Ah, az a tatai vár a legderekabb magyar dinaszta birtoka - mondá Negrotin. - Jól ismerem az urát. Gróf Esterházy Pál. Vitéz katona, mint ezredes szolgál Klapka hadseregénél.
Gál Józsi még többet tudott e főúrról és családjáról. Az ősapja is hatalmas úr volt, aki neve után ezt írta: ,,Dominus papae et mundi" (,,A pápának és a világnak ura"). Tudniillik, hogy Pápa városának az ura és Mundi nevű kasznárjának. Pál gróf a márciusi forradalom első napjaiban csatlakozott a szabadság táborához, roppant vagyonát a súlymérlegbe vetve, s mindvégig kitartott a nemzeti ügy védelmében. Tatai tiszttartójának teljhatalmat adott a menekülők ellátására ősi várkastélyában.
Tata közel esik már Komáromhoz. Csak egy ,,hajrá" a különbség. Éjjel holdfeljötte előtt tizenkét bátor huszárral könnyű lesz keresztülvágtatni a monostori sáncokig az álmos osztrák előőrsök zárvonalán.
A balsors (vagy a jó sors) közbehozott valami véletlen kalandot.
Amint a kis csapat a közbefogott szekérrel a tatai urasági park közelébe jutott, egyszer csak felbukkanik a terepély fáktól takart országúton egy szembejövő lovascsapat. Tizenkét osztrák ulánus, kik a tábori postaszekér fedezetéül szolgálnak.
Szemben álltak a magyar huszárok s a lengyel dzsidások. A magyar mind újonc, gyakorlatlan gerilla, diák, a lengyel mind veterán katona.
Az ulánok, amint a szembe jövő gerillákat megpillantották, egyszerre sorakoztak a postaszekér előtt, lándzsáikat bal kézre kapva, kardjukat kihúzva.
Számra egyenlő volt a két ellenséges csapat.
- Vágjunk közéjük! - kiáltá Tihamér fölgerjedten.
Negrotin ránézett.
Ha ez a sebétől elcsigázott ember most harcba elegyedik, ezt itt a menyasszonya szeme láttára fogják irgalmatlanul legyilkolni.
Mást gondolt.
Ráismert az ulánusokra. Ezek az ő katonái voltak, mikor még osztrák tiszt volt. Ismerte őket név szerint. Mikor a fél svadronyával átszökött a magyarokhoz, ezek hátramaradtak. A strázsamester régi jó cimborája. Hüvelybe dugott karddal léptetett eléjük. S elkezdett hozzájuk lengyelül beszélni. Miket mondhatott, azt a magyarok nem értették. Csak azt látták, hogy a dzsidásokat vezető őrmester hüvelyébe dugja a kardját, előreléptet, s kesztyűtlen kezét nyújtja Negrotinnak. Megcsókolják egymást lóhátról. S arra a többi ulánus mind hátraveti a karszíjra kötött dzsidáját, s elkezdi danolni a ,,Schnuricskámi pántlicskámi" nótáját, ami a szabadságért harcoló lengyel legionáriusok dala volt. Negrotin elhódította az egész ulánus csapatot egy csepp vér kiontása nélkül: melléje állottak. Azzal a postakocsit megfordították, s vitték magukkal Tata felé.
A vár udvarára érve, a várnagy fogadta őket, s meghívta a kastélyba.
Negrotin megkérte a várnagyot, hogy legyen jelen a postakocsi felnyitásánál, melynek tartalmáról szabályszerű leltárt kell felvenni, hogy azzal a postakocsis és az ellenőr igazolhassák magukat a saját felsőbbségeik előtt.
Volt ottan nagyszámú levél Bécsből Haynau hadparancsnokaihoz. Egy különösen tanulságos Colloredo tábornoktól, melyben erősítést sürget az ostromzároló hadsereghez. Volt egy kis pénz is a tábori kémek megjutalmazására. Azt Negrotin kiosztotta a kíséretét képező katonák között. Tihamér is megkapta belőle a rá eső részt. Örült neki nagyon. Ez olyan, mint az ultimóosztalék a tourok végén.
De ami legbecsesebb prédája volt az elfogott postaszekérnek, az a fekete könyv. Egy vaskos kötet, fekete tokban, laponkint összegyűjtve, melyet a bécsi titkosrendőrség állított össze.
Abban voltak följegyezve a magyar szabadságharcban résztvevéssel terhelt alakok nevei, bűnei és bűnhődési osztályozásai. A vezéralakok neve után egy felfordított nagy L betű (r) jegyezve (akasztófa), a közepesek után egy lakat (börtön), a pénzt érők után egy karika (pénzbírság).
Ott voltunk valamennyien. Magyar író, költő, szerkesztő, harminchárom; mind G betűvel jegyezve. (Nem is volna rossz szecessziós kép: harminchárom író egy sorban felakasztva; akadna mai nap is vevője.) Kinek-kinek fel voltak jegyezve a gonosztettei nagy szorgalommal és túlságos igyekezettel.
Ezt a fekete könyvet azzal az utasítással küldték le Haynaunak, hogy ahol e kipécézett alakok erős kezébe kerülnek, azokkal rövid úton bánjon el.
Kézirat volt a fekete könyv, tehát incunabulum. Egyetlen példány. Nagyon jó volt azt röptében elfogni. Negrotin eldugta azt a tarsolyába. Róla is volt benne sűrű megemlékezés. De Lippay Tihamérról még több.
Petőfi is ott volt a fekete könyvben, de már őfölötte simára taposták a hantot a kozák lovak patkói Fehéregyházánál - két nappal elébb.
A grófi tiszttartó személyesen sietett az érkező kedves vendégek elfogadására.
Hogyne tudta volna kilétüket! Negrotin, Lippay Tihamér meg a menyasszonya! Itt vannak bemutatva a Földeáki Lapokban. A fontos küldetésük, az álruhás menekülésük. Azért újságíró az ember, hogy ezt mind frissiben közölje a publikummal. Ha még egy napig ott mulattak volna a dinnyész putrijában: azt is olvashatták volna nyomtatásban.
A tiszttartó igaz derék magyar hazafi volt. Nemcsak hogy szívesen látta nevezetes vendégeit, de közegei által szerteszét elhíresztelteté nemcsak Tata-Tóvárosban, de az egész környékben a megérkeztüket, meginvitálva a hazafiakat a dicső vendégekkel eltöltendő barátságos vacsorára. Azok özönlöttek is minden oldalról a tatai várba; egyik hintó a másikat érte.
Isten csodája kellett hozzá, hogy Negrotin és társai az ostromzároló ellenség kezébe ne kerüljenek.
Tihamér nyugtalankodott. Ez a vendégeskedés sokba kerülhet. Folytatni kellene az utat Komárom felé. Negrotin meg ellenzé. Fényes nappal nem lehet azt megkockáztatni. Majd ha besötétedik. Csak mosolygott Tihamér sürgetölődésein.
Van azzal úgy az ember (még az okos ember is), hogy ha valami bolond ötlete támad, arról le nem mond, hanem végrehajtja, ha mindjárt a világ a fejére szakad is.
Ilyen ötlet vajúdott Negrotin keblében.
Összegyűlt a barátságos vacsorára több mint harminc hazafi. Mind kiváló nevezetességek. Tatáról, Tóvárosból és a vidékről. Lóháton, kardoson jöttek, minden esélyre készen. A barátság meg lett kötve Negrotin és fegyvertársai között, folytatva a poharazás közben. Az áldomások egymást érték.
Egyszer aztán a lengyel is szót kért. Elővette tarsolyából a fekete könyvet.
- Uraim! Nemes vitézek! Ismerkedjünk meg egymással alaposan. Íme, itt a kezemben egy nagybecsű könyvecske, amelyben mindnyájunknak a személyleírása megtalálható: a bécsi titkosrendőrség fekete könyve.
- Lássuk! Halljuk!
Volt mit látni, volt mit hallani.
Kezdődött a bűnlajstrom a főalakokkal. A kormányzó, a miniszterei és a honvédelmi bizottság tagjai (a pénzügyminiszter kivételével), az országgyűlés elnökei és jegyzői, a kormánybiztosok mind legfejül. Azután következtek az alsóbbrendű kipécézettek.
Hosszú volt a vendégasztal, csupa hírneves férfiakkal körülülve. Mind valamennyinek ott volt a neve, alfabeti rendben, utána jegyezve tettei a lázadás szításában, G jeggyel kísérve. Tökéletes főrendi tábla. Negrotin egymás után olvasta rájuk a vádat és halálítéletet.
Érdekes vendéglakoma volt: csupa halálítéletekkel. Maga az asztalfőn ülő tiszttartó is ott parádézott, hosszú létániájával az elkövetett gonosztetteknek. Neve után két GG jegy volt firkantva. Ennek két horogszeg az illetménye.
De rögtön versenytársa akadt. Az előadó maga. Negrotin neve is két bitófajeggyel volt dekorálva. Elszöktetett magával a lázadókhoz egy egész század lengyel dzsidást a császári hadseregtől, lengyel légiót alakított, azzal kegyetlen vérengzést követett el a turai csatában, végül álruhában hadi parancsot vitt Klapkához a lázadók fővezérségétől.
Negrotin kivette az irónját a zsebéből, s odarajzolt még egy bitófabélyeget a másik kettőhöz, s kiegészíté a bűnlajstromot ekképpen:
,,És elcsábított tizenkét ulánust lovastul, fegyverestül, elfogta a császári postakocsit, s elrabolta a hadipénztárt, a fekete könyvet; új szabadcsapatot toborzott össze."
Humoros ötlet volt tőle. Igazi akasztófahumor. De azért senki sem nevetett rajta.
Mindenki hallgatott.
Természetes volt az. Egy egész úri társaság, melynek minden tagjára ki van mondva a halál. A meggyalázó halál, mely nemcsak az elítéltet hantolja el, hanem annak a családját is földönfutóvá teszi, birtokát elkobozza, nemesi címerét darabokra töri. Kínhalál, becsülethalál!
Ennyi derék, tisztességes úriember! A megyék, városok előkelőségei! Ősz fejű családapák, boldog vőlegények! Holnap, holnapután már kivégzett bűnösök. Siralomház ez itten!
Senki sem talált mondanivalót.
Negrotin leült a helyére.
Vele szemközt ült Tihamér, menyasszonya mellett.
A bekötött fejű, sebesült lovag teletöltötte a poharát borral, s aztán csöndesen hátratolta a székét. Szólni kívánt.
Mindenki figyelemmel nézett rá.
Natália kezeit imára kulcsolva tekinte föl rá.
Egy másik nő is ott volt mellette. Látatlanul. A múzsa.
- Uraim! Bajtársaim! A mostani vacsoránk visszaemlékeztet Belzázár király lakomájára, ahol a dőzsölés közepett megjelent a fekete kéz a vendégsereg feje fölött, s a bálványalakok falára felírta e három szót: ,,MENE, THEKEL, FARESZ", amit Dániel próféta e szókkal magyarázott meg a királynak: ,,megmérettél, megítéltettél, el fogsz veszni". Íme, előttünk is megjelent a fekete kéz, mely e három szót a falakra fölírta. De mi nem vagyunk Belzázár satrapái és kéjhölgyei, akik a rémszavaktól halálra ijednek. E terem falait nem Bál és Astarte bálványai díszítik, hanem a négy hős Esterházy arcképei néznek le ránk onnan sötét rámáikból, kik a vezekényi ütközetben éltüket áldozták a magyar hazáért és a szabadságért, ezek szólnak hozzánk, és azt kérdik tőlünk: ,,Ha előttetek áll a dicsőséges csatatéri halál, s a gyalázatos halál a vesztőhelyen, melyiket választjátok?"
Minden ember talpra ugrott az asztalnál.
Tihamér pedig még folytatta
- Nem, uraim! Bajtársaim! Ez nem a Belzázár lakomája, hanem a mi Urunk Jézus Krisztus utolsó vacsorája, ahol azt mondá a vendégeinek, megtörve a kenyeret: ,,Ez az én testem! Így cselekedjetek, ahogy én cselekszem!", s mind valamennyien, akik vele együtt lakomáztak, az áruló öngyilkos, Júdáson kívül, a mártírok halálával tettek tanúságot az igazi hit mellett. Közöttünk nincs Júdás. Mink mind a hazaszeretet és szabadság apostolai vagyunk. Ez volt a mi Úrvacsoránk! Választani fogunk a hősi halál s a gyalázatos halál között! Én a fekete kéz ítélete ellen a karomra apellálok! Akinek kell a fejem, jöjjön érte! Drágán adom!
Ó, milyen szép volt ez a fiú a nemes föllelkesedés e pillanataiban! Bekötött feje körül olyan volt a kendő, mint a töviskoszorú.
A leány megdicsőülten tekintett fel vőlegénye arcára, melyet glória látszott körülderengeni. Ilyennek fogja őt látni maga előtt egykor - mindenkor - rosszkor. - Megragadta a kezét, és megcsókolta. Az ifjú talán nem is tudott semmit erről a drága csókról.
Valamennyi vendég odasietett hozzá, hogy összeölelje, csókolja, a lelkükből beszélt.
Az asztal elnöke, a tiszttartó fennhangon harsogtatá a régi nótát: ,,Nem magyar az, cudar az, ki kivont Karddal is esdekel és kér pardont".
Tihamér költői föllelkesedésében, hogy látható képet is adjon a szerencsés allegóriának, fogta az asztalra letett fonott kalácsot, darabokra tépte, s úgy osztá azt szét a lelkesült bajtársak között: ,,Ez az én testem". Mindenki sietett azt bekebelezni, mintha igazi szakramentum volna.
Csak Negrotin nem vette szájába a neki jutott kenyérfalatot. Senki sem vette azt észre, csupán csak Natália, őneki aztán sokáig fúrta a szívét az a kérdés, hogy miért nem ette meg a lengyel a neki jutott heilige stricli darabkát, mikor az éppen a kereszt volt? (Bafomet-imádó volna talán, akikről Aramics, a prelátus, annyi mesét regélt neki?)
A lelkesülés általános volt.
- Magam is lóra ülök! - kiáltá a tiszttartó. (Hétgyerekes apa volt.) - Akinek kell a kopasz fejem, jöjjön érte: kérdezze meg a fringiámtól, mi az ára.
S nem maradt a puszta fenyegetésnél. Nosza, nekiindította az urasági hajdúkat, erdőkerülőket, dobszóval, trombitával végigjárni az utcákat, fellármázni a fiatalságot, hogy akinek lova, puskája van, siessen a szabadcsapathoz csatlakozni. Nyerget, kardot osztatott, akinek az hiányzott.
Éjfélig száznál többre szaporodott fel Negrotin csapatja. Azok között voltak pápai diákok is, akiket még a kollégiumban betanítottak az ágyúk kezelésére, a haubiccal bánásra. (Akkor az volt a futball.) Puska volt elég.
Az urak és hölgyek ott maradtak a vendégség asztalánál, várva az érkező önkénytesek jelentkezését, akik a földszinti termekben nyertek bőséges ellátást. Negrotin és Gál Józsi állandóan ott voltak közöttük, mustrálva, oktatva, előkészítve a csapatot.
Tihamér ováció tárgya lett. Ő adta vissza lelkét a csüggedező társaságnak. Ő volt a Tyrtaeus.
A terem ajtóhomlokzatát zászlók ékesítették. Azokat mind Esterházy-daliák viselték vérengző harcokban. Némelyikben az Esterházy-címer volt griffmadárral, másokon a Patrona Hungariae képe a gyermek Jézussal. A tiszttartó felhívta a vitéz vendégeket, hogy válasszanak ki egyet azok közül szabadcsapatjaik számára. Ő maga ajánlotta azt a szűzmáriás zászlót Negrotinnak, melyet Rákóczi Ferenc leghívebb hadvezére, Esterházy Antal hordott magával, aki végre fejedelmével együtt pihent el a rodostói számkivetésben. Drága ereklye volt! Talán nem is lett volna szabad elajándékozni.
Negrotin hozzá sem nyúlt a zászlóhoz. Azt mondta, hogy nem vezér kezébe való a zászló. Inkább ajánlotta rá Tihamért. Az azután nagy örömmel kapott rajta.
Natália a hajából leoldott rózsaszín szalagot kötötte a zászló ezüst csidjére, ami annak a becsét még magasabbra fokozta. Éjfél után két óra múlt már, és még senki sem gondolt arra, hogy az éjszaka az alvás ideje. Folyvást jöttek új önkéntesek.
Ekkor egy ágyúdördülés reszkettette meg a vár ablakait.









Jókai Mór: A mi lengyelünk


3. AZ UTOLSÓ DIADAL
S az első ágyúdörejre következett egy teljes üteg sorlövés. Mindenki talpra ugrott, és futott a lovát keresni.
Itt az ítélet napja!
Sötét az éj, mégis virrad!
Az első ágyúsortűz észak felől lobbant föl a láthatáron. A második követte keleten, a harmadik nyugaton. Egyre bevilágították a felhős eget. Virradat lett.
Mi a te hajnalfényed, nyomorult nap, közönyös tűzgolyója az égnek, az ágyúk virradatához képest? Ez az igazi hajnalkacagás!
És annak a dörgése! Az a halott szívek életre keltője!
A mennydörgés azt hirdeti, hogy él az Isten! Az ágyúdörgés azt hirdeti, hogy él a nemzet!
A komáromi hadsereg kirohant sáncai közül az ostromló hadseregre, egyszerre minden oldalon.
Ácsnál van az osztrák hadsereg zöme, azt támadja meg Schulz honvédtábornok összesített erővel, két dandár Aschermann és Kosztolányi vezénylete alatt indult rohamra Almás és Mocsa ellen, melyeket az ostromzároló hadsereg tart megszállva.
Száz ágyú bömbölése veri fel az éjszakát.
Negrotin a maga önkénteseivel, s a lengyel dzsidásokkal, amint nyeregben ült, rögtön vágtatott a közelebbi harcmező felé, a mocsai országúton.
A többiek követték. Az öregek lóháton, a diákok szekéren, Natália is velük tartott a Katona Katkával.
Ott lovagolt a szekere mellett Tihamér, a széltől lobogtatott Esterházy-zászlóval.
Volt-e valaha menyasszonynak, vőlegénynek ehhez fogható nászutazása? Előre, a dicső halálba! Nem a szép Itáliába, hanem föl a még szebb mennyországba! Nászutazás száz ágyú tűzokádó torkába! Világít előttük a halálfény; egy perc nem múlik el ágyúlobbanás nélkül; ahány dörgés, annyi halálkiáltás. S ők vágtatnak előre, mintha lakodalomra száguldanának.
Ezt nem ismétli meg a sors. Egyszer történt meg, soha többet!
Szent szakramentum az oltár előtt megkötött házasság; de ez a frigy, amit ez ágyúmennydörgés szentséges éjszakája megkötött, még talán annál is erősebb. Ez a ,,Kürie eleiszon! In saecula saeculorum!"
Ó, be szép volt a vőlegény alakja! Ó, be fölséges volt a menyasszony arca!
- Eredj, eredj a dicső halálba! Együtt megyünk! Veled megyek.
Hiszen mi lehetne egyéb a vége egy ilyen őrült rohanásnak, mint a halál!? Életüket elveszteni kész férfiak tusája az utolsó vérhullatásig.
S ki tudja, mi lehet még belőle?
Mi lett volna a világból, ha Szent Péter példáját követik a többi apostolok, s ők is kirántják a kardjaikat; s összekaszabolják a mesterük elfogására jött farizeusokat?
Született volna csak a názáretbeli király magyarnak, majd más vége lett volna ennek az evangéliumnak.
A sok kocsi és lovas szakadatlan sorban követte az előreszáguldó szabadcsapatot. Az a folytonos ágyúdörgés olyan mámorító hatással van a lelkekre. Minden ember azt hiszi, hogy őt odahívogatják. (Nem az vitte-e Petőfit is oda, fegyvertelenül?) A harc riadala nagy félkörben tombolt.
Negrotin csapatja vágtatva rohant előre.
Rövid nyári éjszaka volt. Már három óra után pirkadni kezdett az ég. Az ágyúvillamlás nem lobbant már, csak a füstje látszott. Az körül betakarta lomha ködével a láthatárt. Kelet felől lejjebb húzódott az ágyúfüst. Ez annak a jele volt, hogy a magyar dandár kiverte helyéből az ostromló hadsereget: annak az ágyúi már nem vegyülnek a koncertbe. De nyugat felől még gomolygó ágyúfüst emelkedik. Ott harcol a két tábor dereka.
Gál Józsi az ordináncával előrefuttatott, a terepet kikémlelni. Visszatéret értesíté Negrotint a tapasztaltakról.
Mocsa körül foly a harc a komáromiak és az ostromzárolók között. Az utóbbiak megerősített állást foglalnak el a helység házai és kőkerítései mellett, ahonnan szakadatlan puskatüzelést folytatnak a közeledő honvédcsapatok ellen. Az egyes tanyákat a helységen kívül szintén megszállva tartják. Az ágyútüzelés mindkét részről szakadatlan folyik. Az osztrákoknak van nyolc tábori ágyújuk és két haubicvetőjük. Azok egy kimagasló dombra vannak fölállítva, ahonnan nagy előnnyel működhetnek a fedetlen komáromi üteg ellen. Gránátjaik különösen gátolják a honvédség előnyomulását. Az agyúüteg fedezetére szolgáló könnyűlovasság éppen odahagyta az üteget, hogy szembeszálljon a komáromi huszárcsapattal, mely Mocsát megkerülni készül.
Negrotin egyszerre készen volt a haditervével.
Csapatját fölállítá az út mentén (à cheval) két sorban. Első arcvonalban a huszárönkéntesek és a lengyel dzsidások, a második sorban az önkéntesek, a fegyverfogható hazafiak. Maga az ulánusok élére állt. Mikor sorakozva voltak, a csatába indulás előtt, odajött a vitézek elé a Katona Katka, s ahogy eddig szoká, mindenkinek adott egy kupica törkölypálinkát a hordócskájából, ami nagyon jólesett. Mert szép az a hazafiúi lelkesedés; de egy korty pálinka a roham előtt az adja meg a lángját!
Azzal Negrotin megfúvatta a trombitákat: ,,Előre!"
S vágtatott harsonaszóval a vakmerő kis csapat a füzes bozótból kitörve, egyenesen föl a dombnak, mely az ellenséges ágyúüteggel a csatatért uralta.
A dombon ott állt a tüzércsapat fedezetlenül.
Arra nem gondolt a parancsnokuk, hogy hátulról is támadhat új ellenség.
Negrotin csapatja, mintha a föld alul támadt volna elő, rohant föl a dombra.
S erre ismétlődött a bibliai csatakép Gideon és a midianiták között.[1]
Egy maroknyi vitéz nagy trombitaszóval vad ijedséget keltett a megrohant tüzércsapatban; eldobták a kanócot, ágyútöltő rudat, s rohantak a dombrul alá hanyatt-homlok. Parancsnokuk, a derék tüzérkapitány hasztalan kiabált rájuk: ,,Fiaim, ne ejtsetek szégyent a császári zászlón!" Otthagyták magára. Szégyenében, kétségbeestében golyót röpített az agyába. Kár volt érte: derék katona volt.
Néhány perc múlva a szűzmáriás zászló lobogott a kétfejű sasos helyén a dombon. Az egész ellenséges üteg el lett foglalva. Akkor villant meg a szemhatáron az első napsugár.
A szekéren jövő pápai diákok is megérkeztek. Azok rögtön rohantak használatba venni az ellenségtől otthagyott ágyúkat. Értettek ők ahhoz. Azért tanult az ember a kollégiumban trigonometriát, hogy tudjon az ágyúval bánni.
A haubicokat a domb alatt fekvő helység felé fordíták. Az ágyúkat a védősáncok ellen irányozták.
A szabadcsapat trombitásai hangosan harsogtatták a riadót. A diákok kitettek magukért. Tűzmester akadt közöttük elég. Gránátjaik, miket a megszállt Mocsa ellen röpítettek, találtak és gyújtogattak.
Gál Józsi odakiáltott az egyik tűzmesterre
- Ne a kálvinista tornyot célozgasd, spirité! Hanem azt a nagyobbikat.
És ebben nem volt semmi felekezeti fanatizmus; hanem az volt benne, hogy abban a magasabb toronyban voltak a hadintéző tisztek, akik onnan kommandírozták a csatát, ott volt kitűzve a császári zászló.
A két haubicvető mozsár aztán oda lett irányozva a kimagasló torony felé. Amint végre egy tűzokádó gránát belecsapott a torony tetejébe, s azt meggyújtotta, akkor egyszerre berántották a zászlót, s fehér lepedőt tűztek ki helyébe. Az egész dandár megadta magát.
Megtörtént az a hadak történetében páratlanul álló eredmény, hogy egy számra nagyobb, fegyverzetben tökéletesebb hadtest lerakta a fegyvert a támadó újonccsapat előtt. Csak a lovassága tudta magát keresztülvágni a huszárok és önkéntesek csapatján hírmondóul.
S amint a mozsárágyúdörgés megszűnt, az Almás felőli csatazaj is elnémult; az ostromzároló sereg onnét is elfutott, Bicskéig meg sem állt: otthagyta minden ágyúját, hadi tárházait.
Csak dél felé, Ácsnál, növekedett egyre a harci zaj: mind a két fél új meg új hadcsapatokat vetett a küzdtérre, szaporította az ágyúütegeit; ott folyt az eldöntő ütközet egész késő estig. Akkor az ostromló sereg zöme is elfutott, rengeteg zsákmányt hagyva hátra a győztes kezében.
... Vihette most már a vőlegény menyasszonyát Komáromba vígan; - eddig az vitte őtet.

[1] Bírák 7. fejezet, 20. vers.









Jókai Mór: A mi lengyelünk


4. ALMÁSSY PÁL
Negrotin átadta Kosztolányi honvédezredesnek a csapatja által elfoglalt ágyúkat, s engedelmet kért tőle, hogy ő maga kíséretével előrevágtathasson Komáromba a vezérek rábízott izenetével.
A parancsnok megírta a haditudósítást a hadvezérhez, Klapkához, s annak az átadását is rábízta Negrotinra.
A lengyel gyorsan intézkedett. Gál Józsira bízta a szabadcsapat vezetését a tábornok rendelkezése szerint. Aztán fölkereste Tihamért, kit könnyű volt neki megtalálni menyasszonya kocsija mellett.
- Te pedig, pajtás, most siess gyorsan Komáromba a menyasszonyoddal, s láss utána, hogy szállást kapj; mert amilyen bizonyos, hogy Komárom vára bevehetetlen, olyan valószínű, hogy a házai is bevehetetlenek.
- Ő, énnekem biztos szállásom van Komáromban; ott lakik Dáriószné nagynéném, akinek úri háza van ott, mely nem égett le a nagy tűzvészben.
- De hátha az is tele van már katonatisztekkel?
- Olyan nincs. Dáriószné katonatisztet be nem fogad a házába. Eladó leányai vannak, s sajnálja a kauciót.
Ezeket hát előrebocsátva, maga Negrotin az ordináncával gyors kocogásban megindult Új-Szőny felé.
Jó magasan járt már a nap, mikor a külső erődítmények elé megérkezett. Ott, igazolva magát, bebocsátották a kapun, hogy közelebb jusson a céljához. A monostori erődítményhez érve, az őrségi tiszt utasítá, hogy Klapkát, a főparancsnokot, hol találja. Odafenn van a sáncon, táborkari tiszteivel. Mindenütt szemközt jövő nyargoncokkal találkozott, akik az Ácsnál verekedő Schulz tábornokhoz siettek utasításokkal.
Klapka tábornok ott volt a sánc tetején, tisztjeitől körülvéve. Eszményi férfialak volt, hollófekete, kerek szakállal, hős lelket hirdető arccal. Tábori látcsövével vizsgálta a harcmező látható részét.
Soha jobbkor nem jöhetett volna Negrotin Klapkához azzal a turai kastélyból küldött vezéri utasítással. A hadparancsnok éppen akkor adta ki azt a rendeletet, hogy rögtön induljon egy ezred huszár az ácsi csatatérre, minden huszár mellé hágjon fel a kengyelbe egy gyalog honvéd, s így vágtassanak a harcmezőre; kísérje őket egy repülő ágyúüteg.[1]
Negrotin megnevezte magát.
- Jól van, pajtás - mondá a hadvezér. - Tudom, hogy mit hoztál. Éppen abban járok, mint a rátóti csizmadia a komája sarujában. Olvastam már a hírlapban.
Nevetni lehetett azon.
- Bocsánatot kérek, egyebet is hoztam. Kosztolányi ezredes tudósítását a mocsai csatatérről. Az ellenséges dandár lerakta a fegyvert.
- Ez már úri szó! - mondá Klapka, elolvasva a plajbásszal írott jelentést, s aztán odább adva táborkari tiszteinek.
- Jól van, pajtás! Neked is nagy részed volt benne. Ide van írva. Isten fizesse meg. Mármost eredj oda ahhoz a laffétához, s üld le magadat a mellé a másik úr mellé. (Ez ugyan germanizmus, de bír jogosultsággal.) Az majd elmondja neked a válaszomat a triumvirátusnak.
Negrotin tette, amit parancsoltak. A nagy, huszonnégy fontos várvédő ágyú laffétáján ült egy polgári öltözetű férfi, háttal fordulva a látóhatárnak; ráismert a lengyel. Almássy Pál volt ott, a magyar képviselőház elnöke.
A legszebb magyar férfi, akit valaha láttunk. Teljes hat láb magas termet, s amellett a legszoborszerűbb alak, rokonszenves arccal, nemes arcvonásokkal, s amilyen nagy termet, olyan nagy ész és szív: akiben európai műveltség egyesül rajongó honszeretettel.[2]
Hogy nem mondhatjuk el róla, ki volt ő, és miket tett - a hazáért, a szabadságért? Nem engedi a múltakra vetett fátyol.
Neki most nem kellett volna Komáromban lenni; hisz ő a magyar képviselőház elnöke, az pedig most valahol másutt volt. Ez a sokszáz fejű sárkány; de akinek a szájában nincsenek fogak. Almássy Pál fölállt az ágyútalpról, mikor Negrotint közeledni látta; kezét nyújtá elé:
- Szervusz, Negrotin pajtás!
- Ön ismer engem?
- Hogyne ismernélek! Az arcképed megjelent litografált mellékletül a Komáromi Lapokban.
Azért jó híres embernek lenni.
- A főparancsnok ide utasított önhöz, hogy a vezérek izenetére átvegyem a választ.
- Kérlek, tegezz. - Hát hiszen elmondhatok neked mindent, amiből a választ összeállíthatod; de itt, ezen a helyen, ne beszéljünk erről fönnhangon, mert ha valaki meghallaná, levágná a fejemet, s magyar kard által mégsem szeretnék meghalni. Gyerünk be a városba, a szállásomra: itt úgy sincs semmi lendítenivalónk. Már győztünk.
- Hol van a szállásod? - kérdé Negrotin.
- Egy derék előkelő asszonyságnál, Dáriósznénál.
- Ah! Az éppen név szerint ismerős előttem. Őhozzá készült magát a menyasszonyával beszállásolni az én védencem, Lippay Tihamér.
- Azt is ismerem híréből. A turai csatában megsebesült.
- De már a mocsai csatában részt vett, zászlót vitt.
- Annál kellemesebb társaságban leszünk.
S azzal fölkerekedtek, otthagyták a monostori erődöt. Majd elvégzi a többit Klapka.
A Dunán hajóhíd vezetett keresztül. A szigeti dobogóhidat lerombolta a nagy tűzi veszedelem a múlt évben.
Dáriószné asszonyságnak a háza azon félreeső negyedében volt a városnak, mely a tűzvésztől megszabadult, közelében az épen maradt kálvinista templomnak s az ő veres födelű tornyának; díszes épület, kidűlő vaskosarakkal az ablakain. Azok voltak alkalmasak fensterparádéra. Fel is használtattak.
Útközben Almássy Pál elmondta az észrevételeit a Negrotin által hozott hármas vezéri utasításra, amit már a lapokból ismertek. Kárba veszett terv az. A három vezér közül kettő már nincs sehol, a harmadik pedig bár ne volna! Perczel Mór összeveszett a kormánnyal a már feladott aradi vár s az abban parancsoló öccse miatt: félrevonult. Mészáros Lázár privatizál; Dembinszky pedig mint fővezér intézi a rohamos hátrálást Temesvár (egy ellenségtől védett erősség) felé. Görgey hadserege Debrecennél csatát vesztett az oroszok ellen. Az országgyűlés tagjai futnak, amerre látnak. Arról tehát szó sem lehet, hogy Klapka, dacára a mai diadalnapnak, serege zömével az Alföldre vonuljon. Almássy Pál a szőregi kudarcos ütközet után, látva romlás bekövetkezését, elmenekült álruhában Komáromig.
- Itt fogsz maradni? - kérdezte Negrotin.
- Nem maradok; amint nyílik az út, menekülök külföldre.
- Gondold meg. Komárom vára vagy ellenáll a rombadöntésig; hát akkor szépen el leszünk temetve; vagy pedig kapitulál, s akkor azok, akik a sáncain belül vannak, mind teljes amnesztiát nyernek személyükre és vagyonukra nézve.
- Tégy kivételt. Négy ember nem kaphat semmi körülmény között kegyelmet. A kormányzó, az országgyűlés elnöke és jegyzője, akik a trónvesztés okmányát aláírták. Nekem futnom kell innen.
        
       
Tihamér a menyasszonyával és a Katkával akadálytalanul megérkezett a városba.
A múlt évben háromnegyed részben leégett Komárom ez idő szerint kezdett romjaiból újra emelkedni; az utcákon, házudvarokon gerendákat faragtak az ácsok. A Szent András tornyai már be voltak tetőzve; de biz a rác templom tornya még csupa rom volt.
Volt egy egész épen maradt utca; annak a szögletén díszeskedett a Dáriószné asszonyság háza.
Tihamér leszállt a lováról, bekopogtatott az oroszlánfejű koppanccsal; a kocsis kijött, ráismert az úrfira, kinyitotta a kaput, bebocsátotta a szekeret, bevezette Tihamér lovát. Aztán előkerült az inas az oszlopos folyosón, lesegítette a kocsiról a hölgyeket, s sietett a vendégeket bejelenteni az uraságnak, visszatérve ajtót tárt előttük: tessék besétálni.
Dáriószné asszonyság szalonja egészen bécsi divat szerint volt berendezve, kiváló ízléssel, aminő ilyen kisvárosban elismerést érdemelt.
A cselédjei nagyságos asszonynak címezték, mert a megboldogult férje királyi táblai asszesszor volt. Magas, sovány alak volt, feszes arcvonásokkal, éles, kampós orral. A két kisasszonya tökéletesen hasonlított a mamájához. Büszkeségtől redős volt az arcuk.
Dáriószné asszonyság a kesztyűs keze hegyét nyújtá Tihamérnak, éles, reszketős hangon szólalva meg.
- Nagyon örülök, édes uramöcsém, a szerencsének. Nekem ugyan elvem tartja katonatisztet nem fogadni el a házamnál; de kegyedre nézve, mint rokonomra, kivételt teszek.
- A mai diadalnap után azonban nagyságos asszonynéném is elismeréssel fog adózni a magyar katonatiszteknek, kik ma éjjel a legnagyszerűbb diadalt vívták ki.
- Ah! Hát az éjjel háborús világ volt? Mi azt hittük, a szél rázza az ablakokat.
Azzal a lornyonját a szeme elé tartva, oda irányítá figyelmét a nagyságos asszony a Tihamérral együtt belépett nőnemű perszónákra.
Tihamér észrevette, hogy azokat be kell neki mutatni.
- A menyasszonyom: Angyalossy Natália kisasszony.
Dáriószné még hátrább feszítette a fejét, szempilláit összehúzta, mintha azokkal is kisebbre akarná összenyomni a végignézett alakot.
- A magyar tiszt urak mind magukkal hordják a menyasszonyaikat - mondá viperaédességgel.
Tihamér javítani akart a helyzeten.
- Komolyan mondom. Menyasszonyom az óhitű püspök unokahúga.
- Ah! Tehát a pap húgocskája? Nagyon szép!
Natáliának tűzláng lett az arca. Rettenetes hely ez itt!
Rosszabb szállás is van hát még a gányó putrijánál!
Indulattól reszketve csókolt kezet a nagyságos asszonynak, fejfájásról panaszkodva, s esedezve, hogy engedje most lefeküdni.
- Két éjjel nem aludt szegényke - mondá Tihamér.
- Ühüm! Így van az, mikor menyasszony és vőlegény együtt utaznak!
Csupa darázsfullánk.
- Nálam azonban külön lakosztályuk lesz kegyeteknek.
Azzal csengetett a komornának, s kiadá a rendeletet.
- Vezesse a kisasszonyt a kék szobába, s segítsen a toalettjénél.
A két házikisasszony egy szóra sem méltatta Natáliát.
Most a hátramaradt Katona Katkán akadt meg a szeme az úriasszonynak.
- Hát ez itten?
- Menyasszonyom kísérője.
- S az a szíjra kötött hordócska az oldalán? Mit jelent?
- Markotányosné.
Az úrnő mind a két kezét elszörnyedésre emelte.
- Ha markotányosné, akkor az én házamban meg nem maradhat!
Tihamérban volt annyi gavallérság, hogy védelmére kelt a Katkának.
- Kedves asszonynéném, én ennek a nőnek köszönhetem, hogy a halálból megszabadultam; ő keresett fel a csatatéren, mikor már a halottakkal temetni vittek. Azóta is folyton ápolt, míg sebemből felgyógyultam. Én őneki holtig becsülője vagyok.
- No, szép, szép, akkor hát itt maradhat. Menjen le a kocsisnéhoz, ott kap ellátást. De kijárni a házból nem szabad.
Katka ugyan sietett elkotródni.
Dáriószné asszonyság aztán helyet mutatott a fotelben Tihamérnak, maga a dívánra telepedett le.
Igazolnia kellett szigorú magaviseletét a markotányosné kérdésben.
- Mivelhogy nem is képzeli, édes uramöcsém, micsoda Szodoma-Gomora lett ez a mi városunk ezek miatt a markotányosnék miatt. Amióta itt van a nagy tábor koncentrálva, az egész várost elárasztották ezek a cafrangosok. S még honvédatillát viselnek! Úgyhogy Klapka kénytelen volt proklamációt bocsátani ki, hogy ahol egy leányt honvédatillában megkapnak, arról azt rögtön lerántsák, mert az csak lopott jószág lehet, s az ilyen perszónát a városból zsuppon vigyék ki.[3] Utoljára még azt a parancsolatot is kiadta a fővezér, hogy jövendőre ne legyen szabad több markotányosnét tartani egy század honvédnek, mint csupán csak négyet, a többi a városból kikergettessék. Tehát eszerint harmincötezer honvédnél itt grasszál ezernégyszáz markotányosné! Hát nem szörnyűség ez?
- Megnyugtathatom asszonynénémet. Ő nem fogja szaporítani a markotányosnék számát, mert ő mint komorna fog leendő nőm szolgálatába állni.
- Tehát még itt szándékozik uramöcsém az esküvőjét megtartani a - papkisasszonnyal?
- Mihelyt a szükséges előkészületeket megtettük.
A nagyságos asszony és a kisasszonyai összenéztek: micsoda keresztnyilazás volt az!
- Gratulálok hozzá.
Tihamér engedelmet kért, hogy a szobájába távozhasson, hogy az úti porból, a harci füstből tisztálkozhasson.
- Majd hívatni fogjuk az ebédhez uramöcsémet; de őexcellenciája hazaérkeztére várunk. (Ez volt az előkelő vendég, a képviselőházi elnök. Dáriószné asszonyság csak előkelő jövevények számára tartá nyitva a házát, aztán meg íróknak, akik az újságba cikket írnak az úri asztalnál élvezett lakomáról.)
Tihamér tapasztalhatá, hogy az urasági cselédség nem valami kedvező véleménnyel viseltetik az új vendégek iránt, akik parasztszekérrel jönnek, s úti bőröndöt nem hoznak magukkal.
A hős zászlótartó megérdemelte ugyan mai nap a babérkoszorút; de többet érne annál - egy tiszta ing.
Az inas bejött a szobájába nagy sebbel-lobbal.
- A ruhakereskedésből érkezett egy szolga két skatulyával a főhadnagy úrhoz.
- Vegye át a Katka.
A Katka átvette a skatulyát, az egyik Lippay Tihamér úrnak volt címezve, a másik Angyalossy Natália úrhölgynek.
Mind a kettőben fehérneműk voltak. Mellékelve volt a kifizetett számla. Negrotin volt a vásárló.
Eszébe jutott a lengyelnek, mikor Almássy Pállal együtt a komáromi piacon végigballagtak, egy ruhakereskedés előtt, hogy az ő védenceinek nincs váltani való fehérneműjök, s betért a boltba, ellátni őket a szükségessel.
Ilyen ötlete a gyöngéd figyelemnek csak egy lengyel agyában fogamzhat meg. Ebben az órában, amikor még az ágyúk dörögnek, a csapatok dobpörgéssel robognak végig az utcán, arra gondolni, hogy egy fiatal, egymáshoz tartozó párnak olyan öltözetre van szüksége, amelyben úri társaság előtt megjelenhet.
A Katka egy ezüst húszast nyomott a bolti szolga markába, amivel a cselédség bámulatát hódította meg. Nagy ideje annak, hogy Komáromban élő húszast láttak fölbukkanni!
Negrotin a házelnökkel még hátramaradt a ruhakereskedésben. Maga is ruhát váltott. A magyar főúr által pedig egy teljes lakájlibéria rendeltetett meg, aki a saját termetéről vetetett mértéket. Estig el kell annak készülni.
Még azután arra is kiterjedt a figyelme Negrotinnak, hogy egy borbélyműhelybe betérjen, s meginvitálja a magistert, hogy tegyen vizitát egy tiszt úrnál, akinek a homloksebe már több nap óta nem részesült a kellő ápolásban.
Ilyenformán meglehetősen délután jutottak el az úri szálláshoz, útközben föltartóztatva sűrű népcsoportoktól, amiknek közepette lelkesült hazafi harsogtatá rekedtes hangon a díadalhírt: ,,Nagyszerű győzelem! Fut az ellenség! Minden ágyúját elhagyta!"
A hölgyek az ablakba dűlve élvezték a gomolygó sokaság hullámzásának változatait. Markotányosné volt közte elég.
Az országos nevezetesség és Negrotin megjelenése visszahívta a hölgyeket az ablakrostély-kosárból. Nagyon örültek a szerencsének. Aztán Tihamér is előkerült, rendbe hozott öltözettel, s újra bekötött fejjel.
Érdekes vendégek, akik most jönnek a csatatérről. Ezektől sok feljegyezni való hírt lehet összeszedni. Hiszen az is nagyon mulattató, ha egy premier előadás után a részt vett néző elmondja, mi volt a hatás, hogy játszottak a szereplők, mint fogadta a közönség az előadást? Hát még egy valóságos tragédia részletei mennyire izgatók lehetnek, ahol igazi ágyúkkal lőnek, s a karddal nem csak markírozzák a vágást.
Ebben a tárgyban Negrotin nem volt nyilatkozásra bírható. A katona megy előre, s nem tudja, mi történik körülötte.
Natália után tudakozódott, akit nem látott a társaságban.
A háziasszonyság felvilágosítá, hogy a kisasszony visszavonult a szobájába, s ki akarja pihenni a fáradalmait: azért nem jön elő az ebédre. Jó mentség volt.
Az utcán még folyvást tartott az örömrivalgás.
Az ebéd ideje itt lett volna már; alkonyodott is. A háziasszonyság mentette a késedelmet. A szakácsnénak elébb a tábori ellátási parancsnokságtól kell beszerezni a húsilletékre való utalványozást, s csak annak ellenében szolgáltatja ki a mészáros az igényelt húsilletményt. Ez a mostani rend. A fő oka a késedelemnek azonban egyéb volt. A legkedvesebb vendég megérkeztére vártak, a Komáromi Lapok szerkesztőjére, aki megígérte a nagyságos asszonynak, hogy amint a főkormánybiztostól megkapja a mai nap bulletinjét, azt, mielőtt a nyomdába vinné, elébb ide fogja hozni, és megismertetni. Ez megérdemli a leveselhűlést.
Mert mit az ország államférfiai, mit a csatatér hősei? Azok köznapi alakok, de az újságíró, az a nemzetkovász élesztője, az az ünnepelt férfiú!
Friebeisz Pista volt a neve a Komáromi Lapok szerkesztőjének. Az utolsó lapszerkesztő a magyar szabadságharcban. A többiek az erdőn voltak már.
Följegyzésre méltó alak volt. Termete vastag, pocakos, arca duzzadt, haja, szakálla lángvörös; étvágya fenomenális.
Mikor benyitott az úri szalon ajtaján, mindenki felugrott a helyéről, és eléje sietett. Győzte a sok kézszorítást viszonozni.
- Diadalhírt hozok! Itt van a bulletin! A holnapi lap számára. Hanem előbb lássuk azt a májgombócos levest!
Az bizony elébbvaló az ácsi ütközetnél.
Mind jó ismerős volt a jelenlevő urakkal. Nem volt az országban hírnevesség, akivel pertu ne lett volna. Harsány hangon beszélt, senkit szóhoz nem engedett jutni. Amíg evett is, mindig beszélt. Tele volt dicsőséges hírekkel. A kabátja ujjából rázta ki a legfontosabb diplomáciai adatokat:
... Az angol követ megérkezett Füredre, s ott a magyar dandárvezérrel értekezik.
... Odesszát blokírozza az angol flotta.
... Ledru-Rollin közeledik a francia hajóhaddal és százötvenezernyi hadsereggel Fiume felé, az oroszok kiűzésére Magyarországból.
... Kossuth ostromolja a török hadsereggel Eszék várát.
... Bem egyesült Janku 40 ezernyi hadseregével a muszkák ellen.
... Perczel hadsereget gyűjt a csángó magyarok között.
... Dembinszky és Vysóczki Alpárnál 25 ezer muszkát a mocsárnak szorítottak, s fegyverlerakásra kényszerítettek. Szabadon bocsátásukért fejenként három aranyat követelnek.
... Tiszafürednél Görgey annyi muszkát fullasztott a Tiszába, hogy a malmok megálltak a hullák sokaságától.
... A zsidók emancipációja az országgyűlés által elhatároztatott. (Ez is örömhír: a nagyúri lakház melléktraktusát zsidó ószeres bérli.)
És ez mind olvasható lesz, nyomtatva, a holnapi Komáromi Lapokban.
Ezt mind elmondta egyfolytában a derék lapszerkesztő, a pulykacomb letisztogatása közben.
Az igazi diplomata, Almássy Pál, mosolyogva hallgatá mindezt végig, ezzel a megjegyzéssel:
- És mindennek az elhiteléhez nem kell egyéb, mint jó gyomor és jó fantázia.
Nohát, hogy megmutassa a derék lapszerkesztő, hogy az általa elárult fontos adatoknak reális alapja is van, kihúzott zsebéből egy bőrbe kötött stammbuchot, s azt odanyújtá a korosabb házikisasszonynak.
- Ezt egy huszár vette el egy cheveaux-léger auditor tiszttől, akit a csatában levágott. Én vettem meg tőle tizenkét pengő forintért; a kisasszonynak ajándékozom emlékül.
Abban a stammbuchban ugyan nem voltak olvashatók sem az angol, sem a francia, sem a török intervenciók bizonyítékai; hanem igen akvarellekkel díszített mondatok a szabadság diadala fölött. Tehát, íme, az ellenség katonái is a szabadság eszméjét hordják kebleikben.
Hát hiszen az igaz. A komáromi honvédsereg tisztjeinek nagy része német volt; Klapka a tiszti értekezleten, a jelenlevők engedelmével, németül szónokolt, hogy mindenki megértse. A rendes hadseregből a szabadságharcosok táborába áttért sorezredeknek csaknem egész tisztikara német volt. A bécsi német nép, a bécsi diákság, az aula, rajongó híve volt a magyar szabadság ügyének, s részvételét nemcsak pattogó frázisokban, de vért hullató tettekben is nyilvánítá.
Az ebéd vége felé a szerkesztő, kabátján könnyítve, végre elővette a nagy nap tanújelét, a teljhatalmú kormánybiztos, Ujházy László és Klapka György fővezér kiáltványát - a dunántúli és fel-dunai néphez.
Remeke az a forradalmi irálynak.
Egyszer volt helyén, soha többet.
Aminőt az üldözött szarvas kiálthat a szarvaival agyonsebzett farkasnak diadalmámorában.
,,Áldott legyen e nap, testvéreink és osztályosaink a szabadság és testvériségben!
Áldott, mert győzelmet és üdvöt hirdetünk nektek. Győzelmet, melyet a komáromi sereg folyó hó 3-án vívott, ellenállhatatlanul, csapást és veszteséget, melynek hírére a sárga-feketék nyomorú keblében megálland a lélegzet.
Ott panaszolják a szétvert zsoldosoknak maradványai lesütött fővel már Pozsony vagy Bécs falai alatt, rémült uraiknak futásukat és veszteségüket.
Mondhatják: veszítettünk.
30 éspedig többnyire 24 fontos ágyúkat, többeket futás közben a Dunába is taszítva be.
5000 lőfegyvereket.
30 teli lőszerkocsikat s azonkívül rakéta-készleteket. Legalább ötven megrakott társzekereket.
2624 vágó ökröket. 804 hízó sertéseket.
35 mindennemű élelmi cikkel és felszerelési szerekkel terhelt hajókat.
Elhullottak s foglyokká lettek közülök ezrenkint."
Ez adatok mind igen örvendetesek voltak az asztaltársaság előtt, de már a rájuk következő ócsárlása az ellenségnek és a dicsekedés Almássy Pált kedvetlenül érinté, a végső felhívásnál pedig, mely e diadalhír kapcsolatán minden magyar ferfit a harminc éven alul felszólít, hogy siessen Komáromba fegyvert fogni, s az utolsó csepp vérig harcolni a szabadságért, egészen indulatba hozta, hevesen kifakadt.
- Hisz ez a felhívás valóságos mánia! Most is harmincötezer ember van már, csak harcoló, a városban; ha ehhez még új tízezrek gyülekeznek össze, ezeket nem tudjátok élelmezni, felruházni, felfegyverezni; ha az orosz-osztrák hadseregek körülfogják a várost, egy hónap múlva a huszárok lovait fogják megenni, meg az urasági fogatokat.
- Az én fogatomat is? - kiáltá fel rémülten a nagyságos asszony.
- Utoljára a kutyákra, macskákra kerül a sor. Tetszeni fog?
Ezen már nevetett a szerkesztő úr. Ezt az ő gyomráról nem lehet feltenni.
- Aztán most még nyár van, a tisztek maguk is kinn hálnak a gyepen. Eleget panaszkodnak is a mindenféle nyavalyákról. De majd mikor eljönnek a fagyos hónapok, hová szállásoljátok el a tenger sokaságot?
- Leszedjük a házak tetejét, s azokból csinálunk barakkokat - mondá a szerkesztő.
- Az én házam tetejét is? - szörnyűködék Dáriószné asszony.
- S hol veszitek a fűtőszert?
- Kivágjuk és behordjuk az egész ácsi erdőt. Úgyis utunkban van, s az ellenség védelmére szolgál.
Almássy Pálnak sok természetes humora volt. Szerette a hetvenkedő embereket ugratni.
- No, de nem kerül a kiéheztetésre a sor, légy nyugodt, pajtás. Annál hatályosabb stratagémái is vannak az oroszoknak. Legújabb találmányuk az ekrazit bomba. Azt ők a levegőbe felbocsátott léggömb csónakjából hajítják alá, tetszés szerinti pontjára a várnak, vagy a városnak, s ahová az lecsap, ott szétpukkanik, s oly pusztító a robbanása, hogy ahol az szétpattant, ott abból a házból kő kövön nem marad.
Az ekrazitbomba ezúttal különös helyen robbant szét. Dáriószné asszonyság hanyatt esett a karszékében a nagy rémülettől:
- Az én házam! - hebegé. - Everlaszting-bombától!
A szerkesztő arcát is elhagyta a pirosság, csak a szeplők vereslettek rajta.
Dáriószné asszonyság kétségbe volt esve.
- Jaj! Csak el tudnám adni a házamat, rögtön menekülnék ebből a Zsodoma-Gomorából!
Negrotin eddig mélyen hallgatott. Tihamér a két házikisasszonyt igyekezett mulattatni, akik ez országos érdekű vita alatt csirke mellsarkantyút szakítottak (annak az eldöntésére, hogy ki fog közülök hamarább férjhez menni). Most aztán Negrotin is fölszólalt:
- Nagyságos asszonyom! Én tudnék a nagyságod házára egy jó vevőt ajánlani.
- Micsoda? - szólt az úrnő, magasra föltartva a fejét, hogy jól lenézhessen a vendége fejére. - Aki készpénzzel tud fizetni?
- Igenis, aki rögtön leteszi nagysád kezébe ennek a háznak az árát.
- S ki volna az a bizonyos? Hol van ő?
- Itt van a nagysád házában. Lippay Tihamér főhadnagy úr jegyese, Angyalossy Natália úrhölgy.
- Ő akarna?
- Igenis. Ő akar Komáromban házat venni, azért, hogy leendő férje mellett lehessen, akit a katonaesküje ehhez a várhoz köt.
Tihamér maga is kíváncsi lett erre a párbeszédre, azt hitte, hogy ez is a bor szülte tréfák folytatása.
- De én a házamat nem adom ám olcsón - mondá a nagyságos asszony.
- Tessék nyilatkozni az áráról.
- Húszezer forint az ára. (Megért tízezeret.)
- Így, ahogy áll, bebútorozással?
- Igenis, kivéve a garderobot meg az ekvipázst.
- Áll az alku. A pénz beszél.
Azzal Negrotin kivette a tárcáját, s leszámlált belőle az asztalra kétszáz darab százforintos bankjegyet.
(- A gazember! - dörmögé Tihamér. - Még húszezer forint maradt nála, amit eltitkolt!)
A nagyságos asszonynak és a két kisasszonynak nagyot villantak a szemei a pénzhalom láttára.
Bizony ez a szép úri ház már a szélvitorlája hegyéig úszott a pupilláris adósságokban. Ebből a vételárból azt mind lehetne törleszteni, s még maradna belőle annyi, hogy egy birtokot lehetne hozzávásárolni a falusi domíniumhoz, s aztán kiköltözni az ősi kastélyba ebből az elsüllyedésre ítélt városból.
- De hát komoly ajánlat ez a kapitány úrtól? - kérdezé Dáriószné asszony.
- Egészen komoly, amire Angyalossy kisasszony nevelő atyja, a püspök úr által fel vagyok hatalmazva.
- Akkor én azt elfogadom. Ugye, leányaim?
A nagyságos asszony a szerkesztőhöz fordult.
- Kérem, édes szerkesztő úr, szíveskedjék elfáradni a kaszinóba, s idehíni a vicefiskális urat meg a pénztárnok urat, azok ilyenkor ott tartózkodnak, sürgős ügy elintézése végett.
Hogyne fáradt volna el a szerkesztő a megbízatásban.
A két kisasszony pedig (a mama intésére) felkerekedett az asztaltól, s átsietett abba a szobába, melyben Natália töltötte teljes visszavonultságban unalmas óráit. Nagyon örültek rajta, hogy már elmúlt a migrénje. Meghítták a családi lakomához. Segítettek neki a toalettjében. Nagy meglepetést fejeztek ki afölött, hogy Natália a ruhája fölé egy remek csipkegallért öltött fel, melyet ők ismertek a boltos kirakatából, de sokallták az árát. (Ezt is Negrotin választotta ki a számára.)
Ennek a lengyelnek érdemes volna udvarolni.
Natáliának képzelete sem volt erről a megváltozásról. Engedte magát kivezettetni az étterembe.
Még jobban meglepte az a nyájasság, amivel Dáriószné asszonyság fogadta. Odaültette maga mellé az asztalfőre, s felhordatta számára az egész úri ebédet; ,,kedves kisasszony" volt a megszólítása.
Almássy Pál is gratulált neki.
Natália bámulva kérdé, mihez.
- Először a vőlegényéhez, azután a mi lengyelünkhöz.
Még nagyobb lett Natália meglepetése, mikor a lapszerkesztő visszatért a vicefiskális és a perceptor kíséretében.
Minden rendbe lett hozva.
Az obligátiókra bevezetve a törlesztett kapitális. Az átíratás hivatalosan megpecsételve. A pénz átszámlálva, bezsebelve. Csak az adásvevési szerződést kellett a két félnek neve aláírásával megerősíteni.
Natália csak ámult és bámult, mikor Dáriószné asszonyság a szerződés két példányának aláírva a nevét, odanyújtá a kezébe a tollat.
- Mit csináljak én ezzel?
- Írd alá a nevedet. Mai napon megvetted tőlem a házamat. Ma éjjel már te vagy itt a háziasszony, mi vagyunk a te vendégeid, ha szívesen látsz bennünket. Minden a tied: még a zongora is.
Natália nem értette az egész dolgot. Hisz neki semmi szándéka sem volt azért jönni Komáromba, hogy itt házat vegyen, zongorástól. Kérdezte tőle valaki?
A mai napon ne kérdezze senki, hogy szabad-e csodáknak történni.
Még arra is rá hagyta magát venni, hogy leüljön a sajátjává lett zongorához, s eljátsszon egy cantatét, amitől mindenki el volt ragadtatva.
Almássy Pál félrevonta Negrotint, s azt súgta a fülébe:
- Nagy mester vagy; szépen kihúztad a szállásadó asszonyod feje alól a házat, s egyúttal megmentetted a védencednek húszezer forintját.
- Kegyelmes uram, te segítettél benne az ekrazitbombákkal.
Tihamér pedig egy szögletbe vonulva dörmögé magában:
- Ez a cudar lengyel megint kilopott a zsebemből húszezer forintot.

[1] Hat ló volt az ágyú elé fogva, tüzérek az ágyún, szekerészek a nyeregben.
[2] Nyáry Pál mondta egykor a forradalom napjaiban, egy hazafiakból álló gyülekezetben: ,,Ha majd minket mind fölakasztanak, ennek az Almássy Pálnak a csontvázát teszik el a múzeumba, hogy lássa az utókor, milyenek voltak a hajdani magyarok."
[3] Per Schub.









Jókai Mór: A mi lengyelünk


5. ARAMICS CYRILL
Péntek nap volt, mely a fényes diadalt meghozta Klapka hadseregének. Neki is szerencsés napja volt a péntek, mint hajdan Bocskaynak, ki minden győzelmes csatáját pénteken vívta meg. Másnap, szombaton már csendes volt Komárom.
Klapka a hadsereg pihent részével, tízezer emberrel, a futó ellenség üldözésére indult. Az Győr felé futott, gyorsított menetben. Bajosan lesz utolérhető. Az előző nap harcaiban kifáradt csapatoknak pihenés lett rendelve. Azok közé tartoztak Negrotin és Gál Józsi gerillái is. Az úri lovasok feltalálták ismerőseiket a városban.
Az utcákon alig járt ember.
Az úrféle otthon ült, és olvasta az újságot, vagy a kávéházban intézte az ország sorsát. A nagyszámú szekeresgazda, hajós, hajótömő, napszámos pedig tódult ki szekerestől Ácsra. Ujházy László teljhatalmú kormánybiztos falragaszokon tudatta a város lakosságával, hogy a hadműveleteket akadályozó ácsi erdőt siessenek tőből kiirtani; minden ember annyi tüzelőfát vihet haza a maga számára, amennyi a szekerére fölfér - ingyen. Ingyen! Ilyen szót sem hallott még senki kormányférfiú szájából. Tódult is ki a népség apraja-nagyja az ácsi erdőhöz. Ezért volt olyan nagy csendesség a városban.
Natália úgy érezte magát a saját házában, mintha kívülesett volna a világból. A nagyságos család hajnalban eltávozott, egész csendben: őt fel sem költötték a búcsúzáshoz, amire jó okuk volt. Velük együtt utazott el a képviselőház elnöke is álruhában. Ezt titkolni kellett.
A Katka elkészítette a reggelihez való kávét, meghívta rá az uraságokat. Szomorú házfölszentelés volt. Csak hárman voltak hozzá: Natália, Tihamér és Negrotin. Alig esett közöttük valami szó. Tihamér különösen kedvetlen volt.
- Édes lelkeim - kezdé el Negrotin. - Nektek így nem lehet ám ebben a városban megmaradnotok; mert így rosszabb lesz, mintha kolostorba volnátok bezárva. Az itteni úri osztály a pedánsságig erkölcsös. Amíg csak jegyesek vagytok, addig senki a kilincsetekre nem teszi a kezét, és a látogatástokat el nem fogadja. Nektek meg kell tartanotok az esküvőtöket.
- Igazad van - mondá Tihamér, menyasszonya keze után nyúlva, melynek növendékujján ott volt már a jegygyűrű. Natália arca elpirult, feje helyeslést bólintott.
- Mégpedig minél elébb. Ma szombat nap van. Ha rögtön bejelentjük a papnak a házassági szándékotokat, az holnap, vasárnap kihirdeti azt a katedrából: két hét múlva megesik a harmadszori kihirdetés, s még aznap megtarthatjátok menyegzőtöket.
- Két hét! - sóhajta fel Tihamér - hisz az egy örökkévalóság.
Ez a szó jólesett Natáliának.
- Azalatt te is teljesen felépülsz a sebedből, s nyílt homlokkal léphetsz az oltár elé, dicsekedve az élő diadémoddal.
No, hát fölkerekedtek, s mentek együtt hárman a rác templomot fölkeresni.
Haj bizony, keresni kellett azt! Volt annak még tavaly messze ragyogó sugár tornya, aranycifrázatos: most már csak egy lapos deszkafödél takarja, mint egy házisipka.
De nemcsak a templomra és toronyra nehéz rátalálni, a hajdani dúsgazdag hitsorsosokra még nehezebb, akiknek kedvéért a város legdíszesebb házsorát elnevezték ,,Rácz utcának". A házaikat még az ő nevükről hívják, a gazdáik elmúltak. Három ifjú Janicsáry a magyarok táborában harcol, utolsók e néven.
Az öreg sekrestyés kinn ül a parókia előtti márványpadon, üres pipáját szortyogtatva a szájában.
Tihamér megszólítja rácul. Itthon-e a pópa?
Az egyházfi elébb kiveri a pipáját a tenyerébe, mintha lett volna benne valami, s csak azután dörmögi nagy kedvetlenül.
- Odabenn van.
- Mit csinál most?
- Főzi a tojást magának.
- Talán kalugyer?
Rájuk hagyja, hogy menjenek be, s keressék.
A pitvarban ácsorog a ministránsgyerek; azt nagy magyarázattal ráveszik, hogy nyisson be a lelkész szobájába, s adja hírül, hogy két úr meg egy kisasszony óhajt a színe elé kerülni. Bebocsáttatnak.
A pópa csakugyan tojásfőzéssel foglalkozik; háttal fordulva a látogatók felé.
Tihamér üdvözli a szent atyát, mire az feléje fordítja az arcát.
Erre mind a hárman a meglepetés hangján kiáltanak fel:
- Nini! Hisz ez a mi Aramics barátunk!
Csak a pópa nem mutat semmi csodálkozást.
- Hát itt vagytok? Vártalak benneteket. Ugye, hamarább ide találtam, mint ti. Hja, én Illés próféta tüzes szekerén jöttem. Egyszerű a magyarázat. A püspökünk (amikor még püspök volt) engem nevezett ki a komáromi eklézsiába coadiutornak, a pópa elhalálozván. Így kerültem ide hamarosan.
- Ez nagy öröm ránk nézve - mondá Tihamér, kinek az öröme olyan nagy volt, hogy még kezet is csókolt a pópának, akivel eddig puszipajtás volt.
- Nono, majd megrövidítem én ezt a te örömödet. Hát most ti azért jöttetek ide hozzám menyasszonyoddal, hogy egybekelési szándékotokat előttem kinyilatkoztassátok?
- Igen. Arra kérjük, hogy holnap hirdesse ki a gyülekezet előtt a házassági eljegyzésünket!
- Szép kis gyülekezet! Három vénasszony meg két sánta koldus. Az egyetlen úri famíliát is, aki az első sorban ült, megszöktettétek már a városból. Tudok mindent. - Én nem fogom kihirdetni az eljegyzésteket a katedrából.
- Nono! Tisztelendő úr! Ez a kötelessége! - kiálta Tihamér.
A pópa pedig úgy játszott vele, mint a macska az egérrel. Csak úgy billegtette az ujját az orra előtt.
- Tudom én jól, hogy mi az én papi kötelességem. Ha házasulandó pár jön elém, annak a nevét följegyzem, vasárnap kihirdetem, aztán még két vasárnap újra kihirdetem: aztán kopulálom őket. Ez az én kötelességem rendes halandó embereknél. Abban reménykedtél, ugye, gavallér öcsém, hogy majd neked is lesz két heted, ami alatt, mint a poltrás malac a garasos madzagon, kedvedre kitáncolhatod magadat a szép komáromi kisasszonyokkal, s kurizálhatsz a szép színésznőknek; de nem oda Buda! Nem lesz itt semmi templomi kihirdetés. Itt van a zsebemben a püspöki diszpenzáció, hogy ahol nyakon kaphatom vőlegény uramat, rögtön eskessem össze minden kihirdetés nélkül a menyasszonyával.
Aramics Cyrill kivágta a zsebéből a nagybecsű okiratot. Erre a szóra Tihamér odarohant hozzá, átnyalábolta a fejét, összevissza csókolta a papot; aranyos pajtásának nevezte; sírt is, kacagott is örömében, s utoljára valcert táncolt vele. Alig tudott tőle a pópa megszabadulni.
Natália üdvözült volt vőlegényének e kitörő elragadtatása miatt. Hisz ez igaz szerelem.
Végre Negrotin is parolázott a pappal. Meg is dicsérte.
- Mondhatom, hogy én már sok derék komédiást láttam. De még így meg nem tréfált egy sem, mint te, szent atyám.
- No, majd leszek én neked még tragédiás is.
Tihamér nem állhatta meg, hogy meg ne ölelje a menyasszonyát (Pastore praesente). Tehát már holnap!
- No, most már csak menjetek dolgotokra - mondá a pópa. - Én majd gondoskodom a násznagyokról. Itt van Dumcsa uram, Buday uram: az utolsó rác honoráciorok. Ti menjetek Burján uram boltjába menyasszonyköntöst vásálni; van ott a raktáron menyasszonyruha elég, akiből elveszett a vőlegény.
Tréfás mondás volt az nagyon! Levetett menyasszonydíszek, vőlegények a fakereszt alatt.
Negrotin az ölelkező mátkapárra nézett. Valami sajnálatforma támadt az érzéseiben.
- Ne siessünk olyan nagyon azzal az esküvővel. Ez nem megy olyan gyorsan, mint a színpadon; hogy amint a kegyes atya kimondta a szerelmes párra az ,,áldásom reátok"-at, legördülhet a kárpit. A vőlegény katonatiszt. Neki a felsőbbsége helybenhagyását kell elébb bírni a megházasodásához. Annak az előföltétele pedig a menyasszony részéről a kaució biztosítása. Nohát, erről gondoskodva van. A menyasszonynak háza van a városban, s arra a biztosíték betáblázható. De ehhez a városi tanács határozata szükséges. Gyorsaság nem boszorkányság; beletelik egy hét. Azalatt utol lehet érni valahol a harctéren Klapkát és kieszközölni tőle a házassági engedélyt.
- Nem szükség azért a főparancsnokot keresni a csatatéren: elintézheti az ügyet a térparancsnok is, aki rögtön megtalálható - mondá a pap.
- Helyes! Tehát menjen a jegyespár a térparancsnokhoz.
- Neked azonban nincs ott semmi dolgod - mondá neki Aramics Cyrill. - Te maradj itt nálam egy szóra.
A mátkapár eltávozott, Negrotin ottmaradt.
- Gyújtsunk rá - mondá Aramics Cyrill, vendégét leültetve maga mellé a bőrpamlagra, ami erősen be volt horpadva. (Az elébbeni pópa nehéz termetű volt.)
Jó véki dohányt füstöltek selmeci pipákból, Negrotin dicsérte.
- Hát, Negrotin pajtás - kezdé el a pópa -, azt te a magad csepp eszével is kitalálhatod, hogy ez az én komáromi installációm nem történt meg kiszámítás nélkül. Püspökünk ideküldött tégedet, vezéri megbízással és aztán az unokahúgával meg annak a vőlegényével. Helyes gondolat volt tőle, hogy engem is ideküldjön ebbe a városba, ahonnan hiányzik a rác pap, aki a jegyespárt összeeskesse. A szent házassághoz azonban három tényező szükségeltetik: vőlegény, menyasszony és hozomány. Megvolt minden. A vőlegényt kihúzták a sírból, azt megszabadította a menyasszony; de hova lett a hozomány? - Mikor én a turai püspöki kastélyból sötét éjjel elpárologtam, azt híresztelték el felőlem, hogy én sinkófáltam el a püspök pénztárából a Natáliának szánt hozományt.
- Honnan vetted ezt?
- Nyomtatva van. Itt van nálam Haynau körözvénye, amiben elfogatásomat elrendeli, mint aki a püspök pénzét elraboltam, ami elkobzás alá esik, mint rebellis vagyona. Te is értesültél erről, mikor Vácra eljutottatok. Ekkor aztán kirukkoltál vele, hogy a püspök pénzét nem én vittem el magammal. Tetted pedig ezt nem az énirántam való nagy igazságszeretetből, hanem abból az alapos aggodalomból, hogy a szent házasság harmadik faktorának, a hozománynak eltűnése miatt az első faktor, a vőlegény is el ne tüntesse magát.
Negrotin nem tudott rá mit mondani.
- Én ugyan nem azt tettem volna a helyedben - mondá Aramics -, hanem hagytam volna futni a vőlegényt, s magam vettem volna nőül a püspöki unokahúgot, a hozományával a tarsolyomban. - Bolondoknak!
Negrotin kifújta a pipájából a tüzet: nem ízlett neki a dohány.
- No, hát te nem azt tetted, hanem elővetted a magyar bankjegycsomagot, amiről sejtelmed volt, hogy fél év múlva pozdorja lesz belőle, s felvásároltad rajta a váci épületfa-készleteket. Ezt azután értésére adtad a vőlegénynek és a menyasszonynak, s mármost ezek meg voltak tartva egymásnak. Íme, elém jöttek, szándékukat kijelentve, hogy egybekeljenek. Még annyi pénzmaradékod is volt, hogy Dáriószné asszonyomnak a házát felvásároltad dupla áron. De mármost ha a százezer forintnyi magyar bankó nálad volt, akkor a másik százezer forintnak osztrák bankókban is nálad kell lenni; mert az is benne volt a püspök pénztárában, amit a konfiskáló osztrákok üresen találtak; pedig a számadásokban ott találták a nyomát.
Negrotinnak nyomasztó gyanúja támadt. Vajon nem a püspök maga közölte-e Aramics Cyrillel a rá bízott hozomány titkát, hogy aztán az ellenőrködjék fölötte?
Azt kérdezte:
- Hát egyéb pénzérőt nem bízott rám a püspök? (Vajh a Rotschild-sorsjegyekről van-e tudomása?)
- Kötelezvényei voltak földesuraktól; de azokat énáltalam mind elküldette az illető adósoknak.
Tehát nem a püspök tudatta e titkot a prelátusával. Az bizonyosan a tiszttartótól értesült a kétszázezer forint bérleti jövedelemről. A sorsjegyeket maga vásárolhatta a püspök Bécsben.
- No, hát a másik százezer forint osztrák bankjegyekben is nálam van - mondá, felállva a pap mellől.
Aramics a vállára ütött tenyerével.
- No, hát azt csak tartsad dugaszban, pajtás, és ne mutogasd senkinek, amíg csak mind valamennyien lábbal nem állunk az ég felé.









Jókai Mór: A mi lengyelünk


6. A SZÉP ANGIOLINA
Az eljegyzett pár tehát sietett a térparancsnok lakását fölkeresni. Könnyű volt arra rátalálni; ott volt az a Városház-téri lábasházban, melynek oszlopcsarnoka alatt árulják az elképzelhetetlen komáromi kenyeret, cipót, s ezzel együtt a cigánypecsenyét (aki ezeket nem ismeri, nem is tudja, hogy mi az a kálvinista mennyország!). Annak a szabad tűzhelyen forró zsírban sütött cigánypecsenyének az illata valóban képes az embert a hitvallásában megingatni.
A nagy Dumcsa-háznak az egész emeletét lefoglalta a térparancsnokság. Hirdeté azt messziről a padlás ablakából földig lelógó háromszínű zászló, öregbetűs felirattal: TÉRPARANCSNOKSÁG. A lábasház minden oszlopa tele volt ragasztva hivatalos hirdetményekkel. A kapu előtt pedig ott járt fel s alá két medvebőr süveges granátos, karra vetett szuronyos puskával. (Gránátosszázad is volt Klapka seregében, mely a vezérférfiak őrizetéül szolgált.)
A huszártiszt láttára a két granátos haptákba vágta magát, s prezentált a zörgős mangaletával.
Tihamér a karjával megszorítá Natália hóna alá dugott kezét:
- No, ugyebár?
Hanem aztán, amint a lépcsőn fölmentek, nagyon kellemetlen tapasztalat várt reájuk.
A térparancsnok előszobája úgy tömve volt mindenfele emberrel, hogy annak az ajtaját nem lehetett betenni. Férfi, asszony, civil, katonatiszt, fuvaros, zsidó, cincár, maródi, ordinánc, nyargonc, fogoly tiszt, markotányosné, matróz egymáshoz zsúfolva. Micsoda gőzkör! Ezeket mind egyenkint bocsáták be az irodaajtón a kegyelmes úr elé, s mikor ez a boldog ember visszakerült a hivatalszobából, ugyan erős küzdelmeket kellett folytatnia, amíg az előszoba tömegén keresztül bírt furakodni, vörösre főtt ábrázattal.
Tihamér elképedve állt ott a menyasszonyával. Hogy törjön itt keresztül? Ez nem olyan könnyű, mint a mocsai ágyúüteg elfoglalása.
No, de segítségükre jött az áldott véletlen. Megszólalt a hátuk mögött egy ismerős hang.
- Hát te, Tihamér pajtás, hol jársz itt, ahol a madár se jár?
S azzal a kérdező menten nyakába borul a kérdezettnek, s összevissza csókolja mind a két orcáját.
Ő volt az maga, a kedves Beőthy Laci.
Azért helyre kell igazítanunk azt a szavunkat, hogy ,,véletlen".
Nem. Beőthy Lacival találkozni Komáromban nem a véletlen dolga. Neki mindenütt ott kellett lenni, ahol szükség volt rá, s hogyne volna szükség egy olyan eleven szellemre, aki a kétségbeesés ködét is szétűzi egy pattanó tréfával, egy villámló ötlettel. Nem fél ez senkitől, még egy asszonytól sem. Olyan híre van, mint egy spadassin párbajvívónak, csakhogy ő nem karddal vág, hanem éles szatírával, pattogó humorral lövöldöz. Tökéletlen volna az a történetíró, aki a komáromi nagy eseményeket úgy írná le, hogy Beőthy Laci alakját bele nem foglalná.
Összeölelkeztek rögtön Tihamérral. Mind a ketten kecskeméti diákok voltak.
- Én huszártiszt vagyok a Károlyiaknál.
- Én pedig auditor hadnagy a térparancsnoknál. No, hát miben sántikáltok itten?
- A térparancsnoknál akarjuk bejelenteni a megkötendő házasságunkat, s kikérni engedelmét.
- Pompás gondolat! Házasság ágyúszó mellett. Hát aztán hoztatok-e magatokkal ladikot?
- Ladikot? Minek?
- Hát hogy keresztülevezzetek vele ezen az emberözönön.
Maga is nevetett rajta.
Beőthy Lacit nem látta, nem hallotta senki másként, mint nevetve. Senki: még a halál sem.
- No, hát ne menjetek neki annak a tohuvabohunak; majd én rövidebb úton bejuttatlak a térparancsnokhoz, s megkapjátok a házassági engedélyt. Hanem aztán egyszer azt ne mondjátok, hogy ,,az ördög hozott bennünket össze!" - mert a Beőthy Laci hozott össze. Jöjjetek velem, én bevezetlek előbb az ezredesnéhez. Kapitális egy asszony. Majd meglátod.
- S teneked oda szabad bejárásod van?
- Hogyne! Én vagyok a nyelvmestere: velencei nő; de már igen jól beszél magyarul; csakhogy olaszosan selypít; de az igen jól áll neki. Csak egy percig várjatok, amíg a szobaleányával beszélek.
Azzal az ordinánc káplárt félretaszítva az ajtóból, benyitott a szobalányi szentélybe a Laci, s levéve fejéről a csákóját, annak a belsejéből elővett egy négyszögletű papírdobozt.
- Vigye be csak szívem, Liszka, ezt a kis skatulyát a kegyelmes asszonynak, szamóca van benne. A papirost el ne dobják, mert az egy halálítéletből van gabalyítva, amire szüksége van egy rekrutának, aki főbe akarja magát lövetni.
Azzal átadva a szamócásdobozt a kis szukának, csípett egyet az orcáján, amitől az nagyot sikoltott, aztán csípett egy másikat, mitől meg a káplár káromkodott nagyot.
A bájos olasz nőről azt mondta mindenki, hogy ő a legszebb hölgy a városban. Ami rendes időkben is nagy kockázat lett volna, Komárom városa híres lévén a női szépségeiről; de a mostani időkben éppen fenomenális volt, amidőn a fél ország szép asszonyai tódultak össze a szépségversenyre. Akinek csak fiatal felesége volt, mind idehozta.
A vendégeket bebocsátották az úrnő szobájába. Éppen reggelizett. Előtte volt a papírdoboz a szamócákkal.
Amint Natália belépett, Angiolina felugrott, eléje sietett, megölelte, megcsókolta, aztán maga mellé ültette, az uraknak helyet mutatott.
Igazi olasz szépség volt, hosszúkás madonnaarc, nap aranyozta színnel, hollófekete, borzas hajjal, szemöldei nyilazó tegzekre emlékeztettek, nagy, fekete szemei magukra a Diána-nyilakra, piros, telt ajkai ahány szót kimondtak, annyiféle idomra változtak. Termete olyan volt, mintha egy bronzszobor volna felöltözve. Csupa istennői erő.
A beszédében pedig valami különös varázs volt. A magyar szót is azzal sajátságos felső itáliai selypítéssel ejté ki, ami az sz-et s-nek, a z-t zs-nek, a c-t cs-nek hangoztatja, de az nagyon kedvessé tette, még inkább az a buzgó igyekezete, hogy a kiejtésre kerülő szóhoz az ajkait előre idomítani próbálta.
- Hozsta Isten! Vártam rád. Tudtam, eljös. Bolondos Lacsi tegnap este mindent elmesélt. Neki elmondta gérilla pajtás. Lesz belőle tárcsacsikk Komáromi Lapokban. Putri, ürgeragú, mannarisottó. Nevetni való. Hogy van feje hadnagy úrnak? Semmi baj már? Házsasodni akar? A la minuta? Hát te bolondos Lacsi, hol vetted azst a sép samócsát? Nem láttam még a piacson.
- Nem ám, kegyelmes asszonyom; mert ez az ácsi erdőben termett, ahol eddig az ellenség tanyázott. Magam szedtem én azt tegnap a nagy hajcihő alatt, amíg a többi bolondok egymásra lövöldöztek; nekem semmi közöm hozzá; én hadbíró vagyok; ráértem szamócát szedni.
- Pompás ficskó ezs a Lacsi! - szólt az ezredesné, kiöntve tányérra az epret.
- De ne tessék elhasogatni azt a dobozkát, mert az egy halálítélet!
- Halálítélet! - kiálta föl az úrhölgy. - Julcsa! Dobja a tűzsbe!
- Itt van, ni. Már most nem jut eszembe annak a dezentornak a neve.
- Ki nem állhatom a halálítéleteket! El nem tudom képzselni, hogyan foglalkozshatik fiatal gavallér azzsal, hogy halálítéleteket fogalmazzson. Maga hóhérlegény!
- Ugye, milyen szépen ki tudja már mondani a ,,h" betűt a kegyelmes asszony. Eleinte úgy mondta, hogy ,,uncsfut".
- Mikor magát megsólítottam. No, mármost azs urak menjenek át azs ezsredeshez, itt azs én sobámon kerestül. Mi Natáliával itt maradunk.
A hadnagy urak siettek kezet csókolni az ezredesnének.
- No, hát a menyassonyától nem ves búcsút? - kérdé Angiolina Tihamértól.
- Búcsút? - Nagyot bámult.
- Hát igen. Ezst nem kapja vissa, csak azs esküvő napján. Addig nálam marad. Én lesek neki a mamája. Ezs a regula. Menyassonynak örömanya kell. Jobbra át! Indulj!
Tihamér belenyugodott. Ez bizony jó lesz. Azzal hagyta magát Beőthy Laci által az ezredesné szobáján keresztül a térparancsnok dolgozószobájába átvezettetni.
Angiolina azonban egész komolysággal ismerteté meg Natáliát a helyzetről.
- Neked nem sabad most a házsadba vissamenned egyedül. Azs egés világ kiátkozsna érte. Menyassony vőlegényével magában! Soha semmi társaságba be nem fogadnának. A múlt éjjel még ott volt a Dáriósné, azs gardírozsott; de azsok már elutazstak. Ha Komáromba akars lenni, rettenetesen vigyázsnod kell a jó híredre, mert itt az assonyok büskék, nagyon büskék.
Natália nagy hálával csókolta meg Angiolina kezét. Az első pillanatban fel sem tudta még fogni azt a nagy szerencsét, amiben részesült. Érezte, hogy valami nehéz helyzetből szabadult meg ezáltal.
A két hadnagy benyitott az ezredes irodájába a protekciós ajtón keresztül, s ott szépen szalutálva, zsinórra csapott kézzel megállt az ajtó mellett.
A térparancsnok rájuk se hederített. Nagy munkában volt: napiparancsot diktált az adjutánsának, aki az íróasztal mellett rágta a tollszárat.
A vitéz ezredes kitűnő vezér volt a hadakozásban. Ellenséges ágyúkat elfoglalni, hadsorokat keresztültörni, könnyű munka volt nála, hanem stilisztának gyönge volt.
Alá s fel sétált a szobában hátratett kezekkel, s diktált a hadsegédnek.
,,Napiparancs!
Dátum! Rév-Komárom! 1849. augusztus 4-én."
Leírta ön?... Olvassa fel!... No, a többit már magától is tudhatja ön. A legénység mai napon elismerésül friss szalmát kap. Elmehet ön!
Mikor aztán a hadsegéd eltávozott a benyílóba, az ezredes úr kegyeskedett észrevenni a tisztelgő hadnagyokat. Most már a mellén fonta össze a karjait.
Beőthy Laci sietett bemutatni a pajtását, ahogy az civileknél szokás, név szerint.
- No, hát nincs neki magának szája, hogy megmondja, kicsoda, micsoda, mikor elém áll? - förmedt rá az ezredes:
Tihamér kezét szemöldökéhez emelve, hangoztatá:
- Lippay Tihamér, főhadnagy.
- Nix főhadnagy! - rivallt rá az ezredes, mérgesen dobbantva.
- Kérem, ezredes úr, engem Mészáros Lázár nevezett ki.
- A vén kófic!
- Hadügyminiszter volt.
- Csitt! Velem nem szabad feleselni. Klapka a hadügyminiszter. Klapka nevezte önt ki a tegnapi napon tanúsított vitéz magaviseletéért századosnak. Punktum.
Így már aztán kedves dolog a gorombáskodás; a megcáfoltatás előléptetés alakjában.
Tihamér sietett ezért háláját kifejezni.
- Itt van az ön neve a lajstromban: százados a 178-ik zászlóaljnál.
Ez megint hideg zuhany volt.
- Zászlóalj? - hebegé Tihamér. - Hisz ez gyalogság.
- Hát persze hogy gyalogság.
- De én huszártiszt vagyok.
- Nekünk nincs szükségünk huszárok szaporítására. Az is sok, aki van. Nem győzzük szénával, zabbal. Mire jó várban a huszár? Furazsírozni, rekognoscírozni. Aztán te Károlyi-huszár vagy, volontér, téged a Miklós-huszárok agyon duellálnának, ha közéjük avanzsírozol. No, hát csak semmi rezonírozás! Csináltatsz magadnak honvéd uniformist, s aztán mégy a Csillagsáncba, rekrutákat begyakorolni: ,,Szénás lábad, szalmás lábad!"
- De esedezem alássan, én még sebesült rováson vagyok.
- Akkor meg mégy a tábori kórházba.
- Annyira megint nem vagyok maródi. Aztán nem azért jöttem én kegyelmességedhez, hanem hogy engedélyt kérjek a házasságom végrehajtására.
Most már aztán a kezeit csapta össze a kegyelmes úr:
- Micsoda? Te házasodni akarsz, ebben a háborús világban?
- Hiszen ezredes úr is ebben a háborús világban házasodott.
- Krucitürkenmaleficszapperment! Én tehettem, mert ezredes vagyok, de te csak százados vagy, neked kauciót kell letenned.
- Az meglesz. Menyasszonyomnak úri háza van, amire betábláztatik a biztosíték.
- No, ide nézzetek? Tegnap cseppenik ide az égből, s ma már menyasszonyt kap házastól. Kicsoda-micsoda a menyasszonyod?
- Neve Angyalossy Natália kisasszony.
- Van valakije, aki férjhez adja?
- Igenis van. Az ezredes úr nagyméltóságú neje. Ő lesz kegyes a menyasszonyomat, mint örömanya, esküvőmig gondoskodásába fogadni.
Az ezredes úr szemet-szájat nyitott erre a szóra.
- Hát így vagyunk! - Azzal a válla közé húzta a fejét. - Akkor hát írjuk meg azt a házassági engedélyt.
Leült az íróasztalhoz, s elkezdte percegetni a tollat.
Beőthy Laci halk hangon beszélgetést kezdett a pauza alatt Tihamérral.
- Láttál te már Congrève-rakétát?
- Láttam.
- Megszeppentél tőle?
- Egy kicsit.
Az ezredes lecsapta a tollat az asztalhoz, felugrott.
- Most rögtön takarodjatok ki mind a ketten, amerről jöttetek!
Kotródtak. Tihamér odasúgott a pajtásának:
- Te Laci, most miért haragudott meg ránk az ezredes?
- Azért, mert kitalálta az epigramm végét. Mi az a Congrève-rakéta a szép Angiolinához képest, ha az megharagszik, és dühbe jön!
Az ezredes utánuk kiáltott:
- Százados Lippay, jöjjön vissza!
Aztán, mikor Tihamér előtte állt, odadörmögött a fülébe.
- Ne siessen ön gyalogsági uniformist csináltatni. Ha már a feleségem felfogadta az ön menyasszonyát pártoltjának, én felfogadom önt galoppinomnak.
... Mert vannak hősök, akik a Congrève-rakétától nem ijednek meg; hanem ... et caetera ... et caetera.
Natália egészen új, eddig nem is sejtett világban találta magát Angiolina házánál. Egy művelt, fiatal nő vállalta el rá nézve az anya gondját. Új volt rá nézve az úrnő is, az anya is eszmében. Eddig fogalma sem volt róla. Az ezredesné első pillanatban varázskörébe vonta a leányt. Derült kedve, sziporkázó elméssége, elhatározott erélyessége meghódították annak egész lelkületét. Szépsége azonban valami nyugtalan érzést keltett a szívében: irigységet.
- Neked legelősör is menyassonyi ruhát kell rendelned. Ha nincs annyi pénzsed, van hitel, én jótállok érted - mondá Angiolina. - Öltözzsünk. Mihelyt azs urak vissajönnek, megyünk a sabóhozs.
- Van énnekem szép menyasszonyi öltözetem; de az most messze van, Vácon, a Tózsónál.
- A Tózsónál? - szólt tapsolva Angiolina. - Hisen azs nekünk kedves emberünk. Ő correspondeál a várparancsnoksággal galambposta útján. Rögtön idehíjuk. Hozzsa magával a stafírungot.
A tiszt urak eközben visszajöttek.
- Nos? Hát nem harapták le a fejüket? - kérdé nevetve Angiolina.
- Ellenkezőleg! - mondá az auditor-hadnagy. - Egy fejjel megnőve tértünk vissza. Van szerencsém bemutatni Lippay Tihamér százados urat, az ezredes úr galoppinját.
- No, ennek gratulálok. Akkor hát mégis ki kell mennünk, hogy új, nyalka dolmányt csináltassunk neki ehelyett a kopott helyett: vitézskötése sincs, ami galoppinnak musáj.
A szobaleány bejött, s új látogatót jelentett be.
- Negrotin százados úr.
No, ez csakugyan szívesen látott vendég. Híréből ismerte az ezredesné.
- Ő tinektek jó barátotok. Sívesen látom.
Negrotin lengyel udvariassággal üdvözlé a kegyelmes asszonyt.
- Bocsánat, hogy ily tolakodva rontok be; de sürgetős közlendőm van Natália kisasszonnyal. Most jövök a háztól. Megérkezett a Tózsó.
- Ah! A Tózsó! - kiáltának fel mind a négyen egyszerre.
- Ismeri a kegyelmes asszony Tózsót? - kérdé Negrotin meglepetve.
- Hogyan? Ő azs én galambjaimnak a gazsdája.
A komáromi várparancsnokság rendes postagalambszolgálatot tartott fenn, s annak egyik pontja Vácon volt, az erdei kastélyban. Tózsó volt az egyik közvetítő, a másik maga az ezredesné. Asszonyra voltak bízva a legfontosabb titkok.
Így lehető, hogy a kis görög a komáromi diadalnap után másnapra már ott termett Komáromban. Postagalamb útján értesült a vár felszabadításáról, s aztán éjszaka utazott ide gyorsparaszttal.
- Hol van a Tózsó? - kérdé egyszerre mind a két hölgy.
- Ott van a háznál; segít a magával hozott öltönyöket kirakni a Katkának.
- Hát elhozta a kelengyémet?
- Mindent elhozott.
- Közte van a menyasszonyi ruhám is?
- Gondolom. Láttam valami fehér selyem, csipkés ruhát.
- Az lesz az!
Erre aztán tapsolt mind a két hölgy. Akkor minden rendben van; nem kell a más levetett nászköntösét felvenni.
De már erre aztán csakugyan sietni kellett Natália házához mind az egész társaságnak. Kelengyét mustrálni.
A kis görög már ott leste a Dáriósz-ház ajtajában az érkezőket. Társa is volt a várakozásban, Gál Józsi, a gerillahadnagy. Mindenki összevissza ölelte a kis Tózsót, a hölgyek is; hisz olyan volt, mint egy kis játékbaba.
Aztán be a szobába, ahol szét voltak már terjengetve székekre, pamlagokra a kelengyét képező szoknyák, viganók, zsüponok, vállak, pufándlik, rokolyák, smizlik, bajadérek, slipferek, wikklerek, iberrokkok; ki tudná mind elszámlálni az akkori divat kedvenceit.
- Ezs már stafírung! - mondá Angiolina. - Fejedelmi stafírung. Mindennap más kostümben fogunk megjelenni. Ma ezzsel a pálmabordűrössel fogjuk lázsadásba ejteni a sínházsi publikumot.
Natália magánkívül volt örömében. Mintha itt állna már a paradicsom megnyílt ajtaja előtt. Hogy jutott volna eszébe, hogy az utolsó magyar hadsereg, mely még verekedni fog, éppen most harcol élethaláltusát, hogy lábaink alatt horpad a föld, hogy a semmivé lét fekete napja lövelli szét fekete küllőit egünkön; ő csak a maga boldogságát látta ezen a napon, mely életének legboldogabbika volt.
S az örömnek még fölfokozása is következett.
Mikor a Katka sorbarakta a zongorán a nagy ládából előszedett fehérneműket (a többi bútordarab már mind meg volt terhelve), akkor a Tózsó fölmarkolt egy csomó kék szalaggal átkötött harisnyát, s azt a törülközők közé dobta.
- De hát még valami mást is hoztam kegyeteknek. Eladtam ezer forint árát az épületfánkból; azt hoztam el.
Tihamér a nyelvével csettentett:
- Pompás!
Negrotin ellenben haragosan fölmordult.
- Jaj! Ha te a mi épületfánkat visszaváltod bankóra, akkor ott vagyunk, ahol a mádi zsidó; akár meg se vettük volna.
A kis Tózsó furfangosan mosolygott.
- Csakhogy a váci görögnek is van ám egy csepp esze. Nem adtam el én a fákat magyar bankóért.
- Hát osztrákért? Az még rosszabb.
- Sem, sem, sem. Igazi arany imperiálokért adtam el.
Azzal elővette a dohányzacskóját, s leszámolt belőle a zongorán maradt tisztába száz darab imperiált.
Száz darab imperiál! Ennyi egész Komárom városában nincsen!
- Hogy raboltad te ezt össze? - kérdé Negrotin.
- Igen egyszerű volt a módja. Összeácsoltattam egy nagy barakkot, s azt fölajánlottam az orosz tábori intendatúrának; tudtam, hogy szükségük van rá tábori lazarétumnak. Alku nélkül megvették kétezer forintért. Az utalvánnyal aztán odamentem a tábori fő-fizetőmesterhez. A derék férfiú fölnyitotta előttem a nagy vasládát, s bele hagyott néznem. Ott hevertek nagy tömegben egy szakaszban az osztrák bankjegyek, más szakaszban az orosz bankók, középen az arany- és ezüstpénz két fiókban. - Válassz, fiam - mondá a méltóságos fő-fizetőmester -, melyikből kell az utalványodra a kétezer forint: az orosz bankjegyekből vagy az osztrákokból? Ha azonban aranyban kívánnád kifizettetni a követelésedet, akkor kaphatsz száz darab imperiált a nyugtatványodért. Ez név szerinti értékben számítva ezer forint. No, már aztán én nem érdemelném, hogy Deucalion legyen az ősapám, ha nem az aranyakon kaptam volna. Így aztán a fő-fizetőmester is meg van elégedve, én is meg vagyok elégedve, s reménylem, hogy ti is meg vagytok elégedve.
Teljes siker koszorúzta az előadást.
Tózsó meghajtotta magát Natália előtt, odamutatva a leszámlált aranyakra. - Ez a kegyed tulajdona.
Natália megdicsőült arccal lépett a zongorához, s csak úgy találomra kétfelé osztva az aranyakat, az egyik részt Tihamér felé hárítá:
- Ezt én teneked adom!
Amit Tihamér nem utasított vissza; de a nagylelkűség sugallatából azt mondá:
- Én pedig ebből tíz aranyat az eskető pópának fogok adni stóla fejében. - Azt külön zsebbe félretette. Ami általános helyesléssel találkozott.
Beőthy Laci mindjárt szolgált egy kész történelmi adomával. Mikor Kossuth Lajos menyegzőjét tartá a jegyesével, akkoriban folyott a nagy valláspolitikai küzdelem a vegyes házasságok kérdésében. Kossuth protestáns volt, jegyese római hitű. Az esküvőre induláskor Kossuth tíz aranyat tett az egyik zsebébe az eskető pap számára, a másikba tíz húszast a sekrestyésnek. A pap, felsőbb utasítása szerint, a vegyes házassági párt nem bocsátá be a templom szentélyébe az oltár elé, hanem ott végezte a törvény parancsolta szertartást a melléksekrestyében. Ezért aztán Kossuth a tíz ezüstpénzt adta át a papnak, a tíz aranypénzt pedig a sekrestyésnek. - Ez is olyan igaz, mint a többi históriai adoma nagy embereinkről.
Most már azután egyszerre tele volt az ég hegedűvel.
A mai nap sokszorosan örömnap. Ezt meg kell ünnepelni.
Tihamér féktelen nagylelkűségtől érezte dagadni a keblét.
- Hölgyeim és uraim; ezt a mai, dicső napot meg kell áldomásoznunk ősi szokás szerint. Én ezennel meghívom az egész díszes társaságot a mai napon lakomára a Gärtner Fancihoz. (Ez volt Komárom legnépszerűbb vendéglője.) Cigányokat is hozatunk!
- Helyes! Éljen! - kiáltott rá a hadnagypajtás.
- De a pópát is meg kell híni a lakomára! - sietett beleszólni Natália.
- Természetes.
- És különösen az ezredes urat.
- No, azs bajosan fog eljönni - ellenkezék Angiolina -, annyi most a dolga.
- Talán estefelé, amikor szabadulni fog.
Tihamér estig ott akarja tartani a társaságot: amíg csak az imperiálokban tart.
Jó szerencse, hogy van egy felsőbb gondviselés, mely a magasból igazgatja a földönjárók szándékait. Ez a magasabb világ a Dumcsa-ház emelete, ahonnan egy ordinánc pecsétes levelet hoz Lippay Tihamér úrnak, melyben kötelességévé tétetik, hogy rögtön nyergeltessen, s várjon a további parancsra az ezredes úr kapuja előtt. Ilyen a galoppin élete.
És így az örvendező társaságnak fenn lett hagyva az az élvezet, hogy a mai ebédet Angiolina asszonyság vendégszerető asztalánál fogyassza el; Tihamér századosnak fennhagyatván, hogy egy komáromi gyürkés cipót, beleszorított cigánypecsenyével, a nyeregben ülve fellakomázzon.
Délután sétálni vitte magával védencét az ezredesné. Elébb gyalog bejárták a várost, azután kocsin a szigetet. Ez a hasonlíthatatlan szép paradicsomkertje Komárom városának augusztus havában teljes díszében pompázott. A fák rakva nevető gyümölccsel.
Egyik úri fogat a másikat érte a hosszú fasorok alatt. Deli úrhölgyek mindegyikben. Azok mind napernyőhajtogatással üdvözölték az ezredesnét és a mellette ülő Natáliát. Ő azt hitte, hogy neki is kötelessége parazoljával viszonozni. Az úrhölgyek majd a nyakukat tekerték ki, úgy néztek hátra a találkozás után. Ezt Natália nagyon megjegyezte.
A kocsikázás után következett egy színházi előadás. A nyári színkör ott volt felállítva a dunai sziget sétányán. Jeles társaság volt, oda is elvitte magával Angiolina asszony a védencét. Neki szabadjegye volt és lózsija a színpad mellett.
Natália ismét látott valamit, ami rá nézve holdvilági kép volt. Színházi közönséget, a divat minden szeszélyes változataiban pompázó hölgyekkel, keverve tiszti egyenruhákkal; a szemüvegek mind az ő páholyuk felé voltak irányozva.
Eszébe jutottak a kecskebékák, akik a mannakása-szedést nézik. Ezt jobban szégyenlette.
Azután következett az előadás. Ilyet sem látott még soha. A püspöki kastélyban nincs színház.
Hunyadi Lászlót adták, Tóth Lőrinc koszorúzott drámáját. (Szerzője Komárom büszkesége!) Natália azt hitte, hogy neki csakugyan igazi könnyeket kell sírni az egymástól elszakított mátkapár gyászkimenetelű sorsa felett, s kínozta Angiolinát azzal a kérdésével, hogy lehet ilyen verseket könyv nélkül megtanulni? Hisz ott a súgó!
A páholyban, felvonás közt, látogatóik is akadtak: tiszt urak minden rangfokozatból, Beőthy Laci, Friebeisz Pista és a Natália hozzátartozói, Tihamér és Negrotin. A két irodalmi férfiú kész adatokkal szolgált a hölgyeknek, melyik színpadi szépségnek ki a deklarált pártfogója, azt lornyonnal megbírálták. Tihamér három sárgaviola-csokrot hozott magával; az egyiket Angiolina úrnőnek adta át, a másikat menyasszonyának; hát a harmadik kinek van szánva?
Az Gara Máriának nyújtatik át, a mai dicső szereplése jutalmául.
- Hát ezt szabad? - kérdé magában Natália. - Vőlegénynek a menyasszonya jelenlétében csokrot nyújtani egy művésznőnek? Nemcsak szabad, sőt, lovagias kötelesség. Így szokta azt egy gavallér.
A dráma befejezte után az egész művésztrupp sorba állt a színpadon, s rákezdte a lelkesítő kardalt: ,,Búsul a lengyel hona állapotján" - utána folytatásul: ,,Nincs még oda Lengyelország, sorsa él bennünk: tört hatalmát visszaszerzi győztes fegyverünk!"
Beőthy Laci elkiáltotta magát odalenn a parterren: ,,Éljen Negrotin, éljen a mi lengyelünk!", amire százszoros riadal támadt. Futott is Negrotin, mintha a hátát ütötték volna nogajkával.
A színielőadás után az úri közönség tejföle a kioszkban gyűlt össze ozsonnázni. Ott Natáliát nagy hirtelen bemutatta Angiolina asszony egy egész hölgytársaságnak. Hirtelen ment az ismerkedés. A politika, a hadviselés ki volt zárva: az a férfiak dolga, csak viszonyokról volt szabad szólni, hány köttetett meg, hány bomlott föl és miféle körülmények között?
Ilyent sem ízlelt még Natália soha; már tudniillik fagylaltot és pletykát. Tetszett neki mind a kettő. Ez teszi széppé az életet! Mi lenne a társadalomból, ha az emberszólást letiltanák?
Késő alkonyatra kerültek haza a hölgyek kísérőikkel, akiktől a térparancsnoki kapuban elváltak. Ma nem fognak találkozni többé. Az esteli órákra nagy föladatok várnak: a várost illuminálni fogják; már néhol ki is rakták a transzparenteket. Fáklyásmenet lesz háromszáz fáklyavivővel, Egressy Béni honvédzenekarának elölvonulása mellett. Ez az ováció a térparancsnoksági palota előtt fogja a megnyilvánulását befejezni. A városbíró tartja a lakosság nevében az üdvözlő szónoklatot a diadalmas hadvezetőséghez, amire az ezredes fog válaszolni.
Hát ezért otthon kell maradni Angiolina asszonynak, hogy az urának súgja a mondókáját hátulról, mikor az az ablakban állva dikciózni fog.
Ez a nap a késő éjszakáig az öröm napja volt. Minden ember meg volt felőle győződve, hogy a tegnapi nagyszerű diadal után Komárom lett a világ középpontja. Innen fogják intézni az ország sorsát, Európa politikáját.
Estefelé már tolongott az utcákon a nép. Kocsival nem lehetett járni.
Az ezredeséknél siettek korán megvacsorálni. Angiolina asszony odarendelte a lakására Katkát is Natália kiszolgálására. Egy magányos leánynak nem szabad csupa férfiak által lakott házban hátramaradni. Nagyon helyes nézet volt.
Amint a kilenc órát ütötte a kálvinista toronyban, megindult a Rozália térről a díszmenet, a lakosság és a jövevények tömeges hozzájárulása mellett. Elöl a honvédzenekar, Egressy Béni vezetése alatt, a Klapka-indulót hangoztatva: nyomában a polgári nemzetőrség, kék dolmányban, azután a sokaság égrengető éljenzés mellett. Háromszáz férfi kísérte égő fáklyákkal a lobogó zászlókat. Igazán megkapó látvány volt.
A Városház térre jutva aztán félkört képeztek a fáklyavivők a Dumcsa-ház előtt. S az ünnepség szónoka, egy asztalra felállva, rákezdte a beszédjét. Az emelet nyitott ablakaiban voltak láthatók a tegnapi nap hősei, kiknek e triumfális megtiszteltetés szólt. Ott állt az ezredes mellett Schulz vezér is, az ácsi győző, aki olyan süket volt, hogy az egész dicsőségből nem élvezett egyebet, mint az öreg dob puffogását.
A szónok igen szépen beszélt - és igen hosszan. A világtörténelem minden nagy hőseit előhozta, hogy azokat a mi hős vezéreink mintaképeül felállítsa. Mikor azt ejté ki, hogy Sámson egy szamárállkapcával verte le a filiszteusokat, az ezredes oldalba taszítá Schulzot, odakiáltva a fülébe:
- Hajtsd meg magad: Klapka teveled verte le az osztrákokat. - Meghajtotta magát a dicsőséges vezér, aki magyarul egy szót sem tudott. Egyszer aztán csak vége lett a dicsőítő szónoklatnak, s következett volna az ezredes válasza, ami szinte remeke volt az ékesenszólásnak, Friebeisz Pista szerkesztette. Ketten is súgták azt a magas szónoknak, de ő mindazt nem vette tudomásul, hanem jól kihajolva az ablakból, e magvas mondást hangoztatá, dandárvezénylő erős hangon:
- Köszönöm szépen Klapka vezér nevében a hazafias megtiszteltetést. Mármost takarodjanak az urak haza.
Persze a ,,Komáromi Lapok"-ban a teljes szónoki remek lett közölve.
A vezérek aztán visszavonultak, hagyták az utcát tovább éljenezni, dalolni, muzsikálni. Fontosabb dolgok vártak reájuk. Sürgönyök érkeztek Klapka táborából.
Az ezredes Tihamér hadsegéde által kérette a hölgyeket, hogy még ne feküdjenek le, érdekes dolgokat akar velök közölni.
- Majd én azsoknál érdekesebbeket fogok közsölni azs ezsredes úrral - mondá Angiolina. - Egyébiránt mi le fogunk fekünni, nem sokat várunk; ha ezsredes úrnak les mondanivalója, bejöhet. Maga is. Budoárajtó nyitva les. Sobaleány kinyitja. Eldiskurálhatunk. Servus!
Natália ámult és bámult. Hát ez így szokás Velencében? Hölgyek ágyban fekve fogadnak férfi látogatókat diskurálásra? No, majd fel lesz ennek a lehetősége felől világosítva.
Angiolina karon fogta Natáliát, s elvezette abba az udvari kamrába, ahol a galambjait tartá. Egész berendezett galambház volt az. Az ablakban ott kopogtatta már az üvegtáblát egy most érkezett postagalamb, melyet Klapka táborából bocsátottak el.
Angiolina kinyitotta az ablakot, s a kezes galambot gyöngéden elfogta. Azután lehúzta a farka tolláról az oda felcsavart hártyapapirost, melyre sifrírozott írással volt megírva a mai haditudósítás. Annak a titkosírásnak a kulcsa Angiolinánál volt. Bevitte a papírszeletet a szobájába, elővette a titkosírás nyitját, annak a segélyével leírta az egész hadijelentést. Azt odatette a vánkosa alá. Azt mondta, hogy nagyon jó dolgok.
- Mármost lefekszünk.
Becsengette a szobaleányt.
- Másik fraj is jöjjön be.
Az a másik volt a Katka.
A vetkőzésnél segítettek úrnőiknek.
Natália a szemeit le nem tette Angiolináról, amíg azt vetkőztették. Milyen bájak! Mily tökéletes termet! Félt tőle. Valami megnyugvást érzett, mikor az már a takarója alatt feküdt, karjait eldugva, amiket a milói Vénusz követelhetne vissza tőle: elvesztett sajátját. Ő maga sebtén sietett lefeküdni.
A két szobaleány aztán már tudta a kötelességét. Az egyik betanította rá a másikat. Lefekvés után az úrnője lábát gyöngéden dörzsölni a tenyerével, az ágy szélén ülve, amíg az el nem alszik. Ez így szokás, Natáliának azonban ez egészen új volt. Fel-felsikoltott, mikor a talpát megcsiklandozták. A Katka még nincs jól betanulva. Angiolina szobaleánya azonban nagyokat rikkantott, mikor az asszonya, enyelgésből, jót csípett a kövér karján a lába ujjaival.
Aközben a két úrnő mesélgetett egymásnak a mai nap élményeiről.
- Hát nem jönnek már azsok azs urak? Mindjárt kizsárjuk őket!
Megjöttek. Az ezredes és a nyargonc.
Annak férji joga volt e szentélybe belépni, ennek pedig vőlegényi aspirációja.
Szék azonban nem volt a hálószobában, amelyre a látogatók leülhessenek. Azoknak állva kellett társalogni. A székek levetett öltönyökkel voltak elfoglalva.
- Diadalhírt hozok - mondá az ezredes. - Klapka Győrig üldözte az ellenséget, onnan is kiverte, s bevonult a városba a lakosság örömriadala mellett. Gyorsfutár hozta a hírt.
- Eddig sól a tudósítás? - kérdé Angiolina.
- Nem elég?
- Akkor én többel solgálhatok. - Azzal előhúzta vánkosa alól a kihüvelyezett titkos tudósítást, s átnyújtá a férjének:
Az ezredes elolvasta:
,,Zsákmányul ejtetett kétszázezer mázsa liszt."
- Két estendeig nem fogy ki Komárom a fehér csipóból - kiáltott közbe Angiolina.
Tovább szólt a tudósítás.
,,Azonkívül több ezer osztrák egyenruha és ezer darab stíriai céllövő precíziós puska"
Az ezredes mérgesen gyűrte össze a markában a haditudósítást.
- De mi az ördögöt csináljunk mi az osztrák fehér frakkokkal? Aztán meg a stájer céllövő puskákkal? A mi honvédünk nem céloz, nem lövöldöz, csak szuronyt szegez, meg puskatussal dolgozik.
- Megálljon csak, barátom - mondá Angiolina. - Nekem van egy jó ideám. Azsokra a fehér frakkokra piros zsinórokat varratunk, azstán ebbe öltözstetjük a markotányosnékat; azsoknak a kezsébe adjuk a stíriai puskákat, csinálunk egy amazson-bataillont, annak a kapitányává megtessük a Katona Katkát. Les olyan zsáslóalj, aki azs ellenséget elkergeti.
Az ezredes a fejéhez kapkodott a két kezével.
- Micsoda idea! Markotányosné-bataillon! Már látom eldefilírozni, fehér frakkban, piros zsinórral, puskával prezentírozni, général dé charge-ot adni. Micsoda asszony ez!
A Katka kérkedve avatkozott be.
- Be is tanítom én őket. Értek én ahhoz.
- No, még ez hibázott nekünk! - förmedezett az ezredes.
- No, de fordítsa meg a túlsó oldalára a tudósítást - mondta férjének Angiolina. - Itt is van valami érdekes hír.
- Ugyan mi? Mondja el.
- Mind a négy ezsredest, ki a komáromi ütközsetben dandárt vezsetett, a magyar hadvezsetőség által a másodrendű vitézségi éremmel dísítik fel.
- Köszönöm. Ez a fogpiszkáló ahhoz a húshoz, amit majd kapni fogok.
Angiolina nagyot ásított.
- Mármost mehetnek azs urak, alunni akarunk.
Az urak búcsút vettek, eltávoztak.
A szolgálók eloltották a gyertyákat, jó éjszakát kívántak.
A sötétségben Natália szemei előtt nyüzsgött még a mai napnak változatos képe. Milyen új, szokatlan világ kezdődik itt!
Egyszerre sóhajtá el mind a két nő az éjjeli ima végén az áment!









Jókai Mór: A mi lengyelünk


7. A BARAKKOK
Másnap már hajnalban zengett az utca. Jött seregestül a fiatalság minden vidékről a kitűzött zászló alá. Énekszóval jöttek, mintha lakodalomba sietnének; bokréta volt a kalapjukon, élelmitarisznya az oldalukon, kasza a kezükben.
Gyönyörűség volt őket elnézni onnan az ablakokból.
- Ha ez így megy, egy hadsereg gyűl össze egy hét alatt!
Így szólt Ujházy, a teljhatalmú kormánybiztos, hazafiúi elragadtatásában a térparancsnokhoz.
Újházy volt a valódi mintaképe a forradalomnak. Arca oly kifejezésű, mely a sorsot fölhívja küzdelemre; homlokára oda van már írva, hogy ha egyszer ez egyenlőtlen küzdelemben elbukik végképp az ember, önkezével tud magának utat nyitni a túlvilágba, de meg nem adja magát.
Az ezredes térparancsnok azonban nem osztozott a kormánybiztos lelkesedésében.
- Mit csináljak én ezzel a szűrös, gatyás népfölkeléssel?
- Mind katona lesz ebből egy hét alatt, fegyver van elég.
- Lénung is van. Győzi a bankóprés.
Erre Ujházy bosszúsan mordult föl.
- No, hát majd még jobban is fogja győzni.
A teljhatalmú kormánybiztos 30 és 15 krajcáros pénzjegyeket nyomatott Komáromban, azokkal fizették a hadsereget; a piacon el kellett azokat fogadni főbenjáró büntetés terhe alatt.
- De hová tesszük ezt a csődületet, minden kasamáta zsúfolva van már, a legénység fele a mezőn hál, a tisztek a bokorban.
- Leszedetjük a házak tetejeit, s azokból építtetünk barakkokat a katonáknak.
A térparancsnok nagyot nevetett ezen. A kormánybiztos azonban be szokta váltani a kimondott szavát.
Ez időpontban ő volt ezen a területen a hazai földnek a kormány, a köztársasági elnök, a diktátor.
Rögtön kiadta a rendeletet, hogy minden komáromi háztulajdonos szolgáltassa át a hadparancsnokságnak a birtokában levő épületfa-készleteket katonai barakkok készítése végett. Délben már kézbesítve volt minden háztulajdonosnak a rendelet. Ó, te dicsőséges, te siralmatos Komárom városa!
A kerek földnek nincs olyan városa, mely annyit szenvedett, annyit áldozott volna egy hazáért, egy eszméért, a népszabadságért, mint Komárom városa, együtt és egyenkint minden lakója, s nemzete történetét annyi dicsőséggel halmozta volna el. Komárom városának minden egyes lakója megérdemli, hogy városa nevét mint nemzeti predikátumot viselje a neve előtt.
E roppant terjedelmű erősség bírhatása fölött tartós küzdelem folyt a magyar kormány és az osztrák kamarilla között. Az utóbbi egy osztrák tábornokot helyezett be a vár parancsnokául, aki a vár ormára a fekete-sárga lobogót tűzette ki. Ezzel szemben a magyar kormány egy ezred nemzetőrt küldött a várba, a híres népszónok, Besze János vezénylése alatt; azok elfoglalták a vár pavilonjait, s ők meg kitűzték a nemzeti zászlót.
Ekkor a várparancsnok azt a stratagémát gondolta ki, hogy egy zászlóalj kipróbált hűségű osztrák katonát berendelt a várba, a Vilmosokat, akiknek az volt a feladatuk, hogy Győrből, mély éjszaka idején gyorsított menetben felvonuljanak Komáromba, s a vár kapuján bebocsáttatva, a magyar nemzetőröket lefegyverezzék.
A terv meghiúsult két komáromi polgár eszességén (Kollár Lajos és Kesztler Ede), akik fegyverszállítási ügyben utaztak, s Gyöngyösön meghallották a korcsmában ezt a masírozási tervet. Rögtön visszafordultak, vágtattak Komáromba, értesítették a polgármestert a fenyegető veszedelemről; az menten intézkedett, hogy a dunai hajóhidat kiszedjék, s minden hajót, dereglyét a komáromi partra átszállítsanak.
Az éj csöndjében megérkezett osztrák hadcsapat kinnrekedt. A felsülésről értesült várparancsnok megkísérté a túlparton levő katonáinak élelmiszert küldeni hajókon, s aztán ugyanazokon átszállítani őket a várba. Volt hozzá három burdzsellája. Alig indultak el a hajók a vár alól, csoda módon mind a háromnak léket kapott a feneke; a hajósok rémülten tértek vissza a vár alá; ezekkel a hajókkal nem lehet a Dunán átkelni.
Szép vasárnapi nap volt: dél ideje. Ekkor egyszerre megkondultak a vészharangok: tűz ütött ki a város szélén. Gonosz kéz rakta tűz. Irtóztató északnyugati vihar dühöngött. Mentésre, oltásra gondolni sem lehetett; egyik utca a másik után borult lángba. Egy óra alatt végigborította a tűzforgatag a várost a Duna-partig; ott sem állt meg, átcsapott a szigetre, fölgyújtotta a Dunán levő kereskedőhajókat, meggyújtotta a dobogóhidat, felperzselte az élő fákat; estig háromszázhetven ház lett rommá égve, lakóik koldusbotra juttatva. Leégett négy templom tornyostul, harangjaik megolvadtak. Elhamvadt a megyeháza és a városháza tornyával együtt.
Az elpusztult Komárom képét megható szavakban mutatja be Tóth Lőrinc a képviselőházban, fölszólítva a törvényhozást, hogy a hűségéért megszenvedt város lakosságának leégett lakhelyei újra fölépítésére szavazzon meg háromszázezer forint kamat nélküli kölcsönt. A Ház megszavazta, a kormány elvállalta a kölcsönadást. Mihelyt a pénzügyminiszter ezernyi sürgős kiadása mellett elő bírta teremteni a segélyösszeget, elküldték azt a komáromiaknak, s kiosztották azt kölcsönképpen a kárvallott lakosságnak. Amíg a város ostrom alatt volt, az ellenség bombái által folyvást pusztíttatva, senkinek sem lehetett új építkezésre gondolni; csak azután, hogy a diadalmas magyar hadsereg fölszabadítá, lehetett a helyreállítást megkezdeni jövő nyáron. Mindenki sietett a háztetőjét készíttetni. Annyi száz háztetőn egész ezred ács dolgozott.
És akkor jön egy kormánybiztosi rendelet, mely megparancsolja, hogy abba kell hagyni minden munkát, a félig kész épületfát át kell engedni a hadparancsnokságnak; az ácsok építsenek abból hadi barakkokat a katonák számára.
,,A haza így kívánja!"
A parancsoló úr háta mögött áll harmincötezer szurony és háromszáz ágyú, ki merne neki ellentmondani?
Egy elementumot azonban nem ismert még a teljhatalmú politikai kitűnőség: az asszonyi népet.
Háromszázhetven háznak ugyanannyi asszonya is van, s ha az fölkerekedik, az aztán a förgeteg!
A reggel kibocsátott rendelet délutánra egész asszonytábort csődített össze a városház piacán. Száztagú küldöttséget menesztettek föl a kormánybiztoshoz, akinek a szállása ott volt a térparancsnoké mellett, csak egy átjáróajtóval elválasztva.
Mit tehetett ez ellen a gránátos silbak? Azt úgy odalapították a falhoz, hogy mozdulni sem tudott. Felrobogtak a kormánybiztoshoz, betörtek a szobájába. Egyszerre rátértek a tárgy érdemére. ,,Vissza kell vonni azt a rendeletet, ami minden isteni és emberi törvényeken keresztülgázol! Amit az ország az egyik kezével ad a tönkrejutottaknak, azt a másik kezével visszaveszi."
A kormánybiztos elevenen tapasztalá, hogy két nagyhatalomnak hadat izenni még lehető dolog: de a harmadiknak, az asszonyi hatalomnak lehetetlen. Ha kell vakmerő bátorság, az van az asszonynál, ha kell prókátori vádbeszéd, ahhoz is ért az asszony!
Hiába ismételte a hatalmas mondást szorongatói előtt:
- Első a haza!
- Ház nélkül nincs haza! - kiáltották vissza tízen.
Sőt olyan elhatározott amazon is volt, aki ezt vágta neki oda:
- Vesszen a világ, de legyen igazság!
- Hisz ezek valóságos őrpaták!
- Komáromi asszonyok vagyunk! Akiknek a házuk mindenük, boldogságuk, egész világuk! Nem hagytuk el a leégett hajlékainkat, mikor az ellenség naponta, éjente szórta ránk bombáit. Próbálja meg az úr, bombáztasson ránk a várból: elfutunk-e előle?
- Próbálja meg az úr! - kiáltották valamennyien.
Már csak ,,az úr"!
Az ablakon pedig hangzott a többi száz meg száz asszonynak ádáz rivallása: ott már öklökkel és seprőkkel fenyegetőztek. A hajdani magyar asszonyok jól emlékeztek rá, hogy az ősi törvény jogot ád az asszonynak az egzekúciót opponálással, rezisztálással visszaverni, s ennek a jelvénye volt a felemelt seprő. A teljhatalom kezelője fatális kelepcébe lett szorítva.
Ha enged az asszonyi erőszaknak, vége a tekintélyének. A diktátor nem hátrálhat meg. Ebből a helyzetből pedig senki meg nem szabadítja. A szoba zsúfoltan tele asszonyi alakokkal.
Valaki mégiscsak megszabadította, mikor már odaszorították az íróasztalához, s húzták-vonták a karszékébe.
Ekkor megnyílt az átjáróajtó, s belépett rajta a térparancsnok.
Ő volt a helyőrség legnépszerűbb alakja. Mindenki tudta róla, hogy otthon papucs alatt van. Most is bizonyosan a feleségétől jön, annak a sugalmazására. Kard nem volt az oldalán, ami annál ajánlatosabbá tette.
Őelőtte szépen utat nyitottak a fellázadt matrónák, oda engedték lépni a kormánybiztos elé, aki katonásan szalutált.
- Tisztelt asszonyságok! - szólt az ezredes a nőkhöz fordulva. - Legyenek megnyugodva. A kormánybiztos úr vissza fogja vonni a rendeletet, én állok jót róla. Most menjenek szépen haza, lássanak a konyha után.
- Hát nem fogják a házunk födelét elvinni a fejünk fölül? - kiáltá a vezérszónoknő.
- Nem fogják. Én mondom.
- Akkor hát éljen az ezredes úr!
A szobát megszálló asszonyi tábor ,,éljen" kiáltása kihangzott az utcára, ahol azt a zajongó asszonysereg, mint kivívott győzelem hangját fogta fel, s százszorosan adta vissza.
A hölgydeputáció aztán szépen kitakarodott a kormánybiztos hivatalszobájából, nem mulasztván el szószólója részéről az engedelmet kérést a korai látogatásért.
A kormánybiztos összefont karokkal állt a térparancsnok elé.
- Kíváncsi vagyok rá, hogyan fogsz te engemet arra rábírni, hogy én a rendeletemet visszavonjam?
- Igen egyszerű módon. Állítok eléd egy embert, aki az összes katonai barakkokat rövid időn elkészítteti.
- Kétszáz barakkot?
- Annyit.
- Két hét alatt?
- Hamarább.
- Szeretnék én annak a szeme közé nézni.
- Azonnal idehozom.
Az ezredes átment a saját lakosztályába, s pár perc múlva visszatért másodmagával.
A kormánybiztos, a vasból öntött ember, majd hanyatt dűlt a kacagás miatt, mikor az emberét meglátta.
- Hisz ez a Tózsó! A kis ezermester!
- Igenis, én vagyok.
- Hát maga akar kétszáz barakkot előállítani két hét alatt?
- Én és a consorsaim.
- A kabátja ujjából rázza ki őket?
- Igenis, onnan rázom ki. - Tózsón ezúttal szép Kossuth-dolmány volt, bő ujjakkal: azoknak az egyikéből kihúzott egy hosszában hajtott papirost. Az egy szerződés fogalmazványa volt, melyben Papp Theodoziusz és társai vállalkoznak a komáromi várparancsnokság megrendelésére kétszáz katonai barakkot ötezer ember befogadására két hét alatt felállítani az újszőnyi Duna-parton ötszázezer forint fizetésért.
- Kik azok az ön társai? - kérdezé a kormánybiztos.
Tózsó megnevezte őket. A legtekintélyesebb, vagyonos, komáromi polgárok voltak, derék hazafiak.
Most már nem lehetett a dolgon nevetni. A kormánybiztos még kétkedett.
- De honnan veszik önök kétszáz barakkhoz az épületfát; az ellenség elzárta a Vág torkolatát, onnan talpakat le nem bocsátanak.
- Tessék végigolvasni a szerződést: ott vannak a föltételek. Az épületfa-készlet ott van felhalmozva Vácon. A várparancsnokságnak csak az engedélye kívántatik, hogy bocsássa a vállalkozók rendelkezésére a Komárom alatt horgonyzó hadiflottát, mely azt gőzöseivel felvontassa.
- A hadiflottát? - dörmögé a kormánybiztos.
- Igenis, a magyar hajórajt, melynek admiráljául nemrég Erdélyi Adolf hajóskapitány neveztetett ki. A Duna most egész Vácig szabad az ellenségtől; négy nap alatt a gőzösök felhordhatják az egész váci épületfa-tömeget.
- De ki fizeti ki ennek az épületanyagnak az árát? Pénzt is tud ön a kabátja ujjából előrázni?
- Azt is tudok - felelt Tózsó.
Azzal a Kossuth-dolmány másik ujjából vett elő egy iratot, de már azt se nem adta kezébe a kormánybiztosnak, se fel nem nyitotta előtte, csak a tartalmát mondta el.
- Az egész épületfakészletnek az ára már ki van fizetve. Mostani tulajdonosa engem ruházott fel teljhatalommal, hogy azt alkalomadtával értékesítsem. Itt az alkalom.
- Hogy híják azt a tulajdonost?
- Már engedelmet kérek, azt nem mondhatom meg. Ez üzleti titok. A meghatalmazás törvényes pecsét alatt van kiállítva.
A kormánybiztos még mindig nem akart bízni a dologban.
- De a magyar kormányzat itt Komáromban egy rézgarast sem előlegezhet erre a vállalatra! Értsék meg önök! Ez órában üres minden pénztár, míg Szeremlei el nem készül a dolgával.[1]
- Ó, mi nem várunk Szeremlei dolgára, a consortiumnak nincs szüksége egyébre, mint a várparancsnokság által aláírt szerződésre.
- S ki fogja önöknek ezt az ötszázezer forintot kifizetni?
- Hát ha mi győzünk, akkor a magyar kormány; ha vesztünk, akkor az osztrák kormány.
- Ez igazi görögül van mondva.
- Görögül; de igazán.
A kormánybiztos meg volt győzve az ajánlat komolyságáról. Fogta a tollát, hogy aláírja a szerződést.
Tózsó utánakapott az írásnak.
- Kérem, ne tessék magát fárasztani az aláírással. Ezt Klapka fővezérnek kell aláírni. Majd elküldi hozzá a térparancsnok úr őnagyméltósága.
A hatalmas úr nagyot nézett a kis görögre.
- Értem.
Tózsó rábólintott a fejével. Azt biz' értheti.
A kormánybiztos a mutatóujja hegyével érinté Tózsónak az orrát:
- Ez a görög orr!
Hát biz' az a görög orr meg tudta szagolni, hogy ha ezt a szerződést a teljhatalmú kormánybiztos írja alá, akkor ez rebellis aktus, de ha a várparancsnok írja alá, akkor fortifikácionális kontraktus. Ami nagy különbség.
Az ezredes most kordiális hangon szólt közbe:
- No, ha már kezedbe vetted azt a tollat, írd meg vele a rendeleted visszavonását.
Megtörtént.
- No, Tózsó! - mondá a kormánybiztos -, eldicsekedhetel vele, hogy te vagy Toldi, a János; mert az én derekamat nem törte be senki; te vagy az első és egyetlen, aki azt megtetted.
- Mármost csak azt kérem, hogy méltóztassék intézkedni, hogy a gőzhajókat rögtön fűtsék; még ma tegyenek egy utat Vácra és vissza.
- Az az én dolgom lesz - mondá az ezredes.
Azzal elvonult Tózsóval együtt a megnyert csatatérről az átjáróajtón. Beőthy Laci ott settenkedett már; annak a kezébe nyomták a kormánybiztos visszavonó rendeletét, hogy vigye gyorsan a nyomdába. Az ajtóban elfogták Lacit a hölgyek; mutatta nekik az írást, mire nagy örömben törtek ki, Angiolina szerette volna a diadalért összecsókolni a férjét; de ismerte jól a szigorú embert, hogy a feleségnek a hivatalszobába betörni nem szabad. Natália ellenben nem ismerte a regulát, s minthogy a Laci nyitva hagyta maga után az ajtót, s ő meglátta Tihamért az ezredes előtt állni, odaszólt hozzá fuvolahangon:
- Tihamér!
- Csitt, mamsell! - förmedt rá az ezredes -, a kapitány rapporton van. Tegye be az ajtót!
A galoppinnek pedig, apróra megértetve vele az eddig történteket azonnal lóra kellett ülni, és vágtatni Győrbe, a barakkok felőli szerződéssel, Klapkát értesíteni, s még ha késő éjjel is, visszatérni.
Így múlt el Komárom felül az asszonyzendülés veszedelme egyszerű intézkedéssel. Ki ne ismerné fel ebben is Negrotin kezét?

[1] Az a Szeremlei dolga abból állt, hogy a teljhatalmú kormánybiztos rendeletére 10 és 12 forintos bankjegyek lemezeit véste, amelyek a Kossuth-féle bankjegyeket helyettesíteni fogják.









Jókai Mór: A mi lengyelünk


8. VÉGRE-VALAHÁRA EGYÜTT!
Tózsó mondhatta a kormánybiztosnak azt, hogy a szerződéses nagy épületfa-tulajdonos nevét nem szabad elárulni, mert az üzleti titok; de az üzlettársak előtt csak ki kellett rukkolni vele, hogyan és miképpen lett ez az egész, Vácon megrekedt épületanyag egy kézbe kerítve, és hogy annak a tulajdonosa nem más, mint Lippay Tihamérnak a menyasszonya. Ő az, ki ezt a ,,kincset" odaadja hitelbe az államnak.
Nagy volt az elismerés! Angyalossy Natáliát egy rangba helyezték Rozgonyi Cecíliával, Kanizsay Borbálával.
Azt azután Száky József uramtól nem lehetett rossz néven venni, hogyha ezt a titkot elmondta vejének, a derék honvéd huszárkapitánynak, aki ezt rendén elbeszélte a szeretett feleségének, az rögtön elmondta a szép Molnár Károlynénak, az viszont azonnal közölte a Beöthy Zsigmondnéval, úgyhogy egy nap alatt megtudta az egész város, hogy a nagy veszedelemből megszabadító honleány az a bájos idegen, ki a Dáriósz házát megvásárolta.
Nagy volt a föllelkesedés városszerte. Bizottság alakult hálaalbum szerkesztésére, melynek címlapjára Orbán Gábor rajzmester uram rajzolja az emblémás keretet; abba minden háztulajdonosné saját kezűleg írja be a nevét. Ezt a menyegzője napján fogják Natáliának átadni. A Domonkos és Kalicza-család hölgyei pedig gyönyörű térdeplővánkost hímeztek a számára, saját finom kezeikkel.
Elhatároztatott, hogy a nászlakomát a város fogja megtartani a ,,Fekete sas"-ban.
És azalatt elhalmozták az ezredesnét a szigeti kert legszebb gyümölcseivel. A Katkát kivallatták, hogy mi a kisasszonynak a kedvenc étele. Az találomra azt mondta, hogy a lúdmáj. Attól fogva minden lúdmáj Angiolina asszony konyhájába vándorolt.
És ezalatt nap nap után hordták fel a Dunán a gőzösök a tömérdek épületfát, aminek feldolgozásához rögtön nekiállították a vidékről beszegődtetett ácsokat, pallérokat. Nem vártak vele, amíg a galoppin meghozza a Klapkától aláírt szerződést. Aminthogy az nem is került elő három napig. Nem azért, mintha nem talált volna rá Klapkára, de mivel a fővezér első tekintetre visszahőkölt ettől a vállalattól. Ötszázezer forintot kockáztatni barakkokért! Amikor nincs pénz. A kormánybiztos azonban egyik futárt a másik után nyargaltatta a fővezérhez a kétségbeejtő örömhírrel, hogy ismét ezer meg ezer önkéntes vitéz érkezett Komáromba; itt van az egész Csallóköz, a Mátyusföld, a Dunántúl, s még jönnek a nógrádiak: sürgős a barakkok felállítása, míg végre Klapka félrevetve az aggodalmat, aláfirkantotta nevét a szerződésnek, s visszabocsátotta vele a nyargoncot a főnökéhez.
Tózsó ott leste Tihamért naphosszant a Duna-parton. Mikor meglátta végre, majd lehúzta a lováról. De leszállt arról Tihamér magától is. Agyon volt törve annyi nyargalászás után.
Tózsónak pedig kényelmes csézája volt: abba ültette fel Tihamért, úgy vitte be a városba. Útközben aztán Tihamér előadhatta a vele történteket.
Meglepte azonban a fiatal vitézt, hogy ahány utcán csak végighaladtak, minden járókelő elkurjantja magát: ,,Éljen Lippay Tihamér!" Az ablakokból hölgyek kendőkkel lobogtatnak üdvözletet feléje. El nem tudta képzelni, hogyan lett ő háromnapi távollét alatt ilyen egyszerre a közönség kegyencévé?
Még nagyobb volt a bámulata, mikor a Dumcsa-ház kapuja előtt megállapodva, a kocsiról leugrott, s szemközt találta magát azzal a hölgydeputációval, mely éppen visszatérőben volt nemes küldetéséből; tudniillik, hogy a komáromi hölgyegylet dísztagjául kinevező oklevelet vitték fel Natáliának.
A küldöttség vezérnője, az alispánné, szemben találkozván Tihamérral, megállítá az ifjút, s a kezét fejére téve, így szólt hozzá kenetteljes hangon:
- Áldott légy te, ki a haza legdicsőbb leányát választottad élettársul. Isten megjutalmazott már téged.
Követte ezt az áldást a hölgyküldöttség karszerű éljenzése, melyet a piaci kofák is lelkesülten sivalkodva visszhangozának.
Tihamér pedig mindennek nem tudta kitalálni az okát.
Sietett föl a térparancsnok lakására Tózsóval. A konyha felől került, hogy könnyebben bejusson. A hölgyeket csupa befőzött-csinálásban találta. Ezt a sok ajándékba hordott gyümölcs okozta. Ha az ellenség ostrom alá fogja a várat, mindennap lesz barátfüle baracklekvárral.
A térparancsnok nagyon nyájasan fogadta Tihamért, ki a fővezér által aláírt szerződést a barakkok végett meghozta. A munka már javában folyik. Cserében aztán ő is megajándékozta Tihamért egy becses okirattal, a házasodási engedéllyel, amivel aztán nagy hirtelen szaladt a városházára, onnan meg a parókiára: az elsőnél a kaució betáblázása végett, a másodiknál a vasárnapi esküvő kitűzéséért, amiket elvégezve, visszasietett az ezredesékhez, akik már vártak rá. A cséza be volt fogva. A két hölgy és az ezredes ezen ülnek, az úr hajtja a lovakat; Tihamér a Tózsó kocsiján követi őket.
Egész Új-Szőnyig minden utcán, piacon megújulnak a közönség üdvnyilatkozatai: ezúttal Natáliához intézve, amit a hölgynek napernyő-hajtogatása jelez. Különös ez a nagy népszerűség!
Ó-Szőny felé kanyarodva a magas kőparton egyszerre láthatóvá lett a nagy munka: száz meg száz ács faragott, fuvarosok vontatták fel a fenyőszálakat a Dunáról: egy-egy fölállított fenyő hegye virágokkal, szalagokkal ékeskedett. A kitűzött tér közepén azonban egy már egészen kész barakk volt összeállítva, mintájául a többinek, be is volt mázolva feketére, homlokzatára akkor pingálták föl kék betűkkel: ,,Natália-hajlék".
Tihamérnak egyszerre világosság lőtt az agyán keresztül.
- Te, Tózsó! Ezek a barakkok a Natália váci fájából készülnek itt, ugye?
- Hát persze, hogy abból készülnek.
- Akkor az egész befektetett pénz fuccs!
- Ne kínlódj te azzal. Ha mi, többi vállalkozók nem féltjük a magunk ötszázezer forintját, te ne jajgass a menyasszonyod része miatt. Ez magasabb spekuláció. Ehhez te nem értesz. No eredj, nyújtsd a karodat a menyasszonyodnak.
Bizony majd elfeledte volna.
Sehogy sem találta lélekemelőnek ezt a nagyméretű ácsolást; minden szekercecsapásra azt szerette volna mondani: ,,jaj!"
Minek is konvertálta az az átkozott lengyel a rá bízott Kossuth-bankókat épületfává? Ha azok most megvolnának, lehetne velük urat játszani, rangunk szerint föllépni. Ez csalás volt, rablás, hűtlenség.
Ezekkel a szavakkal nyilatkozott Tózsó előtt, mikor annak a kocsiján visszatértek a városba.
- Az nem igaz! - verte vissza a vádat Tózsó. - A vállalkozás a jogos tulajdonos, Angyalossy Natália teljes beleegyezésével történt. A haza, a hadsereg érdekében történt. És ha ennek az egyszerű, fiatal rác leánynak volt annyi szíve, hogy az egész vagyonát odaajánlja a hazának, teneked, a hősnek, a nagy úrnak, a költőnek szabad-e panaszra fakadnod menyasszonyodnak ily nemes tette miatt?
A kis görög tűzbe jött. Folytatta a leckéztetést.
- Én és azok a hidegfejű kereskedők, akik azt elvállalták, minden vagyonunkat feltettük a magyar nemzet becsületére, s nem félünk, hogy megcsalatkozhassunk. Te pedig ugrani készülsz, mikor megtudod, hogy a menyasszonyod hozománya ott áll a nyedámi Natália-hajlékban. No, hát ugorj mindjárt le innen az én szekeremből. Még nem esküdtél meg vele. Csináld vissza a házasságot. Én jótállok róla, hogy a kockára tett vagyonát visszaszerzem neki, ha égbül, ha pokolbul; de olyan vőlegényt, mint te vagy, faragok neki bükkfataplóbul!
A kis emberke az ő haragjában oly szeretetreméltó volt, Tihamér majd megette.
- No, csak ne dobj ki a csézádból, Tózsócskám. Dehogy ugrom én el. Elveszem én a Natáliámat, ha egy szál ruhában marad is. S ha minden vagyonomat elveszítem, favágással fogom keresni a kenyeret, amivel a feleségemet eltartsam. Ne félts te engemet.
- No, ez már úri beszéd. Hát csak úgy tartsd magad. S ne csinálj a világ előtt olyan savanyú pofát, mint akinek apját-anyját megölték.
Tihamérnak használt a leckéztetés. Ha őeleibe valaki tükröt tartott, hogy megláthassa benne a torz arcát, gyorsan magához tért, megbánta a hibáját, s igyekezett azt helyrehozni.
Az a pár nap a menyegzőig gyorsan eltelt: a katonáknál az újoncok betanításával. Az élelmezési osztálynak megszaporodott a dolga: az ,,Angliában" sütőkemencét kellett felállítani a kenyérszükséglet előállítására. Győrből egyre szállították a posztót, a darócot, a bakancsnak való bőrt. Valahány szabó, csizmadia volt a világon, annak a keze mind tele volt dologgal. A diadalnap óta hat ezred új, harcra kész legénnyel szaporodott meg Klapka tábora: ami elég dolgot adott a tiszteknek.
- Még két nap, még egy nap - mondák egyenkint az egymástól búcsúzó szerelmesek.
Másnap péntek volt: hetes fordulója a diadalmas komáromi ütközetnek.
- Nektek holnap kell megtartanotok az esküvőtöket - ezzel a szóval lepte meg Angiolina a jegyeseket.
- Pénteknap lesz - rebegé Natália. - Én pénteken nem esküszöm.
- Gyere be csak a melléksobámba egy sóra.
Bevitte magával a galambos házba. Tihamért magára hagyták. Nem sokáig kellett neki várakozni. Hamar visszatértek.
A fiatal vőlegény csak ámult és bámult, mikor a visszatérő menyasszonya egész derült kedvvel jött vissza a beleegyezését hirdetni a holnapi esküvőbe; hisz a péntek a magyaroknál szerencsenap. Nem vette észre, hogy annak minden tagja reszket azalatt, amíg enyelegve kacag, hízeleg. Ez az olasz asszony bizonyára varázslónő, hogy három perc alatt így el tudta enyésztetni a babonás félelmet.
Haj, haj! Siralomra méltó oka volt ennek a gyors megváltozásnak.
Angiolina egyazon órában érkezett postagalamb-tudósítást mutatott meg Natáliának.
Guyontól jött; így szólt:
,,Hajnal óta csatában állunk Haynauval. Bem vezet rosszul. Ellenség túlnyomó. Veszteségünk bizonyos."
- Hát én ezst a ross hírt holnapig a markomba zsárva tartom. Mert ha Temesvárnál sétverték a magyar hadsereget, akkor Komáromban nincs több lakodalom.
Tehát már holnap.
Még ezen a napon zeng az egész város a diadalmámortól. A hírlapok csupa diadalhíreket közölnek. Bem vette át Dembinszkytől a főparancsnokságot, a legyőzhetlen Bem. Görgey Artúr megérkezett Aradra az egész hadseregével. Paskievics messze elmaradt mögötte Nagyváradon. Győzelmünk bizonyos.
Az esküvő híre gyorsan elterjedt a városban. Örömanya lesz a térparancsnokné, kiadó násznagy az ezredes, vőfély Beőthy Laci.
A rác templom zsúfolásig megtelt hölgyekkel. Ott volt a színe java.
A menyasszony elragadóan szép volt, a vőlegény délceg alak. A homloka nem volt már bekötve, csak egy tallérnyi fekete angol flastrom takarta a sebhelyét, ami még érdekesebbé tette az arcát.
Aramics Cyrill pópa végezte az esketési szertartást, görög rítus szerint, nagy áhítattal és szabályossággal.
Az összekötött házaspár, a matrikula aláírása végett, tanúival és az örömanyával együtt átment a templomból a sekrestyébe. Tihamér ott tartotta a markában a tíz aranyat, melyet stólául szánt a papnak.
Aramics Cyrill észrevette az adakozási szándékot, s büszke kézmozdulattal hárította el magától; kenetteljes hangon mondta:
- Én nem fogadok el stóla fejében mást, mint egy csókot a menyasszonytól.
Különös ötlet volt. De hiszen Natália Aramics prelátusnak bérmaleánya volt. Odatartotta az orcáját eléje, s engedte arra a papi csókot ráleheltetni.
Ekkor aztán ismétlődött a Kossuth-adoma. Tihamér a papnak szánt tíz aranyat az egyházfi markába nyomta. Azzal karjára fűzte a hitvestársát, s igyekezett vele ki az utcára. Most már férj és feleség voltak: egy kocsiban foglalhattak helyet.
Az utcákon sorfalat állt a közönség, s hangosan éljenezte a volt Dáriósz-házig vágtató házaspárt. Natália a vőlegényétől kapott fehér rózsacsokorral integetett az üdvözlésekre, Tihamér ellenben tudomást sem vett róluk. Láthatólag bosszús volt. Egész hazáig nem szólt semmit, mintha néma barátnak állt volna be.
Amint otthonukban magukra maradtak, Natália gyöngéden odasimult férje keblére, s csókra kínálta az arcát.
- A másik felét az arcának kérem: azt a pap csókja érte.
Natália nagyot bámult rá.
- Ez téged bánt?
- Ördögadta papja! Elébb megcsókolta a feleségemet, mint magam.
- Hisz a pap csókja szakramentum. Ő kérte.
- De a menyasszony pofonja is szakramentum!
Natália elszörnyedt.
- Megütni a papot! Hisz ezért örök kárhozat várna ránk a gyehennában.
- Annak baj az, aki odajut.
Natália nem bírta felfogni Tihamér kedélyszökellését.
Hogy lehet egy papnak a csókjáért, az oltár előtt adott felszentelő csókért, megneheztelni?
Ez bizony elég nagy butaság volt Tihamértól, ami pártoltatásban nem részesülhet.
Ilyen hangulatban indultak el a lakodalmi vendégségre, amit a városi közönség rendezett kedvencei számára.
Ez egyúttal díszlakoma is volt a tisztikar ünneplésére. Kétszáz tiszt volt vendégül meghíva. S ennek megfelelő az előkészület.
A sütőnék egy akkora kenyeret ajándékoztak a lakomához, hogy két ember cepelte saroglyán. Micsoda kenyér volt! Szeretnék olyan poéta lenni, aki a komáromi kenyeret le tudja írni. De hát ahhoz hiányoznak a szavak, a fogalmak, a kifejezések. A ragyogó héját, a duzzadó gyürkéjét még tán lehet; de hát az a foszlós bele, ami érthetővé teszi, hogy miért imádkozunk mi a mindennapi kenyérért.
Ennek a remekműnek méltó társa volt az a tizenöt fontos sárgadinnye-góliát, akit Tassi János uram termesztett a herkályi kertjében. A tatai uradalomból egy egész szarvast küldtek a lakomához, a vitéz ezredes Esterházy Pál rendeletéből. - De minden csodának a netovábbja volt az a másfél mázsás tok, melyet Tuba István halászmester uram ajánlott fel a lakomára; saját fogása volt.
A város legkitűnőbb főzőasszonyai vállalkoztak az ételek elkészítésére, s a kereskedővilág lelkes fiatalsága ajánlkozott a felszolgálás tisztjére.
Így szokták csinálni a díszlakomát Komáromban.
A péntek nap itt hagyományos ünnep. Ez a halebédek napja. A komáromi halebédek mellett elbújhat Lucullus.
Erről mind tudomása volt Angiolina asszonynak; azért (és még valamiért) siettette e napra Tihamér menyegzőjét.
A vendég urak már mind ott ültek a patkó alakú hármas asztalnál, csupa férfitársaság volt; hölgy csak az örömanya és az új menyecske.
Amint az ifjú pár megérkezett, s helyét elfoglalta az asztalfőn, rögtön következett a tálalás. Első fogás volt természetesen a húsleves, csigával, ami nem valami csúszó-mászó állat, hanem orsóheggyel egyenkint csigává tekert tésztanemű. Ilyent csak püspökök kapnak, azok is csak a kálvinisták egyházkerületi-gyűlés ebédjén.
Aztán jött a sok hírhedett nemzeti eledel. Tihamérnak semmi sem ízlett. A bal oldali szomszédja volt a pópa. Annak igyekezett folyvást hátat fordítani. Pedig Natáliához sem volt valami sok szava.
A harmadik ételfogás után megcsengeté Aramics Cyrill a késfokával a poharát, annak jeléül, hogy áldomást készül mondani. Halljuk! Halljuk!
Természetes volt, hogy a legelső tószt az ifjú párt éltette. Azoknak kívánt a pópa holtig tartó, zavartalan boldogságot. Mindenkinek feltűnt, hogy Tihamér üresen koccintotta a poharát a felköszöntőével.
A prelátus nem jött zavarba. A pohárcsengés elcsendesülte után még volt valami mondókája.
- Az én igen kedves barátom, Tihamér, úgy látom, hogy neheztel rám azért az atyai csókért, amelyet én bájos menyasszonyától stólaképpen nyertem. Hogy tehát a duzzogást kiengeszteljem, íme, ezennel visszaadom neki a menyasszonyától kapott csókot.
S azzal átölelte Tihamér fejét, s egy csókot cupppantott az orcájára, de azután még néhány szót súgott a fülébe.
Natália ijedten kapott férje kezéhez; azt hitte, hogy ez most rögtön pofon üti a papot. Dehogy ütötte! A súgott szavak után egyszerre földerült az arca, mind a két karjával átölelte a pópa fejét, s agyba-főbe csókolá; végül karöltve brudert ivott vele.
Az egész társaság hangosan éljenzett és tapsolt. Mindenki azt hitte, hogy ez a pópa által visszaadott menyasszonycsóknak az eredménye.
Csak egy jelen levő vendég találta ki az igazi okot: Negrotin. Ő megfigyelte a pópa suttogását.
A vendégek mind sorba odasiettek az áldomás után az ifjú párral poharat koccintani. Negrotin hátramaradt. Mikor ő is sorra került, hogy üdvözölje az új házaspárt, ő is súgott valamit Tihamér fülébe
- Amit a pópa súgott neked, az igaz.
Amire aztán Tihamér Negrotint is éppen olyan forró ölelésben és arcul csókolásban részesítette, mint az imént a pópát.
Natália bámult ezen legjobban. Nem értette a talányt. Pedig olyan egyszerű volt annak a megoldása. Aramics Cyrill ezt súgta Tihamér fülébe: ,,Negrotinnál még százezer forintja van Natáliának osztrák bankjegyekben."
Negrotin kitalálta e súgást az arckifejezésekből, és sietett azt megerősíteni.
E mozzanattól kezdve Lippay Tihamért mintha csak kicserélték volna. Megjött az étvágya, beszédes lett, tréfálkozott a menyasszonyával és a pópával; áldomásokat mondott, s azokban sziporkázott a költő vénája.
A gazdag lakoma késő estig tartott. Vége felé, hagyományos szokás szerint, úgy illett, hogy az ifjú férj és feleség elhagyja a társaságot minden búcsúzgatás nélkül, s szép osonva hazamenjenek karöltve. Nem szükséges versenyt inni a társasággal.
Az örömanyától mégis búcsút kellett venni. Az ott ült Natália mellett. Meg kellett neki köszönni az eddigi anyai gondoskodást.
Angiolina megcsókolta a fiatal pártfogoltját, s tréfásan ezt súgta a fülébe
- Azstán le ne kapard a homlokáról azst azs angol flastromot.
Nem kísérte őket senki hazáig.
Mikor aztán annyi idő eltelt, hogy ők ketten hazaérhettek, boldog otthonukban elhelyezkedhettek, akkor Angiolina kihúzott egy keskeny papírlapot a korzettje alól, s odanyújtá a jobbján ülő férjének, odasúgva neki:
- Olvasd el ezst, azstán sólj be a társasághozs.
Az ezredes talpra állt, mint aki felköszöntőt akar mondani. Mindenki halljukot kiabált. Kezében volt a felemelt pohár. - De amint a felesége által odanyújtott iraton végigfutott a szemeivel, egyszerre kiesett a pohár a kezéből, ő maga lerogyott a székébe, s az arcát két kezébe temette. Sírt!
Ő, a csaták rettenthetlen hőse, a hidegvérű hadvezető, zokog, mint egy gyermek! Mindenki bámulva tekinte rá.
Ekkor Angiolina kivette a férje kezéből azt az írást, most már ő maga áll fel, és szólt:
- Uraim! Magyar hazsafiak! Örömnapunknak vége van. Törjétek össe a poharakat. Gyás borult a hazsára. Itt a tudósítás galambposta útján Guyontól: ,,Temesvári csata elvesett, ellenség nagyon erős volt. A sereg teljesen sétveretett. Futunk mind Lugos felé, Bem vállperecsét törte."
És ez a bámulatos asszony, ezzel a rémhírrel a keble fodrai között tudott végigélvezni egy hosszú nászlakomát, és vigadni a vigadókkal; nem rontani el védenceinek menyegzői ünnepét! Egy arcvonása el nem árulta, hogy micsoda temetőt hord belül.
Szavaira mély hallgatás következett. Kétszáz férfi, aki megnémult! Ennél rettenetesebb drámai jelenet nem lehet. Aki ennek a megsemmisült világot hirdető hallgatásnak tanúja volt, azt soha holtig el nem felejti. Az nagyszerűbb a kripták hallgatásánál. Kétszáz élő hősnek múmiai némasága.
Ez a csend megrendítőbb, mint az égdörgés.
Ebben a kínos csöndben egyszerre megharsant egy erőteljes férfihang, Negrotiné volt:
- Él magyar, áll Komárom még!
Egy pohár a falhoz csapva törött szét, s egy kard villant meg az asztal fölött.
A következő percben kétszáz pohár törött darabra a falhoz vágva, s kétszáz kard keresztezé egymást, hüvelyét elhagyva; egy közös kiáltás tölté be a termet: ,,Él magyar, áll Komárom még!" S ez a kiáltás aztán kiáradt az utcára, végigjárta a várost. A nagy, megrendítő gyászhírnek ez volt a visszhangja. Megtelt vele a vár és a város, a sáncok, a kunyhók, a mezők. Tán még a halottak is utánakiálták. Nem volt álom ezen az éjszakán.
... Boldog ember csak kettő volt az egész városban: a ma összekötött fiatal házaspár. Ők kívülestek a világból. Ebből a rettenetes világból! Nagy hálát adhatnak érte annak, aki ezt számukra így rendezte.









Jókai Mór: A mi lengyelünk


9. A KOMÁROMI BANKÓK
Életet és vért!
Ó, be sokszor hangoztatta e két szót a magyar! Be is váltotta tettekkel. Életet és vért áldozott fölséges eszmékért.
De ami a tetőpontját képezi a nemzeti áldozatkészségnek, azt ez a szó fejezi ki: ,,és pénzt!"
Pénz az ideghúrja a nyilazó tegeznek. Pénz nélkül nincs hadsereg.
Mezítláb nem harcolnak.
Arra a lelkesedésre, mely Komárom várát és városát a legmerészebb ellenállásra buzdítá, az volt a legjobb intézkedése annak a kormánynak, mely most már Magyarország sorsát kezében tartá, hogy rögtön kibocsátá az előkészített önálló komáromi pénzjegyeket. Két- és tízforintosok voltak. Kiállításuk elég tetszetős volt. Újházy-bankó volt a népszerű elnevezésük.
A komáromi piacon készséggel fogadták az új pénzjegyeket. Semmi sem lett drágább.
Azonban a pénzjegyek hitele megkívánja, hogy azoknak ércalapjuk is legyen. Erről a fővezér gondoskodott. Felszólítást intézett Győr város hazafias lakóihoz, hogy adakozzanak arannyal, ezüsttel egy komáromi állampénztár javára, mely a hadviselésre kibocsátandó pénzjegyek alapjául szolgáljon.
Mesemondásnak is merész volna a megtörtént valóság. Egyetlen városa Magyarországnak, az egy Győr város néhány nap alatt összehordta a magyar hadvezérhez az ércalapul szükséges százezreket, aranyban, ezüstben. Egy özvegyasszony maga egész élete megtakargatott kincsét, ötszáz aranyat s ezerötszáz ezüstforintot tett le a haza oltárára.[1]
Az így összegyűlt nemzeti kincset Klapka Komáromba küldte, a tábori pénztárnoka őrizete alá.
Senki sem emlegeti ennek a férfiúnak nevét. Pedig a szabadságharcnak ő volt a legnevezetesebb alakja. Ő kezelte a pénzt. Klapka élőszóval gyakran elmesélgetett róla. Hihetetlen csodatörténeteket. Holändernek hívták. Zsidó volt. Talán még most is él. Szegényül, elfeledten.
        
       
Újházy nem volt a félrendszabályok embere. Ő mindent radikálisan intézett el.
Néhány nap múlva a komáromi bankjegyek kibocsátása után kormánybiztosi teljhatalmánál fogva parancsot adott ki, hogy minden komáromi lakos szolgáltassa be a birtokában levő minden fajtájú osztrák pénzjegyeket, hogy azok komáromi pénzjegyekkel kicseréltessenek; maguk az osztrák bankók pedig a közönség szeme láttára az angliai sütőkemencében tűznek átadassanak.
Szankció is volt hozzá.
- Aki pedig eltitkolja s magánál rejtegeti az osztrák bankjegyeket, haditörvényszék elé állíttatik, és főbe lövetik. A feljelentő kapja a felfedezett bankjegyösszeg teljes értékét.
Ugyan sietett minden ember a maga félretett osztrák bankjegyeit felhordani az angliai tűzkemencébe.
- Meg vagyunk lőve! - mondá Lippay Tihamér e rendelet után Negrotinhoz rohanva. - Tenálad százezer forintja van nőmnek osztrák bankjegyekben.
- Úgy van.
- Ha ezt följelenti valaki, engem is főbe lőnek, téged is; de még a feleségem is bajba kerül.
- De hát ki tudhat erről?
- Ki tudhat? Ó, te naiv ember! Hát az a pap!
- Az Aramics Cyrill? Te képesnek hinnéd őt ily alávalóságra?
- Barátom! Pap ide, pap oda! Én nem hiszek már a szenteknek sem. Ha egy apostol elárulhatta harminc ezüstpénzért a Messiást, mért ne árulhatna el egy pópa százezer forintért két ilyen kellemetlen fickót, mint mi vagyunk.
- Jól van. Majd beszélni fogok erről a Holländerrel.
- De haladéktalanul.
Negrotin rögtön sietett a várba Holländert fölkeresni.
A komáromi belső várban volt a tábori pénztár elszállásolva, abba a kaszamátaboltba, melynek ablakát egy ágyúnak szánt lőnyílás képezi; kívül is, belül is vasráccsal ellátva, az is a Dunára torkollik; négyöles meredek fal van alatta. A pincebolt ajtaja kovácsoltvasból van, hármas zárral, előtte két honvéd strázsál szuronyos fegyverrel. Azonkívül őrzi az ajtót a kulcsár, nehéz kulcsokat emelve a markában. Ez bocsátja be a látogatókat.
Minden látogatónak elébb nagy igazoláson és megmotoztatáson kell keresztülesni, amíg idáig eljuthat. Negrotin keresztülküzdötte magát. A vasajtón túl egy szűk gádoron át kellett még az utolsó faajtóig elhatolnia, ahol a kulcsár a kézi lámpásával az arcába világított, hogy a szobában levő pénztáros a kémlelőablakocskán át jól megnézhette a látogatóját. Végre odajutott hozzá.
Holländer nem viselt semmiféle katonai rangot, és így egyenruhát sem. Egyszerű, teveszőr kabát volt rajta, házisipka a fején. A pénztár pinceboltjában nyáron is hideg volt.
Összes bútorzata volt egy festetlen asztal írószerszámokkal, mellette szalmaszék, egy sokfiókos polc vastag könyvekkel, aztán két vasláda, azok között egy hárságy szarvasbőr vánkossal, pokróctakaróval. Ő maga ott szokott hálni a pénztár szobájában. Az a két vasláda zárta magába az ország összes kincsét. Egyikben az arany, ezüst; másikban a bankó.
- Nos, Negrotin pajtás, hát mi jó hozott? - kérdé a mindig nyájas emberke. - Hoztál, vagy vinni akarsz?
- Még nem tudom. Talán mind a kettőt.
Azzal elmondta neki az egész tényállást a püspök által rábízott menyasszonyi hozományról. A Rotschild-sorsjegyeket mégis elhallgatta.
Holländer egyet szippantott a tubákosszelencéjéből.
- Most mit tegyek azokkal az elkárhoztatott bankjegyekkel? - mondá Negrotin. - Ha az volna meghagyva, hogy azokat váltsuk fel a magyar hadparancsnokság által kibocsátott pénzjegyekkel, nem volna semmi aggodalmam. A beváltott idegen pénzjegyek megmaradnak, s valamikor kárpótlást adhatnak. De a kormánybiztosi parancs azt rendeli, hogy az osztrák bankjegyek megsemmisíttessenek, tűzbe dobassanak. Kinek használ ez a kegyetlen eljárás? Csak az osztrák banknak. Az, ahány bankjegyét elégetik, annyi beváltandó adóslevelétől szabadul meg. Kára csak a közönségnek lesz.
Holländer odahajolt Negrotinhoz, s valamit súgott a fülébe.
- Adok nektek egy jó tanácsot. Bízd rá a bankjegyeid kiszolgáltatását a Tózsóra. Többet nem mondok.
Negrotin nem sejtett ugyan semmit a jó tanács értelméből, de azért mégis követte. Magához hívatta a kis görögöt.
- Nézd, pajtás. Itt van nálam a védencemnek, Natáliának százezer forintnyi vagyona osztrák bankjegyekben. Most ezeket át kellene váltani komáromi bankókra. Én nem értek a pénzmanipulációhoz; neked a kisujjadban van minden. Légy szíves helyettem ezt a dolgot elvégezni.
- A legnagyobb örömmel - mondta Tózsó. - Légy megnyugodva, pajtás. A legokosabban fogok mindent elvégezni. Már benne vagyok a praxisában ennek.
Olyan furcsán vigyorintott egyet a fél szájával és fél szemével, mikor ezt a szót kiejté: ,,praxisában".
Negrotin előadta a vasládájából azt az összeget, amit a püspök gondjaira bízott. Ezer darab százas volt, keresztkötésben, mely a püspök pecsétjével volt megerősítve. A keresztkötés négy szegletén kilátszott a legfelső és legalsó százforintos bankjegy mintázata.
Egy sor írás nélkül adta azt Tózsó kezébe. Hisz ő is írás nélkül kapta azt a püspöktől.
- Majd holnap visszajövök az eredménnyel - mondá Tózsó.
Negrotin nem értette, miért holnap, miért nem ma.
Elég, ha Tózsó értette.
Másnap reggel a kis görög megjelent a pénzügyi hivatalban, mely az ,,Anglia" sütőkemencéje mögött volt elhelyezve. Egy auditor (fiskális) volt a végrehajtó közeg a bankóégetésnél.
Jó reggelt kívántak egymásnak, Tózsó is, meg az auditor is: egész komolysággal.
- Hozott ön? - kérdé az auditor ridegen.
- Osztrák bankjegyeket elégetni.
- Összeg?
- Százezer forint.
- Meg van számlálva?
- Igenis, meg van.
Előadta a csomagot. A keresztkötés alól kivillogott az arany nyomatú százas alul is, fölül is; a püspök pecsétje hitelesíté a tartalmat.
- Helyes.
Azzal az auditor és Tózsó együtt kimenének a tábori sütőkemencéhez, mely éppen erősen be volt fűtve; a láng a száján csapkodott ki, és ott hiteles tanúk jelenlétében az auditor belehajítá a pénzjegycsomagot a lángoló kemence torkába.
A kemence nagyot hahotázott, mikor a prédáját megkapta, s még magasabbra csapott ki a lángja, fekete füstöt s égett papírfoszlányokat okádva fölfelé.
Az autodafé végezte után az auditor Tózsóval visszament a hivatalszobába, s kiállítá számára a bizonyítványt, miszerint a Lippay Tihamérné tulajdonát képező százezer forintnyi osztrák bankjegyeket mai napon megsemmisítés végett kezéhez szolgáltatta, melynél fogva neki ugyanannyi összeg a magyar kormány pénztárából magyar államjegyekben kiszolgáltatandó.
Ezt odaadta Tózsónak.
Azzal kezet szorítottak. Egymás szemébe néztek. És mind a kettő megállhatta, hogy el ne nevesse magát.
Elég, ha a kemence hahotázott.
Ennek a tűzgyomrú szörnyetegnek tökéletesen mindegy, hogy az égő poklába ledobott töltelék ezer darab bankjegy-e, vagy ugyanannyi szelt komáromi újság.
Tózsó sietett a kapott utalvánnyal Holländerhez.
A pénztárnok kitűnő kedvében volt ezúttal. A bankóprés hatalmasan működött, tele volt a kassza.
- Nos, Tózsó, hát mit hoztál?
- Egy kis utalványt. Csekélységről. Százezer forint elégetett osztrák bankó értékéről.
Holländer megnézte az utalványt: rendben volt. Beírta a főkönyvbe; nyugtát állított ki százezer forintról, s azt Tózsóval aláíratta. Akkor felnyitá a vasládát, mely a bankjegyeket őrzé, s kivett belőle tíz pénzcsomagot, keresztkötésben, mindegyiknek a hámjára rányomtatva: ,,1000 darab 10 forintos", s azokat letette az asztalra Tózsó elé.
- Számláld meg.
- Én? Dehogy számlálom! Amire az állam pecsétje van ráütve, az szentírás - s vizsgálatlanul elrakta a csomagot a táskájába.
Holländer odaállt Tózsó elé, s két kezét annak vállára téve, erősen a szemébe nézett, s aztán csaknem az orrához értetve az orrát, azt mondá neki:
- Te Tózsó! Kinek loptál te ma? Magadnak, vagy másnak? Ha magadnak, akkor akasztófa vagy, ha másnak, akkor szamár vagy.
Tózsó erre mind a két kezével megfogta Holländer két kezét, s mosolyogva mondá:
- Légy üdvöz, testvér.
Azzal aztán sietett Negrotinhoz; az várt rá.
- Itt a beváltott összeg - mondá táskáját felnyitva.
- Nekem meg se mutasd. Ezek a papirosok nálam nem fognak megmelegedni. Vigyük egyenesen jogos tulajdonosukhoz, Lippaynéhoz. Rendelkezzék velük.
Natáliánál éppen kávézó társaság volt: Angiolina, Aramics pópa, az alispánné; Tihamér is otthon volt.
Negrotin előadta látogatása okát. A püspöki nagybátyjától kapott megbízás hozta ide. Eszerint neki a menyasszonyi hozományul szánt százezer forintnyi összeget (osztrák bankjegyekben) titokban kellett tartania. A titok kipattant, a bankjegyeket át kellett adni a magyar kormánynak, s elfogadni értük a komáromi pénzjegyeket. Ezzel Negrotin megbízatása feloldódott. Most ő ez összeget átszolgáltatja jog szerinti tulajdonosának, Lippay Tihamérné asszonyságnak.
Tózsó lerakta a tíz csomag tízezer forintot az asztalra.
Szép Mikulás-ajándék! Százezer forint egy halomban.
Natália el volt érzékenyülve. Nem győzte szorongatni Negrotin és Tózsó kezét. Kávéval is megkínálta őket (amit azok megköszöntek). Azzal az egyik csomag keresztkötését felszakítva, leszámlált belőle száz darabot, és azt a pópa elé tolta:
- Egyházunk szükségeire. - A többit pedig odarakta Tihamér ölébe
- Terád bízom, tégy vele tetszésed szerint.
Tihamér nem mondatta ezt magának kétszer.

[1] Szilágyi emlékiratai.









Jókai Mór: A mi lengyelünk


10. PÉNZMÁMOR
Lippay Tihamér nagybirtokos volt; de örökét nagykorúsága elértéig a vármegye kezelte, jövedelmét apja adósságainak törlesztésére fordítá, ő maga szerény havi járulékkal volt kénytelen beérni.
A népszabadság kikiáltása után a nagybirtokok jövedelme is megzavarodott. Nem volt többé se dézsma, se robot, se füstpénz. A magyar törvényhozás megígérte az úrbéri kárpótlást; de azt csak évek múlva adta meg az osztrák kormány. Addig a magyar nagybirtokos volt a kerek föld legszorongatottabb teremtése.
S most ennek a fiatalembernek egyszerre százezer forintot sepernek az ölébe. A tied! Költsd el!
Tudta jól, hogy ez olyan pénz, mely csak Komárom határán bír értékkel. Most még rövid ideig talán a szomszéd vidéken is. Addig pénz ez, amíg: ,,Él magyar, áll Komárom még!"
Az lesz tehát a virtus, hogy lehet ezt a tenger pénzt a körülzárt idő alatt szépszerével elkölteni?
Ebben a feladatban Tihamér valósággal virtuozitást fejtett ki. Legelső a ló, a paripa, az ekvipázs.
Jött a négyes fogat, tüzes jukkerlovak, Sárkány uramtól felvásárolva, hozzá pompás hintó, Nyiszli uram híres gyárából. Amellett egy könnyű nájticsánka, mokány, ügető fogattal. Libériás kocsisok mind a kettőhöz. Inas, huszár külön, asszonynak és úrnak. Utánuk is nézett minden ember, mikor ostordurrogással vágtattak végig az utcán. Telivér paripa váltotta fel az eddigi nyergest. Ez jó lett a lovásznak.
Azután következett az asszony.
Ami csak arany ékszer volt kapható Üveges uramnál, az mind fel lett vásárolva, s ajándékul adva Natáliának és Angiolinának; Burján uram minden selyme és bársonya a hölgyek lábaihoz rakva, kik a város minden szabójának dolgot adtak. A marchand des modes boltoknak még a kirakatai is kiürültek.
És aztán az ínyencség. Borghese uramnak a pincéjében nem maradt egy pezsgős palack, rajnai, bordeaux-i, tokaji, sőt az ötvenesztendős neszmélyi is hordóstól napfényre hozatott, amiből eddig csak beteg számára adogattak ki, meszelyes palackkal. Csemege, pácolt hal, aszalt gyümölcs tonnaszámra. Fő gond volt a kávéra. Mert abból az asszonyság az arany javát szerette, gyöngykávéval keverve, míg az úr nem ihatott mást, mint mokkát. Férfiszakács lett szegődtetve a konyhába, aki bordeaux-ival készítette az à la Richelieu bélpecsenyét. Nyílt asztal a nap minden szakaszában. Kávézás, likőrözés, aztán villásreggeli, falatozás, ebéd, ozsonna, kvaterkázás, vacsora, puncs, korhelyleves. Ebből semmit sem enged el egy igaz magyar.
Hát már aztán a cigány hogy maradhatott volna el? Tihamér maga egyenruházta föl a szegődött bandáját; azok csak őneki húzták az ő kedvenc nótáit.
De hát örökös muzsikaszóból nem él meg az ember; a puncs és a korhelyleves között nagy idő fekszik, amit komoly foglalatossággal kell betölteni. Vacsora után hagyják az asszonyokat mulatni, nevetgélni fiatal tisztekkel, akiknek ez a mesterségük; a szolid uraságok félrevonulnak a pipázószobába, s ott előveszik a szent Dávidné zsoltárát; egy kis parázs ferbli összekerül. A házigazdának úgy illik, hogy veszítsen.
Aztán itt vannak a jó cimborák is. Játék közben megesik, hogy egy pajtásnak elfogyott a költőpénze; hogyne adna neki kölcsön Tihamér! Csak egy névjegyre kell neki fölírni plajbásszal, az összeget ,,megkaptam". Elég az. Tihamér a svihákok bankárja.
De mindezek mellett is nagyon lassan akar fogyni az a sok pénz. - No, majd segítve lesz rajta, ha egyszer Tihamér rátalál a dúsgazdag liferánsok kártyabarlangjára, akik roppant összegekben játszanak; ott megkönnyebbítik.
Egyelőre úgy vélt magán segíteni, hogy kigondolta a revansot. Viszontlakomát rendezett saját költségére ugyanabban a Fekete Sasban, ahol a nemes város az ő menyegzője megünneplésére tartotta azt a híres díszlakomát. (Aminek a végéről ő szerencséjére elmaradt.)
Meghívta az akkori vendégeket mind. Megrendelte a vendéglősnél ami jó és drága. A pezsgő a padlón folyt.
Ezúttal reggelig tartott a lakoma.
A Pontyó bandája egyre húzta a szebbnél szebb dalokat. A jobb hangú férfiak beleénekeltek.
Semmi sem zavarta meg a vidám mulatságot. Nem aludtak ki a lámpák egyszerre, nem szabadult a terembe se kuvik, se denevér, nem zörgette meg az ablakokat titkos kísértet csontvázöklével.
Angiolina sem rejtegetett a vállfűzője fodrai között eldugott tudósítást. A temesvári hadsereg szétbomlása óta megszűnt a galambposta-izengetés.
Járták az áldomások, hangzott az éljenzés és a pohárcsörgés kivilágos-kivirradtig.
      
       
Ezen a napon rakta le a muszka hadsereg előtt a fegyvert Görgey Artúr hadserege Világosvárnál.









Jókai Mór: A mi lengyelünk


11. LÁTVÁNYOSSÁG
Csak öt nap múlva jutott kezéhez Klapkának a Pressburger Zeitung egy példánya, melyben Haynau hivatalosan jelenti Görgey kapitulációját.
Klapka a szobájába vonult, és keservesen sírt, mikor e megölő hírt elolvasá! Fel van írva a krónikákban, hogy sírt.
Haj! Ha az a könny, amit e napokban férfiszemek sírtak, mind együvé gyűlne és kristályosodnék, az nagyobb volna a Kohinoor gyémántnál.
Most már nem lehetett többé merész előnyomulásra gondolnia; vissza kellett vonulnia hadtestével Komáromba.
Magára maradt.
Hadserege felszaporodott negyvenezer emberre.
Első feladat volt ezt a nagy tömeget egy egész évre ellátni élelemmel, ruházattal.
A mindenütt győztes ellenfél körül fogja zárolni a várat. Hadtömegei fölösen vannak hozzá. De majd jön a tél. A nyár is jó szövetséges volt; elhozta az ellenfél számára az indiai halált. A magyart nem bántotta az, mert az nem kap az éretlen gyümölcsön. De a tél biztosan meghozza a maga öldöklő angyalait. És ezalatt az európai viszonyok átalakulhatnak. Lehetetlen, hogy az egész művelt világrész elnézze közönnyel, hogyan fojtanak vérébe egy nemes nemzetet, mely előharcosa volt a kereszténységnek, a szabadságnak. A diplomácia közbe fog lépni.
Utópia volt: de hittek benne sokan.
A visszavonulásnak azonban egy súlyos következménye lett. A zúgolódás szelleme kapott fel a lovasság között.
A lovasság nem szereti a várbeli szolgálatot. Nincs egyéb hősködése, mint a széna-, szalmabeszerzés.
,,Ha elfogy a vágómarha, a lovainkra kerül a sor. A lovainkat fogjuk megenni."
Egy svadrony Bocskay-huszár nyílt zendülésbe tört ki.
A temesvári ütközetből elszabadult pajtásaik bujtogatták fel őket.
A Bocskay-huszárezred önkéntes csapat volt, mely egy évre szegődött. Az év már letelt, sőt két hónappal meg is lett toldva. A temesvári ütközetben három svadronya a Bocskay-huszároknak vett részt, a fölbomlás után ezek nem vonultak Dessewffyvel Lugosra; ők nem mennek ki Törökországba, hanem egyenesen hazaszáguldoztak a maguk hajdúvárosaiba.
Most a komáromi negyedik svadrony is követni akarta társai jó példáját, s fölmondta az engedelmességet a tisztjeinek. Ők nem szolgálnak tovább; mennek haza.
Ez nyílt zendülés volt.
Rosszabb minden ellenségnél. Belső féreg.
A lelkesedésnek az ellentéte: az elbúsulás. Furcsa egy istenteremtése a magyar; ha föllelkesedik; akkor négy karja van, ha elbúsulja magát, akkor van négy lába.
Ha ez elharapódzik, mint a ragály, a komáromi hadseregben, akkor vége a szabadságharcnak.
Klapka rögtön kirendelt egy század honvédet a rakoncátlankodó huszárok elővezetésére.
A parancsszónak engedelmeskedtek. Leszálltak a lovaikról, s azokat kantárszáron fogva vonultak a vár udvarára, minden huszár mellett egy honvéd, két kezében tartott szuronyos fegyverrel.
Maga a fővezér jött le közéjük. Tartott hozzájuk szívből jövő, szívhez szóló beszédet.
- Fiaim! A hős hajdúk méltó utódai! Most akarjátok-e elhagyni a szabadság zászlaját, amikor az egész haza szeme tirátok néz? Emlékezzetek rá, mily vitézül küzdtetek a Király-erdőben, Nagy-Sarlónál, túlnyomó ellenséggel szemben, győztetek halálmegvető vitézségtekkel! És most, mikor minden vidékről tódul a lelkes fiatalság a szent zászlók alá, ti akarjátok-e azt hűtlenül elhagyni? Veszni hagyjátok a hazát.
A huszárok szószólója vakmerően vágott vissza a vezérnek:
- Mink már leszolgáltuk a magunk kötelességét. Cseléd sem tartozik tovább szolgálni a gazdáját a szerződésénél. Nekünk letelt az esztendőnk, túl is vagyunk rajta. Nem tartozunk a hazának többel.
Rettenetes gondolat volt! Nem tartozunk a hazának többel! Leszolgáltunk érte!
- Akkor én átadlak benneteket a haditörvényszéknek.
A parancsszó teljesítve lett; a huszárcsapat a honvédek kíséretében átvonult a belső várba, ahol a haditörvényszék szabad ég alatt tartá meg ülését.
A törvényszék elnöke, az ezredes, mindenekelőtt fölszólítá az engedetlen huszárcsapatot, hogy rakja le a fegyverét, ahogy vádlottaknál szokás.
A szószóló ellentmondott.
- Mi nem rakjuk le a fegyverünket, mert azt magunk szereztük. A lovainkat sem adjuk át senkinek, mert az is a sajátunk. Nekünk a kormány nem adott semmit. Zászlónk is a régi; a hajdani Bocskay-zászló. Azt is magunkkal visszük, ahogy őseink tették, akik kitörtek a majtényi táborból, s nem rakták le a fegyvert a többi kurucokkal.
Ismerik ezek jól a hajdúk történetét!
Az ezredes e hallatlan vakmerőség megtorlására parancsot adott a honvédszázadosnak, hogy lövessen közé a lázadó huszárcsapatnak.
A százados vezényelt; de a legénység a vezényszóval éppen ellenkező mozdulatot tett. Ahelyett, hogy célzásra kapta volna a puskát, mind valamennyi lábhoz ereszté azt.
- Mi akar ez lenni? Mit jelent ez? - kérdé a százados.
Arra a honvédcsapat közül is megszólalt egy mokány legény.
- Azt, hogy a hajdúknak igazuk van. Mi nem lövünk a pajtásainkra!
Ez már megdöbbentő volt. Az engedetlenség szelleme átterjedt már a honvédségre is.
Ezt nem lehetett büntetlenül hagyni.
A haditörvényszék elnöke most már egy egész zászlóaljat rendelt ki a veressapkásokból, hogy egyszerre elfojtsa a lázadás üszkét, mielőtt az fellobbanna. Ezek aztán lefegyverezték a huszárokat is, meg a honvédeket is.
Mind a két csapat a haditörvényszék elé állíttatott.
Az kimondta rájuk a halálbüntetést. Mind valamennyire.
Az aláírt ítéletet felküldték megerősítés végett a főhadparancsnokhoz.
Hetven huszár volt a halálraítélt, és nyolcvan honvéd. Százötven ember egy tömegben.
Igen egyszerű lehetett a végrehajtás: ágyúval, kartáccsal, amíg valamennyi halomra nem dől; aztán bele valamennyit egy nagy gödörbe, oltatlan meszet a tetejébe: azzal eltakartatott minden. Tüzes vassal ki van irtva a pestis.
Klapka nem tudott a gyökeres bajirtásba belenyugodni.
Átváltoztatta a tömeges kivégzést megtizedeltetéssé.
Csak minden tízediket fogják főbe lőni a legénység közül.
És ez a példaadás nyílt téren fog végbemenni; a Cigánymezőn, a hadcsapatok és a közönség szeme láttára.
Angiolina, amint ez érdekes hírt megtudta a férjétől, futott vele Natáliához.
- Roppant érdekes újdonságot hozsok. Ma délután les a nagy egzsekúcsió itt a Csigánymezsőn; a te ablakodból éppen a legjobban odalátni.
Natália nem értette, hogy mi az az egzekúció.
Angiolina aztán megmagyarázta neki:
- Megtizsedelik a husárokat meg a honvédeket, akik fellázasdtak.
- Talán csak nem komolyan?
- De bizsony csak komolyan. Innen a te ablakodból mindent a legjobban megláthatunk, akár egy lózsiból. Látod, ott a Csigánymezső közsepén van felállítva egy bitófa. Ezs arra való, hogy ha valamelyik delinkvens makacskodik, azst hozzsá kötik. Mögötte van egy deskapalánk, ami azs eltévedt golyókat felfogja. Van operngukkered? Én elhozstam a magamét.
Natália borzadozott.
- Nem! Nem hiszem, hogy ezt az ítéletet végrehajtják. Én azt gondoltam, ez csak ráijesztés fog lenni. Mikor ki lesznek állítva a bűnösök, az utolsó pillanatban jön trombitaszóval a fővezér futárja, fehér kendőt lobogtatva, s hozza a kegyelmet.
- Azst kedvesem, ne hidd. Ennek meg kell történni. Különben azs egés komáromi hadsereg sétbomlik, mielőtt ellenséget látott volna. Itt nem ismerik a komédiázsást.
Natália rá hagyta magát beszéltetni, hogy ő is kiüljön az ablakba Angiolina mellé, megnézni az érdekes látványosságot.
A Rozália tért nagy néptömeg lepte el. A Cigánymezőről a katonaság visszaszorította a közönséget. Az átelleni alacsony házak és fabódék előtt hat zászlóalj honvéd volt felállítva.
A kálvinista templom tornyában elkezdtek kongani a harangok, s a vár fokáról három ágyúlövés dördült el.
A Szombati utca felől közelgett a gyászmenet.
Elöl egy sor dobos. Hangszereik fekete posztóval bevonva, ami a hangot tompítja. Azután a hadbíróság s a tábori lelkészek lóháton. Majd a végrehajtásra kirendelt lövészek csapatja, egy kapitány vezénylete alatt.
Azután jött egyedül lóháton a főporkoláb, ő hozta elöl a nyeregkápában keresztülfektetve a két zászlót. Mindenik becsavarva, s gyászfátyol közé burkolva. Akkor aztán következtek katonás hadsorban az elítélt huszárok, honvédek, százötvenen gyalog. Kétoldalt huszárok lovagoltak, felvont sárkányú karabéllyal a kezükben. Bezárta a menetet a halotthordók csapatja, a fekete Szent Mihály-lovakkal. Távolabb döcögött egy fél üteg tábori ágyú, a rajta ülő tüzérek kezében égő kanóc.
A kálvinista templom tornyából nagy, fekete zászló lengett alá.
Natália még mindig nem hitte, hogy itt igazi temetkezés lesz. Hogy tizenöt szép, deli legénynek kell meghalni társai bűnéért.
Az elítélt két csapatot vegyesen állíták fel: egy huszárt, egy honvédet egymás mellé, két sorban. Hetvenöt jutott egy sorra. Nem számíthatták ki, hogy melyikükre esik a fekete golyó a megtizedeltetésnél, mert a végrehajtó tiszttől függött, hogy melyik oldalon kezdje a számítást, s aztán melyikre térjen át.
Mikor készen volt minden az útra, hármas trombitajelszóra előlépett a vértörvényszék elnöke, egy ősz bajuszú őrnagy, s kibontva az összegöngyölt pergament, felolvasta róla az ítéletet, mely valamennyi vádlott fejére szólt, de melyet a fővezér megtizedeltetésre enyhített.
Egy vékony fűzfavesszőt tartott a kezében.
Ekkor a kíséretet képező huszárok legidősebb őrmestere leszállt a lováról, odajárult az elnök elé, katonás tisztelgéssel, s elmondá a szokásos kegyelmi kérést.
- Pardon, grácia, kegyelmet kérek a szegény bűnösöknek.
- Istennél a kegyelem! - mormogá a főtiszt, s a kettéroppantott vesszőt odadobta az ősz harcos lábaihoz, mire az visszatért a szakaszához, s felült a nyergébe.
Ekkor a lövészek parancsnoka elővezényelt hat vitézt, akik tizenkét lépésnyire a fölállított bitófától sorba álltak, puskáikat karra vetve.
Most következett a végrehajtó tiszt szereplése.
Tizenöt fekete golyó volt a társolyában. Egyet kivett belőlük, s a markába szorítá.
Azt a furfangot találta ki a tízes kiszámításnál, hogy nem az első sornál maradt, hanem az elsőről a másodikra tért át fennhangon számlálva. Mikor ezt a szót kimondta: ,,tíz", akire az esett, annak odanyomta a fekete golyót a kezébe.
Az kilépett a hadsorból. Szép, délceg legény volt.
- Neved?
- Csurgó Tamás.
- Csurgó Tamás, ajánld Istennek a lelkedet.
A huszár tudta a kötelességét. Bátor, meg nem ingó léptekkel járult a szérűre, mely fehér poronddal volt behintve. A tábori lelkész kísérte odáig; kegyes vigasztalást mormogva fülébe.
Az elítélt nem engedte a szemét bekötni, s elkergette magától a papot, aki a feszületet kínálta eléje.
- Hagyjon el engem! Nem térdepelek le! Én kálvinista vagyok.
Azzal megállt a porond közepén, nagy mellét kifeszítve, s odakiálta a lövészeknek:
- No hát, fiúk, most jól célozzatok. Éljen a haza!
Natália még mindig azt hitte, hogy ez mind csak egy érdekes színjátszás. Most jön mindjárt a költői megoldás: a kegyelem hírét vágtatva hozó nyargonc.
Hasztalan várta; az utca végén csak nem jelent meg a lobogtatott fehér kendő.
A tiszt vezényelt:
- Célozz! - Hat fegyver csörrent.
Hát nem jön az a fehér kendő?
- Tüzelj!
A fegyverek eldördültek. A délceg fiatal legény arccal esett a szép fehér porondra, pirosra festve azt a szíve meleg vérével. Natália iszonyattal sikoltott föl, s kétségbeesetten rohant ki az utcai szobából, át a hálókamrájába, s ott az ágyába vetve magát, eldugta a fejét a vánkosai közé - ne lásson, ne halljon többet semmit.
Hanem az a másik hölgy ottmaradt az ablakban. S volt neki valkűr-szíve végignézni mind a tizenöt jelenetét ennek a valóságos szomorújátéknak.
És azután sorba el tudta mondani Natáliának e rettenetes opera variációit, amivel azt kétségbeejté; a puszta elmesélésével.
A második volt egy kegyes fiú, aki szabályszerűen meggyónt a páternek, megcsókolá a feszületet, be hagyta kötni a szemét, s rákezdett a miatyánkra. A lövészek már nekiszegezték a fegyvereiket, a parancsoló már elkiáltá a ,,tüzelj"-t; megvárták, amíg bevégzi: ,,de szabadíts meg a gonosztól, ámen".
Aztán jött egy másik, aki érzékenyen fogta fel a dolgot. Arra kérte a vigasztaló pátert, hogy a véres ingét küldje haza a szeretőjének, aki azt az ő számára varrta. Az édesanyjának mondják azt, hogy a fia a csatában esett el.
A negyedik karakán fickó volt. Mikor a fekete golyót a markában érezte, nagyot ugrott: ,,Csihaj!" Aztán odaszólt a kegyelemkérő őrmesterhez: ,,Ugyan, strázsamester uram, adjon egy kortyot a pálinkásbutykosából, ne menjek szomjan a másvilágra." Azt megkapta: akkor aztán odament a helyére, ezzel a búcsúszóval: ,,Coki világ!"
Egy másik nagyon gyáván viselte magát, sírt, könyörgött, kegyelemért esdekelt, a földhöz verté magát; egyre azt kiabálta ,,Te Kossuth-isten! Te Klapka-isten! Irgalmazzatok nékem!" Ez igen kínos jelenet volt.
Egy legény meg éppen nem akarta magát engedni a halálnak. El akart futni, úgy kellett visszahozni, a vesztőhelyen rúgott, harapott. Ki kellett kötözni a bitófához, és hatlépésnyiről hajtani rajta végre a halálítéletet.
Akadt köztük egy szónok, aki harsány hangon tartott lázító beszédet a társaihoz. Átkozta a bíráit, átkozta a hazáját. A vezénylő tiszt pergő dobveréssel igyekezett elfojtani a szavait. Mikor a legény elesett, beleharapott a homokba, mintha a haza földjét akarná megharapni, hogy megvesszen tőle!
Aztán jött megint egy víg fickó, aki folyvást fütyült, valami pajkos nótát. Mikor halálra találva összeroskadt, még akkor is fölemelte egyszer a fejét, és tovább fütyült.
Legborzasztóbb volt az, mikor az egyik elítéltet a lövészek rosszul találták el: nem halt meg, csak kínlódott és ordított, amíg újra töltöttek, és megadták neki az élettől megváltó kegyelemlövést.
De a mesével határos volt annak a honvédnek az esete, aki a hat lövés után állva maradt, és vigyorogva bámult maga elé. Ez volt a tábortüzek kedvence, a vidám mesemondó, akit valamennyi pajtás szeretett. Mind a hat lövész, mintha összebeszélt volna, melléje lőtt: golyóik a deszkafalba fúródtak. Másik hatnak kellett őket felváltani.
Egy legény, akire a fekete golyó jutott, idegen ajkú, nemrég besorozott újonc volt, aki egy szót sem tudott magyarul. Ez egész komikus figura volt. Aki sehogy sem tudta megérteni, hogyan jut ő ahhoz a megtiszteltetéshez, hogy őt mostan főbe lőjék? Maga is nevetett rajta. Tréfás volt az eset.
A tizenharmadik egy cigány volt. Ez meg éppen kevély volt a sorsára, ,,Soha sem hittem volna, hogy prédikációs halott legyen belőlem!" Volt a zsebében egy doromb, azt a fogai közé szorítá, s rákezdte pengetni a nótát: ,,Túrót eszik a cigány." A vesztőhelyen arra intette a lövészeket, hogy ,,Vigyázzatok, gyerekek, a dorombot meg ne sértsétek, mert ez kell nekem a paradicsomban".
A tizennegyedik kevély uraság volt, afféle nemes ember, akinek nem tetszett ez a plebejushalál; amint a fekete golyót megkapta, odaugrott egy huszárhoz, kirántotta annak a nyeregkápatokjából a pisztolyt, s főbe lőtte magát. Megelőzte a bírák ítéletét.
A tizenötödik gazdag fiú volt; az apja bankár a fővárosban. Ő rekesztette be a sort. Mikor a fekete golyót megkapta, kivette az erszényét a zsebéből, odanyújtá a kezelő őrmesternek: ,,Itt van, pajtás, száz arany, vendégeld meg a társakat a mai nap örömére." Azzal szétosztá a gyűrűit, óráját, melltűjét a végrehajtó tisztek között emlékül, s igaz gavallér módra lépkedett a helyére, s mikor letérdelt, a selyem zsebkendőjét teríté a térde alá, hogy be ne porosodjék.
És ezt Angiolina mind végignézte, végighallgatta.
Natáliát a hideg rázta csak elmondása után is.
- Hogy tudtál ott maradni?
- Hát, kedvesem, ilyen előadást nem látni a milánói Scálában.
Sok asszonynép volt még ott a Rozália téren, aki végignézte ezt a gyászt, de azok legalább sírtak.[1]

[1] Klapka emlékiratai.









Jókai Mór: A mi lengyelünk


12. AZ ORGYILOK
Ezzel a nappal vége volt az örömnapoknak Komáromban. Elmúlt a farsang: következett a nagyböjt. A legnagyobb böjt, csupa pénteknapból.
Egyik hióbposta a másik után jött nyomban.
A főparancsnok által kiküldött parlamenterek bevégzett tényekkel tértek vissza a várba.
Görgey hadserege lerakta a fegyvert.
Arad vára kapitulált.
Az erdélyi hadsereg megadta magát.
Kossuth Bemmel Törökországba menekült. A lugosi hadsereg átkelt a Dunán: a török hadsereg odaát lefegyverezte a menekülő dandárt, vezéreiket Sztambulba vitték.
Duschek átadta az ország arany-, ezüstkincsét a győztesnek. Végre Pétervárad is megnyitá a kapuit a császári vezér előtt. Komárom egyedül maradt.
Sehonnan semmi reménysugár...!
Nincs már Magyarország!...
De nincs már Európa!...
A kétségbeesés álmatlan éjszakája borult a lelkekre.
Ez az utcákra is kiterjedt. Kihalt minden élet.
A hadparancsnokság betiltott minden mulatságot, a cigányokat, a fölösleges leányokat eltávolította a városból. Még a sebes hajtás ellen is szigorú rendeletet adott ki: aki ostordurrogatással vágtat az utcán, a hídon át, azt le kell tartóztatni, akár polgár, akár katonatiszt.
A húst, a szénát a kormány adja ki szűken kiszabva úrnak és katonának.
És végül a hírlapok cenzúra alá vettetnek. (Ez az ostromállapot betetőzése.)
Natália érezte meg legkeservesebben az új sorsfordulatot. Egészen magára lett hagyva. Ha a Katka ott nem lett volna, akivel szót váltson: akár megnémulhatott volna. Senki sem járt látogatóba: nehogy még több rossz hírt halljon, mint amennyit már tud.
Angiolina is ritkábban járt Natáliához. Az emlékezetes gyásznap után másnap még eljött hozzá, elmesélni a később történteket. Mikor a törvénynek elég tétetett, a holttesteket föltették a halottvivő szekerekre: az életben maradt társak kísérjék ki őket a katonai temetőbe. Egressy Béni honvédzenekara járult előre, Don Sebastian gyászindulóját harsogtatva. Az Isten kertjében egymás sorjában volt a tizenöt sír, abban helyezték el társaik tizennégy bajtársukat: az öngyilkosnak a temető árkában jutott nyugvóhely.
A temetőben a sírhantolás után előbb a tábori lelkész mondott a gyülekezet előtt kenetteljes beszédet: utána a haditörvényszék elnöke jelenté ki hivatalos rövidséggel, hogy miután a büntető ítéletnek elég tétetett, az életben maradt legénység a szégyen alól föloldatik: kinek-kinek a fegyverzete visszaadatik, a huszároknak a paripáik is, az altisztek lefokozása visszavonatik, tisztjeik a csapat élére állnak, zászlóik kibontatnak, s úgy fognak a Rácz utcán végigvonulni csengő zene mellett a Szent András-templom előtti térre, ahol újból föl fognak esküdni a zászlóik alá.
Mindez akképp hajtatott végre a honvéd trombitások diadalindulója mellett; ,,meghalt a cselszövő, elmúlt a rút viszály", egész a zászló alá esküvésig.
Mindezt Natália egy nappal később Tihamértól is megtudta, akit két napig nem látott a nagy rémtörténet után.
Alapos mentsége volt rá. A hadtestparancsnokság megduplázta a tisztek számát a Bocskay-huszároknál, s Lippay Tihamért is tettleges szolgálatba állította az élükre, mint századost. Ő is hajdúsági eredetű volt, Dorogról, ahol a magyar óhitűek fészke van. A csapatot pedig rögtön áthelyezték a monostori sáncok közé. És onnan a tiszteknek csak minden harmadnap volt szabad a városba átjönni kiszabott időre.
Natáliának, mint jó asszonynak, ezt mind el kellett hinni. Belenyugodott a kényszerített özvegységbe. Hogy Tihamért csak minden harmadnap láthatja otthon vacsorára; de éjszakára már nem maradhat, vissza kell térnie a huszárjaihoz. Ez a hadi regula. Egy csók, egy ölelés, s aztán: ,,hí a kötelesség!"
Ezek voltak a mézeshetek.
Csak egy mindennapi látogatója volt Natáliának, aki a vacsorához rendesen megjelent: a kegyes pópa, Aramics Cyrill; de az nagyon őrizte a nyelvét minden izgalomkeltő szótól. Ezt már megnyerte Tihamér azzal a biztatással, hogy ha Komárom vára kapitulál, elviszi magával udvari káplánnak a domíniumába. (A komáromi eklézsia kihalóban van már.)
Hát Negrotin? A mi lengyelünk? Felénk sem tekint már? Azóta, hogy ama bizonyos százezer forintot átadta a védencének, sohasem jött hozzá, hogy bár egy pohár pezsgővel megjutalmazhatták volna ezért a kis barátságért.
Hát Negrotin nem jött Natáliához, először és főképp azért nem, mert nagyon rossz tettető volt, nem tudott hazudni. Rögtön elárulta a képe, úgy elvörösödött, ha valami nem igazat mondott.
Márpedig folyvást hazudnia, komédiáznia kellett volna, mikor a fiatal szalmaözvegy sopánkodásait hallja a szigorú hadi regula ellen, mely szeretett társát tőle távol tartja.
Az igazat pedig csak nem mondhatta el az asszonykának. Hogy az ő édes egyetlene mindennap átjár a Monostorról a városba délutánonként: látogatást tesz az ismerősöknél, Angiolinával együtt sakkozik, s ha ott találja az ezredes, s ráförmed, kergeti, hogy vagy menjen a feleségéhez, vagy a huszárjaihoz, hát akkor fut, de sem az egyikhez, sem a másikhoz, hanem a tiszti kaszinóba, ami rendesen tele van tilalomszegő tisztekkel. Ki győzné őket büntetni?
S még a kaszinó hagyján: de van annál rejtettebb otthon is, ahol hazárdjáték folyik, nagy pénzben. Tihamér virradatig ott mulat, vesztegeti az időt, kedélyt és pénzt.
Hát ezt nem mondhatta el Negrotin Natáliának.
De még nagyobb oka volt Negrotinnak Lippayék háza táját kerülni.
A tisztikarban két véleményáramlat fejlődött lassankint.
Egyik az elszántaké, másik a számítóké.
Győzelemre nem volt kilátás. Álmodni sem lehetett róla.
Választás csak két esély között lehetett. Dicsőséges elvérzés, mint Zrínyi Miklósé volt Szigetvárnál, örök emlékül az utókornak; vagy hasznos megalkuvás a hatalommal a mai nap javára s a holnapi nap reményére.
A lengyelek az előbbi mellett tüzeskedtek; Negrotin is.
Itt pedig szemben találta magával Tihamért.
Ő a halhatatlanságért buzgott, ez az életrevalóságért.
Negrotin nem akarta a nagy politikai és hadászati ellentétet még a családi otthonba is átszármaztatni.
S ez csak javára volt Natáliának.
Ő még abból a kínos helyzetből, amelyet mindenki érezett, nem is sejtett semmit.
A ,,Mártírok Oszlopa" nincs úgy teleírva szenvedésekkel, mint Komárom története e két hónap alatt.
Amit Dante isteni fantáziája a pokol számára kigondolt; amit Laokoon a kígyók fojtó szorongatása alatt, hazájáért küzdve, kiszenvedett; amit a leláncolt Prométheuszból a folyton csapkodó saskeselyű kitépett, amiért a sziklahengerítő Sziszüphosz hasztalan erőlködött, amivel Herkulest a Nessus-ing őrjöngésbe hozta, azt a komáromi hazavédők nap-nap után végig kiszenvedték.
Sorsuk az elevenen eltemetett halotté volt; aki hallja a koporsó födelére zuhogó hantok dobogását, s nincs ereje tetszhalott álmát megszakítani.
Összességükben még egy erős hadsereget képeztek.
Ha nyílt csatatéren egyenlő erejű ellenséggel mérkőzhetnek össze, azt elkeseredésükben a porig gázolják. De az ellenség csak távolban állítja föl táborait, minden oldalról: úgy nyomul előre. Nem támad, nem áll tűznek, csak csendesen, hidegen ostromol. Fölbérelt szökevényeket bocsát a magyar táborba, kik a közvitézeket megpuhítják. Vezérei fennhéjázó kiáltványokat küldöznek a magyar fővezérhez, melyben őt föltétlen megadásra szólítják föl.
,,Soha!" Ez volt rá a válasz.
Az orosz és osztrák hadtestek egymás után érkeztek meg Komárom körülzárolására: háromszoros haderő állt a komáromi magyar várőrség ellenében.
Osztrák és orosz főtisztek nyargalásztak a város utcáin. Parlamenterek voltak, kik vezéreik nevében feladási kísérleteket tettek. A népség nagy tömegekben leste a téren az eredményt, s ujjongott, mikor Klapka válaszáról értesült, amit az a daliás termetű Iszakov által az orosz cárnak küldött.
A föltétlen feladás megtagadtatik, a cár közbenjárása kéretik bekövetkezendő egyezkedésekre. ,,Ha ezen egyezkedések alkotmányos és nemzeti jogaink alapján történnek, Komárom vára csak akkor vesz bennük részt, és adja beleegyezését: különben a nemzet ezen legerősebb és legdrágább őrbástyájának védői az utolsó emberig fognak harcolni, s inkább romjai alá temetkeznek, mintsem azt gyáván feladják."
Ezek voltak Klapka saját kezűleg írott sorai.
A hatalmas ellenség erre jónak látta tizennégy napra fegyverszünetet kötni Klapkával.
Ez a két hét ismét pihenést hozott a társadalmi életbe. A látogatások, estélyek újra megkezdődhettek.
Tihamérnak megengedtetett, hogy otthon tartózkodjék a feleségénél. Ezt meg is tette. Amire nagyon jó oka volt.
A fővezér szigorú napiparancsot adott ki a tisztikarban elharapózott hazárdjátékdüh ellen. Az őrjáratok utasítva voltak éjente óránkint vizsgálatot tartani, rendőrtiszt vezetése mellett a kávéházakban, s akiket ott szerencsejátéknál kapnak, följegyezni, bankjaikat elkobozni.
Így aztán Tihamér is kénytelen volt az otthonát szerető férj szerepét vállalni. Nyílt házat tartott, vendéglátó asztalt. Natáliára mozgalmas társadalmi élet föladatai vártak, amiknek mindennapos barátnéja, Angiolina segélyével kész asszonyként megfelelt. Esténkint hölgy kártyatársaság került össze, akik a Komáromban ismeretes ,,Czapári-cvikk"-et kultiválták (persze krajcárban). A világ rendje aztán úgy kívánta, hogy az úri vendégek viszont más szobában, de nem is az úréban, mert annak az ablakai az utcára szolgáltak, hanem egy udvari szobában áldoztak a kártya bálványának (de már ezek nem krajcárban), így aztán a hazárdjátékok ellen kiadott parancs szépen ki lett játszva.
Mikor késő éjjel, vendégoszlás után, az ifjú férj és feleség magukra maradtak, az asszonyka tréfás zsémbeléssel mutogatta az urának kártyanyereségét:
- No, te csapodár! Miket véthettél ellenem szerelem dolgában; nézd, milyen halom krajcárt nyertem össze! Példabeszédes szerencsém volt ma. - Amire aztán a férjecske egy savanyú csókot nyomott hitvese ajkára, s azt mondá:
- Bár te ne szeretnél olyan nagyon engem. - Ami annyit jelent, hogy ma is jól megkopasztották. A vesztő férfi szomorú hálótárs.
Akármiről akar vele az asszony beszélgetést kezdeni, az mind felizgatja.
Pedig hát szeretne a folyamatban levő országos ügyekről egyet-mást megtudni tőle. Nyers válaszokat kap rá.
,,Mit tudom én? Azt nem kötik az én orromra."
Iszakovról kérdezik.
,,Az egy muszka kém!"
Friebeisz Pistát említik.
,,Az egy futóbolond."
Újházy László csak derék ember.
,,Mikor alszik."
Thaly Zsigmond csak nagy hazafi.
,,Mikor ébren van is, álmodik."
Hát a Tózsó?
,,Országos tolvaj!"
No, de Klapka?
,,Tirannus! Nagymogul!"
De a kedves vendégek, akik itt mulattak?
,,Szemenszedett zsiványok, útonállók."
Végre Negrotinra kerül a sor.
No, annak egész litániája jut a szidalmaknak.
,,Cudar, sehonnai, polyák kalandor, se Istene, se hazája. Meg van vesztegetve."
Így sorról sorra mindenki el van ítélve Tihamér által, amint a nevét kiejtik. Nem lehet vele nyugodtan beszélgetni. Csupán Angiolina által tudott Natália némi értesítést nyerni a válságos napok fordulatáról. Mindennap találkozott vele. Úgy óhajtotta; pedig úgy félt tőle.
És csak ez az egy nő tudott neki arról az emberről beszélni, akit imádott: Klapkáról.
Igen, úgy volt. Tihamért szerette, Negrotint becsülte, de Klapkát imádta.
Mióta?
Attól a naptól fogva, amikor a vezér azt a sok ifjú életet kioltotta. Hisz aki így osztja a halált, az nem ember, az egy bálvány!
És az a bálvány méltó volt rá, hogy minden nő szíve imádattal teljen el iránta.
Mit nekünk Atlasz az üres földgömbjével? Klapka egy országot emelt a vállán, tele kétségbeesett népek millióival. És nem roskadt össze a terhe alatt.
Két út állt előtte. Az erős Komárom várat az utolsó emberig védelmezni, s ha ostrommal elfoglaltatik, a levegőbe röpíteni, romjai alá temetkezni: - vagy pedig a feladásért olyan árt követelni, mely az országot megnyugtatja.
Micsoda új Iliász hőskölteménye lett volna abból, ha az alkut nem ismerő harcot választják?
De Klapka az utóbbit kísérté meg.
Natália megtudta Angiolinától a magyar fővezér békeföltételeit. Amnesztia a nemzet számára; általános kegyelem az összes magyar hadseregnek, mely már letette a fegyvert, vagy ezután leteendi; a magyar kincstár által kibocsátott papírpénz értékesítése, útlevelek kiadása azon honfiak számára, akik külföldre akarnak költözni, mindenkinek a magántulajdona biztosítása, Komárom városa és lakosai számára teljes feledés, minden politikai üldözés kerülése, a várkormányzóság által kibocsátott papírpénz beváltása, úgyszintén a várkormányzóság által kötött szerződések kártalanítása.
Csak e föltételek teljesítése mellett kész Komárom várának hadserege a várat átadni, ellenkező esetben utolsó emberig védeni fogja a sáncait.
Derék föltételek voltak. De ezek is nagy ellenzésre találtak a haditanácsban. A tüzesebb hazafiak hallani sem akartak a fegyverletételről.
Dicső halál! Ez volt a jelszavuk. Csak két szavazattöbbséggel lett elfogadva az izenetterv a haditanácsban. Klapkának az ellenségen felül saját bajtársaival is kellett küzdeni.
Aztán következtek a furfangok, fortélyok, cselszövények az ellenség részéről.
Haynau hallani sem akart amnesztiáról: föltétlen megadást követelt. A pénzkérdések pedig egészen süket fülekre találtak. A fegyverszünet alatt mindenféle eszközét kipróbálták a megpuhításnak.
Először az ijesztgetést, fenyegetést. Ez nem fogott. Azután a csábítgatást, kecsegtetést. Megpróbáltak Klapka nagyravágyásának hízelkedni; fényes jövőt tükröztetni eléje, ha meghajlik a hatalom előtt; azután bebocsátottak a táborába Világosnál kapitulált honvédeket, tiszteket, kik mesés dolgokat beszéltek komáromi bajtársaiknak arról a nagy barátságról, mely a magyar és orosz hadsereg tagjai közt lábra kapott. Íme, ők mindenütt szabadon járnak, kardosan. Az orosz rokonszenv terjedt, mint a ragály. Azután proklamációkat nyomattak, s azokat parasztok által a várba becsempésztették, s a honvédek között kiosztották, melyben azok az engedelmesség fölmondására lázíttatnak, az előőrsök szökésre buzdíttatnak.
Még rábeszélő női ajkak és szép szemek is eszközül használtattak a vezér megingatására. Mind hasztalan!
Klapka ideálja volt a férfinak, a hazafinak, a hősnek.
Egy napon Natália azt kérdezé a papjától, Aramics Cyrilltől:
- Szabad-e egy nőnek a férjén kívül más férfinak a nevét az imájába foglalni?
A pap azt felelte, hogy ha a jóindulat kútforrása tiszta, akkor megengedhető.
Natália aztán minden reggel, este belefoglalta bálványa nevét Istenhez némán elfohászkodott imájába. Nem vétett vele. A nő hitbuzgó volt, s bízott az imádkozás hatásában, mint ahogy sokan bíznak. Ahogy a királyi költő énekli: ,,Éjjel kezem föltartom, az égre hozzád nyújtom!"
Mikor aztán már semmivel sem bírták a fondorkodók Klapkát megejteni, elővették a végső eszközt: a gyilkot.
A fegyverszünetet felmondta két nappal határideje előtt az osztrák főparancsnok, visszautasítva Klapka alkupontozatait.
Micsoda örömzaj támadt erre Komáromban. Tehát harc lesz életre-halálra! A nép ellepte az utcákat, a piacok megteltek. Szent őrjöngés szállt meg minden szívet. Harcolni fogunk! Vége az alkudozásnak!
A polgárság az örömhírre fáklyászenét szándékozott adni Klapkának; de azt a fővezér betiltotta. Nem muzsikával kell erre válaszolni, hanem ágyúdörgéssel, kardcsattogással.
A csatározás körös-körül megkezdődött.
És akkor mutatkozott egész fényében a várvédő lovasság dicső feladata. Az ércabroncsot, mely a vár körül összeszoríttatik, széttörni, fölbontani.
Mindennap, minden ponton folytak a csatározások a magyar huszárok s az orosz kozákok és dzsidások között.
Angiolina minden csatahírt sietett Natáliával rögtön közölni. A férje mint dandárvezér működött: parancsnoksága alatt volt Tihamér a Bocskay-huszárszázaddal és Negrotin a lengyel csapatjával. A Bocskayak vitéz magukviseletével fényesen letisztíták a zászlójukon esett foltot. Tihamér is kitüntette magát.
Egy lovassági csatát maga Klapka személyesen intézett, melyben a huszárok hatalmasan összekaszaboltak egy kozák szotnyát, tizenkét foglyot is hoztak el magukkal.
De a honvédség is fényes próbáit adta csatákban edzett vitézségének, ahol szuronyszegezve kellett az ellenség által megszállt falvakat, hidakat visszafoglalni. Még az öreg ágyúkra nem is került a sor, amik a monostori erdőt, a Csillag-sáncot, a Kossuth-vonalat védték, elég volt a huszárkard, a honvédszurony, az ostromló sereg visszatérésére.
Ez így tartott egy hétig.
A tábori szolgálat csupa kedélyeskedés volt.
Natália naponkint kikocsikázott Angiolinával a táborba, ahol férjeik sátoroztak. Hordtak magukkal ozsonnát.
Tihamér-elmesélte a társaságnak előőrsi élményeit.
Amint a védelmi őrdombhoz megérkeznek, egy honvéd felkap a domb tetejére, s fehér kendőjét elkezdi lobogtatni, mire az átellenben felhányt őrdomb mögül előkerülnek a kozákok a vezénylő tisztjükkel együtt, s aztán átbaktatnak a magyar előőrshöz, hátukra vetett dárdával. Ott egymáshoz kötözik a lovakat, s betérnek a honvédtanyára. A honvédek megtraktálják a vendégeiket jó komáromi cipóval, szalonnával; a kozákok pedig megitatják a honvédeket a pálinkásbutykosaikból. Egymás nyelvét nem értik, de annyit tudnak az oroszok, hogy a komáromi kenyér sokkal jobb, mint az ő kétszersültjük, a magyaroknak ellenben jobban ízlik az orosz rostopcsin, mint a hazai gugyi.
A magyar és orosz tiszt ellenben megérti egymást vagy németül, vagy franciául. Az orosz azt kérdi: ,,Sokáig tart még nálatok az a fehér cipó, szalonna?"
- Tizennyolc hónapig.
Amire az orosz azt mondja: ,,Szapperment!"
Azalatt ők megfagyhatnak idekinn.
És ez nem is hetvenkedés. Pár nap előtt jelentette be hivatalosan Asserman ezredes, a várkormányzó, hogy a hadsereg másfél évre el van látva élelemmel. Minden katona kap naponkint egy harmadrész font húst, hozzá főzeléket, kenyeret, bort mértékkel. Nem kerül a lovakra a sor.
Egy este Asserman éppenséggel azzal lepte meg Komárom városát, hogy saját termeiben fényes bált rendezett, melyre az egész tisztikar, s a város előkelőségei asszonyságaikkal együtt meghívattak.
Az volt aztán a lakoma! A halál tornácában!
Künn a sáncokon a mozsarak durrogtak, idebenn a pezsgőspalackok.
Szemtanú így írja le a bált:
,,A gazdagon díszített és fényesen világított termekben minden rangú tisztek csoportja hullámzott. Klapka, karján vezetve Károlyi grófnét, a Rákóczi-induló hangjainál nyitotta meg a táncvigalmat. (Elszámolja a fényes nevű vendégsereget.) Keveset táncoltak, és lehetetlen volt vidámságot és jókedvet színlelni, mely különben a vitézeket a véres harcokban sem hagyá el. Egyetértő társalgás helyett külön csoportokat pillantott meg itt az ember, kik a magyar szokás ellenére halkan beszélgettek."
No, de mindegy! Azért áthangzott a Dunán a Rákóczi-induló, s megtudhatta az ellenség, hogy ,,sírva is vigad a magyar".
A bálra következő napon aztán nagy dolog történt, ahogy azt Angiolina korán reggel Natáliának elmondta. Ő Klapka saját szájából hallotta ez eseményt. Úgy rohant Natáliához egész otthonkában.
- Képzseld csak, tegnap Klapkát meg akarták gyilkolni.
Natália összerezzent.
Minő intézkedése a gondviselésnek!
Neki a tegnapi várkormányzói bálról férje távolléte miatt el kellett maradnia. Korán lefekhetett, imádkozott. Ha azon estén felmegy a táncvigalomba, elmarad az imádság, s nem védi meg a bálványát!
- Hogy történt? Az Isten szerelméért!
- Így besélte Klapka: Egy idő óta egy gyanús külsejű embert láttak a városban kóborolni, ki Klapka járás-kelése után tudakozsódott. A rendőrök letartózstatták. Nem volt semmi igazoló levele. Azst mondta, hogy Fehérhegyesinek híják. Azst kívánta, hogy vezessék Klapka elé, akinek fontos titkokat akar átadni. Odavitték. Klapka azst mondja, hogy sohasem látott utálatosabb akastófavirágot: félsemű, lelógó ajkú, ragyaverte pofa volt. Azst állította, hogy Amerikából vissatért magyar. Klapka határozsott kérdéseket intézsett hozzsá, mire azs amerikai csak összefüggés nélküli mondatokat dadogott, fejkapkodva nézsegetett sét a sobában, s végül arra kérte a fővezsért, hogy küldje ki a sobából a solgálattevő tistet: fontos titkait egyedül őneki mondhatja el. Klapka egyedül maradt azs idegennel. Arra ezs azst mondta, hogy ő Kossuthhoz volt küldve fontos izsenettel, de ezst már nem találta Magyarországon: azsért Komáromba jött, hogy Klapkának adja át ezs izsenetet. Klapka felsólítá, hogy adja hát elő, amit hozsott. Azs idegen erre a keblébe nyúlt; de Klapka ésrevette a gyanús mozsdulatot, s megragadta azs ember karját, s bekiáltá azs őröket. Azsok közsrefogták azs idegent, és motozsás alá vették. Megtalálták azs oldalzsebében a tőrt, mely már a hasnálat nyomát viselte magán. Azsonkívül azs öltönye bélésébe bevarrva több iratot: egy menedéklevelet azs ellenséges főparancsnokságtól, s egy ajánlólevelet a bécsi rendőrségtől, melyben Weissenberget jól hasnálható, bizsalmas embernek dicsérik föl. Klapka átadatta ezst azs embert a haditörvényséknek. Ott kisült róla, hogy azs ellenség kéme, s ezsért halálra ítélték.
- No, ennek a kivégzését végig fogom nézni! - mondá Natália.
Ő, a gyönge szívű, az ideges nő, látni akarja egy elítélt embernek az utolsó kínszenvedését. Mert ez az ő ideálját akarta megölni.
Ha ez volt a kívánsága, ez gyorsan beteljesült.
Még együtt voltak Angiolinával, amidőn megkondult a gyászt jelentő harang: közeledett a tompított dobverés; az utolsó útra kísérő csapat jött a maga rendében a Cigánymező felé. A bitófa előtti tér ismét be volt hintve fehér poronddal.
A hölgyek az ablakba támaszkodtak. Előttük haladt el a halálraítélt.
Natália összeborzadt a láttára.
- Milyen vadállati torzarc! Valóságos ördög.
S nem érzett az ördög iránt semmi szánalmat. Kegyetlen tudott lenni.
Az elítéltet a tábori lelkész kísérte, kegyesen biztatva ájtatos szavakkal.
Mikor a vesztőhelyre megérkeztek, a halál örököse azt mondá a lelkésznek, hogy meg akar gyónni.
Ezt az áhítatos kívánságát teljesíteni kellett.
A pap odatartá a fülét az elítélt szájához, hogy az súgva mondhassa el lelkének titkait, amiért bűnbocsánatot remél.
A gyónás titka szent: azt csak fölszentelt pap lelkének szabad befogadni, és soha el nem árulni.
De ez a megtért bűnbánó azt cselekedte, hogy amit titokban súgva elmondott, azt a következő percben fennhangon elkiáltotta, hogy a végrehajtó tiszt és a lövészek is meghallhassák.
,,Az én nevem Weissenberg Henrik."
,,Engemet felbéreltek, hogy Kossuthot megöljem."
,,Meg is öltem volna, ha rátalálhatok."
,,Azután Klapka ellen küldtek el, hogy meggyilkoljam."
,,Kaptam érte száz aranyat."
,,A száz arany ott van a cimborámnál, aki hátramaradt Pesten; de be fog jönni Komáromba huszáregyenruhában, s ő fogja megölni Klapkát."
A pap szörnyűködött.
A vezénylő tiszt megunta a dolgot: odakiáltotta a páternek:
- Üsse már pofon azt a kóklert, s absoválja! Hisz ez estig is el fog itten gyónni!
Aztán végeztek vele.
És ezúttal Natália is úgy találta, hogy ilyent nem láthatni a milánói Scalában.









Jókai Mór: A mi lengyelünk


13. RESPUBLICA KOMAROMIENSIS
Nap nap után telt el. Folyt a nagy harc az ostromlók és ostromlottak között. Nem karddal és ágyúval: annál hatalmasabb fegyverrel: a kaszával. Annak a nagy csontembernek a kaszájával, akit úgy hínak, hogy ,,halál". Nem az Iliász, nem a Zrínyiász faltörő harca, hanem a dögvész dicstelen pusztítása. Minden táborhelyen temető támadt; a kórházak zsúfolva voltak nyavalyásokkal, itt is, ott is. Komárom utcáin nem szünetelt a temetési gyászmenet.
Ez megpuhította a kőkemény szíveket.
Ó, ez a derék, becsületes Cholera Morbus a leghatalmasabb békebarát.
Bécsben is, Komáromban is kezdték átlátni, hogy amilyen dicsőséges feladat vitézül elvérezni a csatában, olyan szomorú sors elhullani dögben.
Kezdtek megalkudni.
Haynau elengedte a föltétlen megadást, kényre-kegyre teljes bocsánatot kínált az egész komáromi hadseregnek, vagyon- és szabadságbiztosítást; Klapka felhagyott az egész országot érdeklő kikötésével, a hadsereget és a Komáromban összegyűlt hazafiakat kívánta megmenteni.
Haynau azt felelte neki, hogy ő csak a katonákkal egyezkedik, polgárokra nem terjed ki a kegyelme.
Klapka segített rajta. Valamennyi Komáromba menekült hazafit, aki a szabadságharcban részt vett, kormánybiztost, tisztviselőt, írót, mind kinevezett hadnagyokká, századosokká, kétszáz derék családapát, reményteljes ifjakat mentett meg ezzel az egy szíve sugallatával a bitófától, börtöntől, a koldusbottól.
,,Annyi áldás szállott rája!"
Áldás? Szállott biz arra átok is. A nem alkuvó hazafiak átka. Egyik nap a másik után a legviharosabb ülések tartattak a tisztikar gyülekezetében. Minő világgyújtogató beszédek. Rettenetes kitörései az ékesszólásnak. Magyar és német nyelven. A honvédtisztek nagy része német volt; egynéhány lengyel. Ezek voltak a legharciasabbak. Klapkának a saját tiszttársaival volt a legnehezebb küzdelme. Eleinte a kormánybiztossal, Újházyval.
A békülni nem akaró elemet gyarapítá az összes tüzérség és a mérnöki kar. Ők bíztak fegyvereik legyőzhetetlenségében.
Rendszeres liga képződött Klapka ellen, valóságos összeesküvés. Vezére volt egy fiatal főtiszt: Thaly Zsigmond. Vitéz bajnok, hevesfejű politikus.
A liga terve ez volt: Klapkát mint hazaárulót elfogatni, fővezéri állásától megfosztani, s azt Mack tábornokra átruházni, Újházyt is elmozdítani. És akkor kikiáltani Komáromot és a Csallóközt szabad köztársasággá, s folytatni a harcot a végtelenig.
,,Respublica Komaromiensis."
Milyen nevetés támadt a mai kor embereinél erre a szóra.
Komáromi köztársaság. Csallóköz tartománnyal!
Hahaha!
Tiszteletre méltó volt az érzelem, mely ezt kigondolta. A végső elkeseredés e bukott haza sorsa fölött.
S nem volt az (az akkori idők viszonyai között) olyan észficamító hóbort, mint amilyennek most látszik.
A Csallóköz (a hajdani ,,Aranykert") teljesen elégséges arra, hogy a komáromi várőrséget évről évre eleséggel, szüleséggel ellássa. Az évi termése túl gazdag volt.
A komáromi hadsereg elég erős a megszálló, ellenséges hadsereget a Csallóközből kiverni, sőt azt megsemmisíteni. S hogy új hadsereg jöhessen át e nagy szigetre, annak a meggátlására itt van a hadi gőzös. Azt erős vaslemezekkel fogják beburkolni, tizennyolc fontos ágyúkkal ellátni, s ez képes lesz megakadályozni minden hídverést a Duna-ágakon. Íme a komáromi ész öt évvel hamarább kitalálta a páncélos hadihajók tervét, mint az amerikai belháború létrehozta a Merrimac és Monitor példányait.
De hát télen, amikor a Duna befagy, s hosszában járható? Akkor ott lesznek a mozgó őrcsapatok, melyek az átkelni akaró ellenség előtt a jeget fölrobbantják; lőpor van elég.
De hát a hadsereg fizetésére szükséges pénz honnan kerül elő? Először is itt van a bankóprés. Másodszor a köztársaság követei bejárják Poroszországot, Angliát, Amerikát, a komáromi köztársaság számára államkölcsönt szerezni. (Hittek a Poroszország és Ausztria között kitörendő háborúban.)
És ami a legpraktikusabb volt (Friebeisz Pistától eredt): felállítunk Komáromban egy rulettbankot, az idecsődíti az idegen milliomosokat, annak a nyereségéből eltartunk egy hadsereget.
Ez a terv talált a legnagyobb (titkos) helyeslésre. Ha megvalósult volna, most Komárom lenne az, ami Monte Carlo: a paradicsommá földíszített pokol.
Ez összeesküvés el volt már terjedve az egész hadseregben, és Klapkát még senki sem tudósította róla.
Végképp elkeseríté a hangulatot az a hír, miszerint Haynau a már annyira lefokozott alkupontokból még a komáromi pénzjegyek érvényesítését s a várparancsnok szerződéseinek átvállalását is kitörölte. Ez már minden embernek az elevenjébe vágott.
Az összeesküvők elhatározták, hogy az egész komáromi hadsereget áthódítják a maguk köztársasági tervezetére.
Erre legjobb eszköz volt: dupla zsold a legénységnek, dupla havidíj a tisztikarnak.
De ehhez pénz kell.
Az is meglesz. Itt vannak a gazdag vállalkozók, akiknek érdekükben áll a harc folytatása. Thaly aláírást nyitott. Nagy összegek jegyeztettek.
Lippay Tihamér is hozzájárult tetemes összeggel. Evégett azonban mégis a feleségéhez kellett fordulnia. Időközben ugyanis Natália megtudta Tihamér szertelen kártyaveszteségeit, zár alá vette a megmaradt pénzét, s férjének indokolnia kellett minden egyes alkalommal, ha abból ki akart valamit kapni. Az efféle családi jeleneteket még egy vígjátékíró sem hozta színpadra. Pedig érdekes téma volna.
Mikor tehát Lippay Tihamér a hadi kasszába adandó összeget a nejétől meg akarta kapni, kénytelen volt vele közölni annak a rendeltségét, s annak folytán az asszonyával megismertetni az egész államalkotási nagyszerű tervet.
El volt már határozva, hogy Klapkát elfogják vagy megölik, amikor a kapituláció oklevelét aláírni átmegy az ellenséges tábor közötti térre, minden kíséret nélkül.
S aztán következik a respublica kikiáltása.
- De ezt el ne mondd Angiolinának.
- Nem mondom el Angiolinának.
- Esküdjél meg rá.
Fogadom hitemre, szeretetemre.
És aztán átadta neki az egész összeget, ami még nála volt. Tegyen vele, amit akar.
Tihamér szaladt a megkapott összeggel Mack tábornokhoz.
Natália lelkében kínos küzdelem támadt: ellenkező kötelességek egymás közötti harca.
Mit tegyen most?
Józan esze azt súgta neki, hogy ez a komáromi köztársaság terve egy idétlen agyrém, mely kudarcon végződik. Lehetetlenség az, mely a résztvevők vesztével fog megpecsételtetni.
Eliszonyította az a képzelet, hogy a békét megakadályozzák, véres harcokat idéznek elő.
És még az ő lelki eszményképét, a hős, a bölcs, a jóságos Klapka fővezért is össze akarják törni!
Minő gyász, minő borzasztó felfordulás fog ebből következni az egész országra!
De hát az egész országgal, az egész világgal, magával a bálványképpel szemben áll a férj iránti hűség.
Szabad-e egy nőnek elárulni a férj által rábízott titkot? Ha abból mindjárt égszakadás következik be? Megmenteni a bálványt, s elveszteni a férjet.
A leggyötrelmesebb lelki tusakodásban vergődött az asszony.
Kit áldozzon föl? - Kinek a javára?
A kétségbeesésnek ezen órájában érkezett meg hozzá Negrotin: a régi jó barát. Hosszú idő óta nem látogatta már meg védencét.
Mint szabadítót fogadta most.
- Úrnőm - mondá Negrotin -, bocsásson meg, hogy édes otthonában zavarom. Az ügy sürgetős. Önnek a férje ez órában önnek összes megmaradt pénzösszegét átadta Mack tábornoknak. Ennek a pénznek az a célja, hogy a komáromi hadsereget megvesztegessék vele. Titkos összeesküvés koholtatik titokban, melybe én nem vagyok beavatva. Nem is tolakodom belé. Nekem elég a magam balsorsa. De kegyed irányában van egy kötelezettségem. Ezt nagybátyja, a püspök bízta a becsületemre. Két föladatot tűzött elém. Először önnek a vőlegényét, Lippay Tihamért a turai csatamezőről halálra sebesülten elhozni Komárom várába, hogy itt felgyógyulva, kegyedet nőül vehesse. S aztán, biztos menedéket találva, bevárhassa, míg Komárom kapitulál, s a benne levő helyőrség közbocsánatot kap, hogy ekként Lippay Tihamér életét, szabadságát, ősi birtokát megmenthesse. A másik megbízása az ön nagybátyjának az volt, hogy az önnek szánt menyasszonyi hozományt megőrizzem. Annak egy része magyar, másik osztrák pénzjegyekben volt letéve. A magyar pénzjegyeket értékesítettem a komáromi katonai barakkokban, az osztrák pénzjegyeket becseréltettem komáromi papirospénzzel, amit önnek egészben átadtam. Most mi következik? Ha az összeesküvők merénylete sikerül, a respublica pünkösdi királysága, a várkormányzó szerződését a barakkok vállalkozóival nem váltják be: önnek a vagyona odavész. De elvész a férje is. Két nagyhatalom egyesült ereje összetöri a szabadságharcosok seregét, Tihamér fogollyá lesz vagy földönfutóvá, ősi birtokát elkobozzák, kegyedre a végső nyomor vár. - Mármost gondolja meg kegyed, hogy nem kötelessége-e egy férjét szerető asszonynak ily válságos helyzetben magát, a férjét és még hatvanezernyi üldözött hazafit megmenteni: - egy kimondott szónak az árán?
Natália lelkében ki volt egyenlítve a nehéz küzdelem a két ellentétes kötelesség között.
Megszorította a kezét Negrotinnak, azt rebegve:
- Köszönöm.
Felkészült.
Azt megfogadta Tihamérnak, hogy a vele közölt titkot nem mondja el Angiolinának. De azt nem fogadta meg, hogy nem fogja elmondani Klapkának magának.
Rögtön sietett fel a várba. Találkozást kért a főparancsnoktól. Elmondott neki mindent.
Klapka elszörnyedve hallgatá a fölfedezéseket. Megtudta, hogy élete is fenyegetve van.
Ki van mondva fejére a halálítélet. Ha ellenszegül, a várbeli tüzérek a pavilonja ellen fordítandják ostromágyúikat, s azt rommá lövetik, őt is a romok alá temetik.
Klapkát! A félistent!
És a többi híveit a békés megalkuvásnak. Krivácsyt; még egy asszonyt is, gróf Károlyinét, kit a hír a két ellenséges tábor közötti alkuvivőnek jelölt meg. Kiszemelt gyilkosa ott volt az udvarlói között, akik a tiszti bálokon a feltűnő szépséget körülrajongták.
Mikor mindent elmondott Klapkának Natália, akkor térdre bocsátkozott előtte, s megfogta a kezét, és könnyeivel áztatá.
- Én szolgálatot akartam tenni önnek és hazámnak; de egyúttal megmenteni a férjemet. Adja nekem a szavát, fővezér úr, jutalmul e szolgálatomért, hogy az én szegény férjemet, Lippay Tihamért, soha semmi vétségeért megbüntetni nem fogja, hanem kegyelmet fog iránta gyakorolni.
A fővezér mélyen meg volt hatva.
Íróasztalához sietett, s ott egy levélpapírra ezt írta:
- Én, Klapka György, a komáromi hadsereg főparancsnoka, lovagias szavamat adom, hogy Lippay Tihamért századosnak bárminő vétségeért kegyelmet adok, és őt megbüntetni nem engedem.
Ezt odaadta Natáliának.
A nő összecsókolta ez írást, és keblébe rejté.
Egész megnyugtatott lélekkel tért haza.
Klapka rögtön összehívatta az egész tisztikart tanácskozmányra. Meglepett mindenkit, hogy lakása előtt egy század honvéd volt felállítva.
Mielőtt a tárgyra tértek volna, az elnöklő fővezér felszólalt:
- Kérem Thaly Zsigmond ezredes urat, tegye le a kardját, és menjen azonnal szobafogságra.
A felszólított engedelmeskedett. Letette a kardját az asztalra, de azt kérdé:
- Szabad megtudnom, hogy mi a vétségem?
- Ön a hadcsapatot engedetlenségre izgatja.
Ezt nem lehetett eltagadni. Thaly Zsigmond a megelőző napon az egybegyűlt huszárságot nyílt téren buzdította végső ellenállásra.
Még aztán Friebeisz Pistát is elfogatta Klapka, s a lapját elkoboztatá.
Ezzel ki lett vágva a szíve az egész összeesküvésnek.
De az a gyakorlati eredménye megvolt, hogy most már az osztrák fővezér elfogadta a komáromiak ultimátumát. Odaát is belátták, hogy ha Klapkát megbuktatják; a kétségbeesés uralma következik be, s majd azzal megküzdeni drága mulatság lehet. Másnap mindkét részről alá lett írva a kapituláció.
Lippay Tihamér a felesége előtt Negrotint káromolta.
- Bizonyosan ez a lengyel árulta el a titkunkat Klapkának.
Talán soha nem is találta volna ezt ki Tihamér, ha a saját bűne hozzá nem segítette volna.









Jókai Mór: A mi lengyelünk


14. A LESZÁMOLÁS
Amint a kapituláció okirata kölcsönösen aláíratott, Klapka odahívatta magához a hadsereg főintendánsát, Holländer Leót.
- Mennyi ezüstpénz van a vasládában? - kérdezte tőle.
- Ötszázezer forint.
- Azt nem hagyjuk itten zsákmányul az ellenségnek. Fizess ki belőle minden tisztnek egyhavi illetményt, a közvitézeknek egyheti zsoldot.
Holländer sietett a rendeletet végrehajtani. Délután jelentkezett a fővezérnél.
- Még hátramaradt kétszázezer forint ezüstben.
- Azt sem hagyjuk nekik prédára. Vitesd el az összeget a városházára, add át a városbírónak. Most az árvapénztárban halomra van gyűlve a komáromi pénzjegy: mindenki sietett az árvapénztárnak lefizetni az adósságát papirosban, ami két nap múlva semmit sem fog érni: add át az ezüstpénzt alapul az árvák pénzének beváltására. Nekem hozz belőle tiszti fizetésemül száz forintot.
Holländer az utasítás szerint járt el. Késő este került vissza a fővezérhez.
- Végrehajtottam a parancsot.
Azzal átadta Klapkának a papírba göngyölt tekercset a száz ezüstforinttal.
- Hát a magad fizetését kivetted-e?
Holländer a homlokára csapott.
- Azt biz' elfelejtettem.
Klapka kettétörte a pénztekercset, s felét oda akarta adni Holländernek.
- Csak tartsa ön meg - szólt az tiltakozva -, önnek szüksége lesz rá az úton. Engem majd hazasegít a fiam.
A derék Holländernek a fia is derék ember volt; mint őrnagy szolgált Klapka hadseregében.
El is osztogatta Klapka azt a száz forintot Pozsonyig utaztában kéregetőknek az utolsó pengőig.[1]
*
Ugyanazon napnak az estéjén felkereste Tózsó a mi lengyelünket a szállásán; hosszúkás bőrtáska volt a hóna alatt.
- Számoljunk le, pajtás uram, mielőtt szerteszét szaladnánk.
Mi a juhainkat szárazra hoztuk (jó németül mondva), Haynau honorálta a Klapka szerződését a katonai barakkokra nézve. A pénzt hiány nélkül kifizették. Ebből a te védencedet, Natáliát százezer forint illeti meg.
- Csak nyolcvanezer forint árú volt az épületfa.
- A többi polgári nyereség. Tisztességes szerzemény. Csak te vedd el, s fordítsd haszonra. Együtt maradsz velük. Szükségük lesz rád. Tihamér téged tesz meg jószágigazgatójának. Nem ám háladatosságból; de mert tudja, hogy te rendezni fogod a nagyon megrigázott nemesi birtokát. Van némi sejtelme a barakkügy lebonyolításáról. Amíg pénzt érez nálad, addig nem fogja kitenni a szűrödet a házból, akárhogy kellemetlenkedel is vele. A legelső dolga az lesz, hogy a komáromi házat eladja, fele árban, mint amennyiért a felesége megvette. Az egy ideig fönntartja a békességet. Most nincs egyéb pénze, mint amit Holländertőt ezüstben s az osztrákoktól bankóban kapott századosi fizetésül. Ami az elégetett osztrák bankjegyekért a keze közé került, az mind szerencsésen föl lett dolgozva. Fáraó tudja, mi módon. Őtet nem károsítja meg a kapituláció.
Ezalatt a kis görög, bőrtáskáját kinyitva, kivett egy bankjegycsomagot, s letette Negrotin elé. Ezer darab osztrák százas bankjegy volt. Negrotin a vasládájához ment, s beletette a pénzt. - Kell róla írás?
- Minek? Elég, ha én beírom az üzleti jegyzőkönyvembe. De ne zárd be még a vasládádat. Még van valami más átszámolnivalóm is.
Azzal egy másik pénzcsomagot húzott elő a táskájából. De ezt csak megmutatta, s megint visszatette.
- Emlékezel arra a százezer forintos pénzcsomagra, amit nekem hivatalos elégettetés céljából átadtál osztrák reichschatzscheinokban? No hát, az itt van in natura, ezerkétszáz forint híjával. Két darab százas kellett a csomag igazolására, alul-felül, tíz darab pedig egyéb célra. Ami közbe esett, az szépen kinyírott ,,Komáromi Lapok" papirosa volt: az került a kemencébe. Az igazi bankjegycsomagot most neked visszaadom.
Negrotin elszörnyedve kiálta fel:
- De hisz ez világos lopás! Mi átvettük a kiszolgáltatott bankjegyekért a magyar kormány által kicserélt összeget magyar pénzjegyekben, s helyettük értéktelen papírokat hagytunk elégettetni.
- Csak te ne tüzelj. Minek ez a nemes harag? Hát apád neked az osztrák pénzügyminiszter, hogy a bankjegyei el nem égetése miatt felgerjedj? Ami csak neki használt volna.
- De mi megkaptuk annak az egyenértékét!
- És el is csaptuk. Tihamér úr szépen elbánt velük. Ez az összeg igazán elégett. Megállj csak, ne dúlj-fúlj! Mikor én a bankóégetés után fölmentem az utalvánnyal Holländerhez, ez a derék ember így szólt hozzám: ,,No, te Tózsó, kinek loptál te ma? Magadnak vagy másnak? Ha magadnak loptál, akkor akasztófa vagy, ha másnak, akkor szamár vagy." No, hát ha neked nem kell ez a megmentett summa, akkor légy te a szamár, majd én leszek az akasztófa, s eltűnök vele.
- Tűnnél ám, ha én eresztenélek, de én most viszlek nyakadnál fogva a városházához, s átadom veled az eldugott osztrák pénzt, kicseréltetve a város pénztárában összegyűlt komáromi pénzjegyekkel, amiket az adósok hordtak össze. Árvák vagyona van ott veszendőben!
- No, csak ne fogd még a nyakamat. Elkéstél a nemes gondoskodásoddal. Megelőzött Klapka. A fővezér a mai napon adatott át Holländer bácsival kétszázezer forintot ezüstpénzben az árvák vagyonának biztosítására. Aztán hidd el nekem, hogy széles ez országban nincs olyan oltalomra méltó árva, mint a te gyámleányod, Natália.
Ez az utolsó mondás kapitulációra bírta a lengyelt.
- Igazad van, Tózsó; ez a szegény gyermek a legnyomorultabb árva.
- Bár özvegy lenne! - mormogá összeszorított fogai közül a görög.
Erre vállat vont Negrotin.
- Mikor úgy szereti azt az embert.
- Hát legyen boldog az ő hitében. Az asszonyoknak az a boldogságuk, hogy hisznek.
- Beszéljünk mi a magunk dolgáról.
- Jól van. Beszéljünk a pénzről. Hát melyikünk a szamár?
- Te vagy az, Tózsó.
De már akkor ölelte a lengyel a kis furcsa emberkét, s az arcát csókolta.
Erre a kis görög elővette a táskájából a másik pénzcsomagot, s odaadta azt Negrotinnak, suttogó szóval mondva:
- Erről a pénzről sejtelme sincs se Natáliának, se Tihamérnak. Majd mikor igen nagy bajokba kerülnek, akkor segíthetsz rajtuk vele. Én nem szöktem el evvel a pénzzel! Én szamár!
Negrotin elzárta a vasládába az összeget.
Tózsó egyszerre csak féktelen hahotában tört ki.
Negrotin bámulva tekinte hátra.
- Min röhögsz?
- Azon, hogy mégiscsak te vagy a nagyobbik szamár.
Az indokolást elhallgatta.
,,Azzal, hogy megtarthatnád magadnak a pénzt is, a szép asszonyt is, s őrzöd mind a kettőt olyan ember számára, aki se pénzt, se asszonyt nem becsül, s aki téged gyűlöl."
- Megfogadtam annak az ősz embernek, aki ezt a feladatot rám bízta.
- És be is fejezted ezt szépen. Íme, védenced vagyonát megmentetted a megsemmisüléstől; az elesett vőlegényt kihoztad a sírból, emberré tetted, férjet csináltál belőle. Megmentetted ősi, nagy birtokát azzal, hogy ide hoztad Komáromba. Megakadályoztad, hogy őrült módon berohanjon az örvénybe. Most már úr fog lenni, boldog férj, hazafi, sebhellyel dicsekedő hős, poéta! De én még mindig nem teszek le arról a reménységről, hogy ez az ember valami óriási bolondságot fog elkövetni, amiben a nyakát szegi.
- Vigyázni fogok rá, hogy ne tegye.
- Meglásd! Még két nap van hátra a kapitulációtól. A te védenced ezalatt fog tenni valami őrült tréfát, amiben elpusztuljon. Nem hagyja ez el feleségestől Komáromot.

[1] Ezt a szép adatot Keszler József barátomtól nyertem, kinek ezt maga Klapka beszélte el ekképpen - mikor már országgyűlési képviselő volt.









Jókai Mór: A mi lengyelünk


15. AZ UTOLSÓ LÖVÉSEK A SZABADSÁGHARCBAN
Mindenki belenyugodott már az elfordíthatlan végzetbe.
A meghódíthatlan Komárom megadja magát.
Tisztességes, minden katonai becsületet megőrző föltételek mellett. Az ellenállásnak semmi célja nincs már.
Csak két nap van még hátra a befejezett tény végrehajtásától. E két napra fegyverszünet van kötve.
A demarkácionális vonal térképileg van megállapítva. A háttért mind a két fél előőrsi láncolattal szállja meg, egymástól jó puskalövésnyi távolban.
Ezt az utolsó két napot a várat elhagyandó katonák arra használták fel, hogy városi ismerőseiktől búcsút vegyenek. Sok pohár ürült, és sok könny hullott a pohárba. Egymáshoz nőtt szívek szakadtak ketté. Tort ültek minden háznál.
Hát még odakinn a táborban, ahol ezerkétszáz leány siratta a regementjét, nem mehet többé utána! ,,Söprik a komáromi utcát!" De nem kérdezi már a kapitány: ,,Hová, hová, barna kislány?"
Lippay Tihamérék házánál is búcsúlakomát tartottak. Ott voltak a vidám cimborák: az ezredesek, a gerillapajtások. Negrotinnak olyan majordomusféle szerep jutott, az illeti meg ,,a mi lengyelünket". Feladata volt arról gondoskodni, hogy a pincében bor hátra ne maradjon a bevonuló ellenség számára.
Komáromban divat volt a piknik (falun batyubálnak hítták.) Több család összeadta a közös lakomát; egyik a halfelét, másik a vadat, harmadik a sülteket, negyedik a tortákat, fagylaltokat; az urak gondolkodtak az italokról. Ilyen piknik tartódott Lippayéknál is, ahol a vendégnők egyúttal háziasszonyok is voltak.
A lakomáról nem lehetett észrevenni, hogy az egy ostromolt városban tartatik. Volt minden bőségben. Az ámbitus alatt a gerillapajtások számára volt terítve egy hosszú asztal; azoknak is jutott bőven mindenből.
Csak éppen a vadpecsenye hiányzott. A folytonos lövöldözés úgy elriasztott minden vadat a komáromi határból, hogy egy süldő nyulat aranyért sem lehet kapni.
No, de van valami, ami a vadpecsenyét pótolja: a töltött galamb. Hisz a galamb is repülő vad: lőni való. Angiolina küldé egész tetés tállal: töltött galambokat.
Amint behozták a tálat, a legfelül levő galambot Tihamér pajkos pákosztossággal lekapta a villájára szúrva, s odakiáltott rá keserű tréfával:
- Hej, te cudar! Ugye te voltál az, aki a temesvári ütközet hírét meghoztad?
Natália elképedve kapta meg Angiolina kezét.
- Te! Csak nem a postagalambot süttetted meg mára?
- De igen. Holnapután itthagyjuk a várost; csak nem hagyhatom azs én kedves galambjaimat azs ellenségnek.
Az ő kedves galambjait!
Hanem megsüttetni, azt lehet.
Natáliának könny gyűlt a szemébe.
Dehogy nyúlt volna hozzá ehhez a drága sülthöz, melynek mindenik példánya egy kedves, jó barát volt, hűséges hírhozó távol messzeföldről, ellátva ösztönnel, ami emberi ésszel megfoghatatlan, hű szolgája a gazdájának, drága hírhozója a szabadság táborának. Ez lett a jutalma!
Sok mindent meg tudott bocsátani Natália Angiolinának; de a postagalambokat örökre följegyzé a rovására. Ez háladatlanság, kegyetlenség volt tőle.
Angiolina kinevette az érzékenységeért.
Tihamér még meg is toldotta egy rossz élccel:
- Ezek olyan halottak, akikről csak jót lehet mondani.
Natália szerette volna megtépázni.
A lakoma végén a gyümölcsöt hordták föl. A szigetből ízletes körtét, szilvát, barackot hoztak. Minden gyümölcs paradicsomi bőségben terem ottan, csak éppen szőlő nem; az nem jut megéréshez.
- Istenem! - mondá Angiolina - azs mégis sörnyűség, hogy azs idén még nemcsak, hogy nem ettem sőlőt, de még nem is láttam.
Ez a zokszó Tihamérhoz volt intézve.
Erre Tihamér fölállt Angiolina mellől, s az asztal végére ment, ahol Gál Józsi ült; annak súgott néhány szót a fülébe. Gál Józsi rögtön fölkelt, s magához intve Cserna Pista hadnagytársát, kiment vele a tornácon vacsoráló gerilla kompániájához, azokkal trafikált valamit.
Negrotinnak feltűnt ez a titkolózó suttogás, melyet rögtön félbeszakítottak, amint őt közeledni látták. Itt valami nagy bolondság készül.
Katkának szólt.
- Vigyázz, Katka, az uradra ezen az utolsó egypár napon, amíg Komáromban leszünk. Kerülj a markotányosnék közé, s légy a sarkában egynehány leánnyal, akármerre megy. Ma éjjel különösen ügyelj rá.
Katkának könnyű volt az utcáról összeszedni a szükséges segítőket, s azzal Tihamérnak minden lépése számon lett tartva. Nem is maradt Katka előtt sokáig titok a sugdosódás tárgya. A gerillák neki is elmondták.
Tihamérnak az a zseniális ötlete támadt Angiolina megkívánása folytán, hogy ő egy szüreti mulatságot fog rendezni, s szőlővel kedveskedik a szép olasz nőnek.
Hol fognak szüretelni? - Hát itt van a Monostor. Komárom egyetlen hegye. Annak az oldalában van Marczel uramnak az a nagy szőleje, ami azt a híres monostori bakatort termette, s ahol a még híresebb szüreti murikat tartotta a város kedvenc tréfamestere, a Szarka Jánoska. Az most a senki birtoka. - Két ellenség közül azé, aki megszállja. A felső részén a magyarok sáncai emelkednek, az alsó részén az osztrákoké. Ez lehet a legjobb szüretelő telep.
A mulatság programját így állapították meg. Cserna Pista van kirendelve a zászlóaljának huszonöt emberével a monostori fegyverszüneti vonal előőrsi szolgálatára. Ezekhez fog csatlakozni Tihamér, Gál Józsi a gerilláival, ladikon kelnek át a Dunán a Monostor tövénél, s korán reggel megkezdik a szüretelést. Katkát is magukkal viszik, hadd hozza a garabót, amit szőlővel fognak megtölteni.
Az időjárás is kedvezett a tréfás merényletnek.
Reggel felé oly sűrű köd ereszkedett alá az egész tájra, hogy ötlépésnyire nem lehetett látni. Tihamérék a ladikkal átkelhettek a Dunán, anélkül hogy az előőrsök rájuk kiabáltak volna.
A monostori hegy tövében aztán találkoztak Csernával, meg az őrködő csapatjával. Nagy tetszést nyert a tervezett vállalat. Szüretet tartani! A csatatér közepén! Ezt is csak a magyar teszi meg.
No hát, fel a hegynek, amerre nincsen út.
Hanem egy körülményre nem számítottak a merész szüretelők. Arra, hogy az a szőlő, amit egy éven át magára hagytak, többé nem szőlő, hanem bozót: az se metszve, se karózva, se kapálva nem volt. A nyurga venyigék a földön futnak, mint a szederinda, túlnőtt rajtuk a paraj és méregsaláta; ha akad is azon a földön kúszó venyigén szőlőfürt, az soha napot nem látott, meg nem érhetett, annak az egresével lőni lehet. Ez a szőlő csak rókát szomorítani való.
Hanem ahelyett találtak valami mást: az osztrák őrcsapatot a szőlő garádján csendesen nyugodva.
A cserepárok a közeledő léptek robogására felriadtak pihenésükből, s meglátva a közeledő csapatot, rémült kiabálással futottak a szőlőbozóton keresztül a túlsó árokpartig.
Hiába kiabált utánuk Tihamér: ,,Ne szaladj, brúder! Inkább gyere, segíts te is szőlőt keresni!", nem vették komolyan. Sőt inkább nagyon is komolyan vették, s amint a szőlőskert túlsó árkához értek, ott elkezdtek a szemben levő csapatra puskázni.
Erre azután a magyar legényeknek sem lehetett mást tenni, mint hogy ők is visszapuskáztak az innenső árok garádja mögül.
Nagy csetepaté fejlődött ki ebből. Az előőrsi lövöldözésre az osztrák tisztek talpra állíták az egész csapatjukat; mire a magyarok is hasonló hadmozdulattal feleltek, a Marczel szőleje birtoklása fölött nagy ütközet fejlődött ki. Cserna Pista átlátta már, hogy most ők nagy bolondságot követtek el; de már a becsület tiltá a meghátrálást.
A sűrű puskaropogásra az osztrákok elővontattak két tábori ágyút, s elkezdtek a magyarok felé durrogtatni. No, ezt meg már éppen szégyen, gyalázat lett volna a magyaroknak viszonzatlan hagyni. Nekik is volt két ágyújok, nosza hamarosan felállították, s derekasan megfeleltek az ellenségnek. Jó szerencse, hogy a sűrű ködben egyik fél sem láthatta, hogy hová lő, maga pedig jó védett helyzetben torlaszolta magát: egy ember sem sebesült meg.
Olyan disznószívű fickó csak egy akadt, aki a süvöltő puskagolyók között, az ágyútekék búgása közben az eredeti szándékát követte: a szőlőkeresést. Ki lett volna az más, mint a mi hősünk, Lippay Tihamér?
Szomorúan tapasztalva, hogy a földön futó szőlővenyigéken érett böngöt fölfedezni nem lehet, az a szerencsés ötlete támadt, hogy a kolna folyosójára felfutó szőlőtőkéhez folyamodjék. És íme, vitézi bátorsága meg lett jutalmazva. Annak a chasselas-tőkének egy felfutó venyigéjén három szép, érett fürt piroslott. Azt az egész indát levágta, s vitte nagy diadallal társainak mutogatni.
Ilyen drága szőlő sem volt még a világon!
Kereste Katkát, hogy szüreti zsákmányát annak a kosarába tegye. De azt már nem találta sehol. Az az első puskalövésekre rögtön elszaladt. Gyáva leányszív.
Hát aztán azt tette a szőlőleveles venyigével, hogy csákója körül csavarta. Úgy nézett ki vele, mint egy Bacchus. Büszkén viselte, mint egy hadi troféumot. Egyébre nem gondolt.
Mit fog majd mondani, ha ezt meglátja a szép ezredesné?
De mit fog majd mondani a még szebb ezredes?
A nagy ágyúzásra fölriadt mind a két tábor. Csatatűz fegyverszünet idején! Két nappal a kapituláció előtt! A vezérek innen is, túl is, rohantak kíséreteikkel a vélt csata színhelyére.[1]
Jaj azoknak, akik ezt elkezdték, minden népjog és katonai becsület ellenére.
Jól mondta azt a Tózsó, hogy Tihamér nem fogja élve elhagyni Komáromot. Csinál az még valami bolondot. Útban van ő már a Cigánymező felé!
Csakhogy volt még valaki, aki e szomorú útját elállja. Az a megvetett teremtés, a markotányosné.
A Katona Katka bizony elfutott, amint az első lövöldözés megkezdődött a honvédek és cserepárok között: meg volt ijedve; de nem magáért (volt ő már ennél különb hajcécóban is), hanem Tihamérért. Sejtette, hogy e tréfa halállal végződik: annak a halálával, aki ezt kieszelte. Rohant lélekszakadva a hídfő felé. Tudta jól, hogy Negrotin ott van az őrcsapatnál. Talpon volt az egész őrség.
- Ki van odafenn a Monostoron? - kérdé a markotányosnétól Negrotin.
- Tihamér úr szüretel.
Már ekkor az ágyúdörgés is feleselt egymással.
- Szerencsétlen ember! Nem tudja, mit tesz! Hisz ez árulás! Fuss, Katka, az asszonyodhoz, mondd el neki a veszedelmet. Siessen Klapkához, kérjen kegyelmet az ura számára: ne késsék! Egy óra múlva főbe lövik a férjét!
Bizony, meg nem menekült volna a haláltól Tihamér.
Negrotin a kocsiját kölcsönözte Katkának, hogy hamarább hazatérjen.
Natália ugyanazon a szekéren vágtatott a várba.
Keblében tartogatta azt az írást, amit a fővezér jó szolgálata fejében adott neki nemrég, amit ő vállfűzője rejtekében őrzött, mint egy kincset.
Betört erőszakkal a fővezérhez, aki a legnagyobb izgalommal osztá a parancsokat az őrült csatazaj elnyomására. Az összes parancsnokok siettek az idétlen harcot megszüntetni.
- Irgalom! Kegyelem a férjemnek! - sikoltozott Natália, térdre borulva a magyar fővezér előtt. - Nem ő a bűnös: én vagyok az, amiért nem tudom őt úgy szeretni, hogy ne gondoljon másra.
Klapka már ekkor értesülve volt a történtekről.
- Az ön férje megérdemli a halált.
- De ön kegyelmet adott neki. Itt van a keze írása: ,,Én, Klapka György, a komáromi hadsereg főparancsnoka lovagias szavamat adom, hogy Lippay Tihamér századosnak bárminemű vétségeért kegyelmet adok, és őt megbüntetni nem engedem."
A fővezér gyöngéden fölemelte a lábainál fetrengő asszonyt, keserűen mormogva:
- Ha ön meg tudja neki bocsátani, amit ma vétett, én is megbocsátom.
Natália csókjaival árasztá el a fővezér kezét.
- Hát megtesszük az ön könyörgő szemeiért; de csak azokért, hogy ezt a gonosz epizódot tréfa rovására írjuk. A csatazajnak halottja nem volt, hála a gondviselésnek. Önnek a férje bizonyára önnek köszönheti az életét.
(Hányadszor köszönheti már!)
A vitézkedő hősöket ezalatt, lefegyverzett állapotban, felkísérték a várba: Tihamérral a csapat élén.
Valami haditörvényszékféle fogadta őket. Künn, a szabad ég alatt. Nem a rendes katonai tribunál, melyben mindenfokozat képviselve van, az ezredestől a közlegényig: csupa pléhgallérosok voltak. Élükön Klapka.
Lippay Tihamér katonás, kimért léptekkel közeledett a fővezérhez, megállt előtte, tisztelgett, s kiegyenesíté magát.
- Százados Lippay Tihamér - szólt érdes hangon a főparancsnok -, mit követett el ön ez órában a hadi fegyelem ellen?
Tihamér olyan könnyedén, mint ahogy csínyt tevő diák felel, adott számot a dolgáról.
- Megígértem egy bájos úrhölgynek, hogy hozok a számára érett szőlőfürtöt. Magyar lovag, amire szavát adta, azt be is váltja. Íme, itt van a szőlőfürt!
Azzal leemelte a csákóját a fejéről, s felmutatta a körüle tekert venyigét az érett szőlőfürttel.
Erre Klapka elnevette magát. S utána nevetett valamennyi pléhgalléros. Olyan tréfás volt az eset.
A fővezér aztán komolyságot erőltetett az arcára, s kimondá az ítéletet:
- Minthogy a félreértésből támadt lövöldözésnek semmi komoly következménye nem lett, ezúttal az abban részt vettek, szigorú dorgálás mellett, a megérdemlett büntetés alól fölmentetnek. Ki-ki vegye át a fegyverét, s térjen a hadcsapatjához.
Tihamérnak a kardja Klapka kezében volt, oda kellett hozzá mennie, hogy azt átvegye.
A fővezér halkan ezt dörmögte a fülébe:
- Ezúttal a nejének köszönheti az életben maradását.
Amiből Tihamér kieszelhette, hogy Natália volt az, aki Klapkának a merész összeesküvést fölfedezte.
      
       
Ezek voltak az utolsó lövöldözések a magyar szabadságharcban. Puskaropogás, ágyúdörgés - egy szőlőfürt miatt!

[1] Cserna István levele szerint.









Jókai Mór: A mi lengyelünk


1. ORSZÁG KÉPE
Bizony, új világ az, amiben most élünk.
Bizony, tenger volt az, amin keresztül odaértünk. Vértenger. Hajótörött nép. Egy puszta országba. Vademberek hatalmába.
Európa térképén volt egy kerek ország. Olyan kerek, mintha egy külön csillagteke volna. Rajta egy nép, mely ezredévet töltött be dicsőséggel, küzdelemmel, szenvedéssel. Ekkor egy világromboló demiurgus vérbe mártott tenyerével végigtörült az ország térképén, s kimondá, hogy ,,volt, nincs!". Se ország, se nemzet többé.
Minden elveszett, amit a mostoha évszázadok meghagytak.
Nem maradt más, csak a föld és a nemzet. A föld puszta, a nemzet fegyvertelen és néma.
Az új korszak jelszava felszabadítá a földet a jobbágyi szolgalom alól. Ezt a szabadságot vérével pecsételte meg kétszázezer honvéd.
De a régi földbirtokosok munkáskezek nélkül maradtak. Jövedelmük: a dézsma, gazdaságuk: a robot - elveszett.
Ahelyett kaptak eddig ismeretlen terheket: adót. Nemcsak pénzben, hanem vérben kivetett adót.
És jött a rémuralom.
Nem festem le azt.
El akarom felejteni - és felejtetni. Rossz álom volt...
Az egész ország reszketett alatta.
Mindenkinek a feje fölött függött a pallos, aki csak hazafi volt. Minden otthon veszendőben. Az ősi birtok nem volt biztos az önkénnyel szemben.
És ekkor a félelmetes sivatagban, melynek ,,Kronland Ungarn" a neve, voltak egyes oázisok, amik védve voltak a pusztító számum ellen: a komáromi kapitulálók ősi birtokai.
Egy ilyen istenadta szigetet a szárazföldön akarok itt megismertetni, ahogy emlékezetem segít. Írott sor kevés van e korszakról feljegyezve. Az én sokat megért fejem tartogatja az emlékeket.









Jókai Mór: A mi lengyelünk


2. MISERIA CUM SALE[1]
A rémuralom valahára véget ért (aminőt se Muszkaország, se Törökország története nem jegyez fel). Ugyanaz a háborodott fej, mely annyi gyászt hozott e nemzetre, egy hirtelen jött kedélyátugrásban egy éjszaka megszüntetett minden személyes üldözést, tűzbe vetette a lázadási periratokat: a kormányt tromfolta fel a kegyelemosztásával.
A bujdosók előjöhettek rejtekeikből, s keresgélhettek a romok között.
Rommá volt törve minden.
Először maga az ország. A szép, nagy magyar királyság, melyet Árpád vérhullatással szerzett, melyet István, a szent király, megalapított; öt kerületre széthasogatva. Azok közül egyet úgy híttak, hogy ,,Vojvodina". Az már nem volt Magyarország. Erdély is visszaszállt nagyfejedelemséggé. Muraköz, Zala Horvátországé lett.
A magyar alkotmányt széttaposták. A hajdani nemesi konstitúciót éppen úgy, mint a 48-ban megalkotott népképviseletit. Se diéta, se parlament, se megyegyűlés. A nemzet neve: ,,Hallgass!"
A megyéket elnevezték ,,Bezirk"-eknek, amik együtt ,,Kreis"-ot képeztek. A Kreis kormányzója volt a Kreishauptmann, a megye főnöke a Bezirkschef, alsó hivatalnokai Kommissärek. Minden hivatalnoki állást idegenekkel töltöttek be, kiket az osztrák örökös tartományokból importáltak, leginkább Csehországból alacsony míveltségű emberekkel. Kintornások, trombitások, köszörűsök foglalták el a szolgabírói székeket, akiknek fogalmuk sem volt törvényről, igazságszolgáltatásról, közigazgatásról. Karikatúrája volt ez az adminisztrációnak. Hanem az adókivetéshez és -behajtáshoz, ahhoz értettek. A magyar nemesnek még azt az adót is meg kellett fizetnie, amit a magyar kormánynak megadni elmulasztott.
És egyúttal megkezdték az általános elnemzetietlenítést. Német nyelven kellett a hatóságokkal tárgyalni. Idegen törvények halmazát hozták be, s azok szerint ítélkeztek. Az iskolákban németül kellett a tantárgyakat előadni, a népiskolákban Schulrathok ügyeltek fel, hogy a gyerekek németül tanuljanak. Két felvidéki kerületben a tót nyelv hozatott be a közigazgatás, a törvénytevés közegéül.
A boltcímerek cégfeliratait át kellett változtatni németre. A postán csak németül címzett levelek fogadtattak el. A fővárosi utcák német elnevezéseket kaptak. De még a vidéki városok neveit is németre fordították, s az adoma szerint lett Kardszagból Schwertgeruch, Püspökladányból Bischofstruhe.
A magyar ügyvédeket megfosztották diplomáiktól, s eltiltották az önálló ügyvédi gyakorlattól, kényszeríték osztrák irodafőnökök alatt segédképpen szolgálni.
A zsidókkal fizettettek kétmillió forint bírságot, büntetésül a magyar szabadságharcban részvevésükért.
Behozták a stemplit; minden okiratot bélyeggel kellett ellátni, hogy érvényes legyen, s aki nem helyesen találta ki az illetéket, annak fejére zúdult a Befund.
Felállították a trafikot; az államé lett a dohány. Szűzdohányt színi csak titokban szabad: termeszteni csak magas protekció mellett, kormány engedélyével, finánc felügyeletével lehet. ,,Jaj már tenéked, nagypipájú, kevés dohányú magyar nemzetnek!" A borodat, pálinkádat is accisa terheli.
A magyar viseletet is megrendszabályozták. Kiíratik, milyen széles szalagot szabad a kalap mellett viselni, mennyire szabad annak a karimán túl fityegni, veres pántlikának nem szabad lenni, tollat nem szabad mellette viselni. Magyar nemzeti színnek nem lehet a viseleten egyesülni: zöld kalap, veres mellény, fehér lobogós ing egyenes út a börtönbe.
Aztán jönnek a földkóstolók. A magyar földmíves egy új szóval ismerkedik meg: ,,kataszter" (úgy hasonlít a katasztrófához). Tapasztalt férfiak sorba járják a szántóföldeket, szájukba veszik a csipetnyi hantot, megrágják, ízlelik: ekként becsülik fel, hogy hányadik klasszisba rubrikázható az adóköteles föld az adókimérésnél.
Utazni, látogatóba menni csak passzussal lehet, személyleírás mellett, s megérkezéskor jelentkezni kell a rendőrfőnöknél, aki tartózkodási engedélyt osztogat.[2]
Aki muzsikáltatni akar magának lakodalom vagy névnap alkalmával, engedélyt kell rá kérnie a rendőrbiztostól, aki meghatározza az órát, ameddig a dáridónak kinyúlni szabad. A cigánynak ellenben be kell terjeszteni az egész programot, hogy mit fog muzsikálni, nehogy holmi Rákóczi-induló vagy Klapka-mars keveredjen közé.
A postai levelezést ellenőrzi a cabinet noir.
Nyerget, vadászfegyvert tartani csak különös protekció mellett szabad, gutgesinnt alattvalóknak.
Az állam figyelme kiterjed a kulturális intézményekre is. A Magyar Tudományos Akadémia működése felfüggesztetik, gyűléseket, felolvasásokat nem tarthat, új tagokat nem választhat. Pályadíjakat nem tűzhet ki, könyveket, folyóiratokat nem nyomathat, tagjainak szokott fizetésüket nem adhatja ki. A Kisfaludy Társaság ugyanezen figyelemben részesül. A Nemzeti Színházat csak igazgatójának erélyes fellépése menté meg, hogy a hatalmas főkormányzó el nem kobozta a német színtársulat számára. De az összes tagoknak a fizetése leszállíttatik négyötöd részre. A szabadságharcban szerepelt primadonna és első hős a színpadról száműzetnek.
A Nemzeti Múzeum bezáratott a közönség látogatása elől.[3] Hisz ott még Rákóczi-féle emlékek is láthatók. Szó volt róla, hogy a múzeum egész régiségtárát fölviszik Bécsbe. Úgyis ott vannak már az Attila-kincsek.
Aztán jön a cenzor ollójával, vörös plajbászával. Ez a megfordított teremtő. Az alkotás megakadályozója. Önkényének alája van vetve a színpad és a sajtó. A cenzor kényszeríti az írót, hogy új felvonást csináljon a franciából fordított drámába.
A társaság hemzseg az árulkodóktól. Minden elejtett szót besúgnak. A kipécézett hazafit mint az árnyék kíséri a denunciáció. Mindenütt összeesküvést szimatolnak. Minden cseléd fizetett kém.
Az idegenből hozott hivatalnoksereg még nem olyan gyűlöletes, mint akik a magyar fajból álltak a kormány szolgálatába. Ezektől irtózik minden ember, s megtagadja, hogy velük ismerős és rokon.
A haza elbukásával kárba vész egy egész nemzeti vagyon, amelyet a magyar kormány által kibocsátott bankjegyek tömege képvisel. Nyolcvanmillió forint (aminek arany és ezüst fedezetalapja is volt) porrá, hamuvá lett. Ennyivel lett szegényebb a nemzet. Mindenki nyögött a veszteség súlya alatt. Más boldog országot is hanyatt döntött volna ekkora pénzügyi romlás. Az ércpénz eltűnt egészen a forgalomból. A váltópénzt úgy hítták, hogy ,,kutyanyelv" (nagyon hasonlított hozzá), s a pénzt úgy váltották fel, hogy az egyforintos osztrák bankót ollóval négyfelé vágták. Firtliből állt az ország valutagazdasága. Akinek ezüst húszasa volt, az azt óraláncon hordta, s az ezüsthatosokat karperecnek viselték - a jómódúak.
Ipar, kereskedelem mind meg volt bénulva: nem volt divat. Mentül kopottabb volt az öltöny, annál jobban illett a közhangulathoz. A színésznők otthon varrták a jelmezeiket. Sőt, a vállalkozás is lábra kapott, hogy az úri családokban a hölgyek cipészettel foglalkozzanak. Egy vidéki nagyvárosban facipőgyárt állítottak fel. Ez a szegénység legláthatóbb jelvénye. Facipő Magyarországon! Hát már a csizmadianemzet is elmúlik?
Kivetették az országra az adót; addig csak a jobbágy fizette azt (keveset), most a nemesi birtok is belekerült. A hivatalos lapban olvasható volt egy árverési hirdetmény egy nagy terjedelmű földbirtokra, melynél a kikiáltási ár éppen annyit tett ki, mint amennyi a terhére rótt egyévi adóhátralék.
Nem volt már ,,úr" Magyarországon.
S a pénzbeli adónál még terhesebb volt a ,,véradó".
Minden épkézláb ember hadkötelesnek lett nyilvánítva.
Az egész volt honvédséget besorozták az osztrák ezredekbe. Azoknak masírozni kellett kültartományokba. Huszárt, bakancsot nem hagytak a hazája területén. Annak a dolga volt olaszt, lengyelt, csehet őrizni. Idebenn a zsandár tartott rendet. Az kergette a futó szegénylegényt a pusztán. A betyár lett a népballadák hősalakja.
Egyszer aztán egy osztrák kormányférfinak az a bölcs gondolatja támadt, hogy behozta a megváltási rendszert. Akinek volt összekaparható ezer forintja, ezért a díjért megszabadíthatta a fiatal családtagját a katonai szolgálat alól. Milliókat gereblyélt össze e gazdasági üzlet az állam kazlaiba. S ugyanannyi ezreket zárt ki a hadseregből, színét javát, értelmi osztályát a magyar nemzetnek. Az őrmester, a káplár, a frájter volt a hadcsapat vezére, tanácsadója.
Magyarország címere eltűnt a napvilág elől, a középületeken kétfejű sasokat szegeztek föléje. Kapu, sorompó kettős színe hirdette, hogy birodalom támadt az ország helyén.
Gyász volt minden háznál. Egyiknek halottja volt, másiknak élve eltemettetje. Nagynevű, köztisztelettől környezett férfiakkal voltak tele a vársáncok odúi, akik ott tanulták el egymástól a fafaragás mesterségét. Egy általános divat volt a hölgyvilágnál: karcsuklóikon olyan fábul faragott karpereceket viselni lánc formában, aminőket a börtönök hírneves lakói faragtak.
A külvilág, minden szabad ország el volt zárva. Külföldről hazautazóknak nagy furfang mellett sikerült egy-egy levelet, ruhabélésbe elvarrva, becsempészni, melyet valamely illusztris bujdosó írt itthon maradt kedveseinek. Jaj volt a levélhozónak, ha a szimatolók rajtakapták!
Megszűnt minden társas élet. Kongtak a kaszinók, s akik fennhangon beszéltek egymással, elébb a hátuk mögé néztek, nem hallgatózik-e rájuk egy harmadik?
Rossz emberek lettünk, gyűlöltük egymást, gyanakodtunk egymásra: elég volt valakinek jókedvet mutatni, hogy veszett hírét költsük.
A költészet halálálmát aludta. Befejezte a megaláztatást egy emlékszobor a budai várhegyen: arkangyal gázolja a lába alá a halott sárkányt. A sárkány te voltál, magyar nemzet.
Ilyen volt az ország képe.
Ó, ti mai kor gyermekei! Ha ti keresztüléltétek volna azt az időt, amit mi átéltünk, én és még néhány egykorú vén sas, akinek még kedve van az új korszakban gyönyörködni, hogy borulnátok le a földre, hogy csókolnátok a felszabadult haza hantjait, hogy áldanátok a nemzet választott Istenét, a sorsot, a gondviselést, a jóságos, igazságos, koronázott királyt, a törvényhozó testületet, a törvényőrző kormányt, hogy megvalósulva láthatjátok azt a boldog korszakot, amelyről mi, elbukottak, elveszettek, csak álmodni mertünk!
Ha tudnátok, mint mi tudjuk, hogy honnan és hová emelkedtünk! - A pokloktól a mennyországig!

[1] Nyomorúság sóval.
[2] Saját tapasztalásom. Komáromban, szülővárosomban, ahol anyámat látogattam meg, rendőri vizsgálat alá fogattam mint gőzhajói tolvajsággal gyanúsított perszona, s csak szállásadóm jótállása mellett bocsáttattam szabadon. Útlevelembe a morva hivatalnok Schriftsteller helyett az írta, hogy Schäfsteller (Birkaaklos). Amaz nem volt előtte ismeretes.
[3] Nem állhatom meg, hogy egy adatot fel ne jegyezzek ez időből. Ezen időkben a Nemzeti Múzeum igazgatójánál volt dolgom. Amíg vele értekeztem, bejött egy borotvált képű úriember, aki magát István nádor egykori komornyikjának mutatta be, egy szép, nagy, antik homokórát hozott magával, amit emlékül szánt a múzeumnak. De amint az én direktorom ezt a nevet meghallotta, úgy kiszaladt a szobából, mintha űzték volna. Hisz István nádortól ajándékot elfogadni már perduellió lett volna.









Jókai Mór: A mi lengyelünk


3. POÉZIS ÉS PRÓZA
Emlékezetre méltó jelenetek vannak feljegyezve a komáromi várfeladás történetéből: fényes költészet és szürke próza.
Ami a dunai szigeten végbement, a magyar huszárság lefegyverzése, az volt a poézis, méltó egy balladaíró lelkesedésére. Mikor a hosszú arcvonalban felállított hősöket saját ezredesük felszólítá, hogy szálljanak le lovaikról, s kardjukat, karabélyukat akasszák a nyeregkápára: egyszerre leszálltak, vezényszóra. De azt már nem vezényelte nekik senki, hogy lovaik nyakába borulva, harcaiknak hű társát megcsókolják. Ekkor a győztes ellenfél tartott hozzájuk buzdító beszédet, nemzetük nyelvén, felhíva a vitéz hadfiakat, hogy akinek a katonai pályához kedve van, lépjen át a császári seregbe, az altisztek ugyanabban a rangfokban, amit a magyar hadseregben viseltek. Egy sem lépett ki a sorból. Hanem egy szürke bajuszú őrmester megszólalt, a volt magyar fővezérhez intézvén mondását: ,,Miközülünk senki sem fog idegen szolgálatba lépni; hanem ha egykor a hazának ismét szüksége lesz ránk, s tábornok úr híni fog bennünket, mindnyájan ott leszünk."
Még a Bocskay-huszárok közül sem lépett át egy sem, akiknek szakaszát csak nemrég szökési kísérlet miatt megtizedeltették.
Hát annak az ezerkétszáz leánynak (az ezred leányainak) a keservéről ki tud épopéját írni? Csak egy nóta emlékezik meg róluk: ,,Haja cica, kis Katica!" Az elmond mindent.
A próza a zárt falak mögött játszódott le.
Minden embernél be volt fejezve egy élet. A hajótöröttek siettek egy-egy deszkát elkapni a roncsból.
A hazáról nem volt már szó: csak az ,,én"-ről.
Mi lesz ,,én"-velem?
A fegyverlerakást megelőző estén együtt voltak Lippayéknál búcsúlakomán az egymáshoz tartozó alakok, akiket a nagy események és az erős érdekek oly szorosan összekötöttek. Meg kellett osztozniok a legközelebbi teendőiken. Mert még csak az sem volt saját akaratukra hagyva, hogy együtt távozhassanak el Komáromból. Lippay századosnak a maga Bocskay-huszárjaival a monostori sáncoknál kellett a fegyvert lerakni: ott felkaphatott aztán szekerére, s mehetett a pereputtyával meg a cókmókjával Tata felé. Negrotin százados ellenben a várvédő vonal ellenkező oldalán volt kapitulálandó, valahol az Apáli szigeten, ahonnan aztán vonulhatott fel Érsekújvárnak, mert Komáromon nem eresztették többet keresztül. De maga sem akarta. Más célja volt.
Lippay Tihamérnak Natália volt az útitársa meg a hűséges Katona Katka, aztán meg Aramics Cyrill, akinek szűk lett volna Komárom a császári uralom alatt. Így ez alkalommal ő is megmenekülhetett mint tábori lelkész. Klapkának gondja volt rá, hogy valamennyi papot, aki hazafias prédikációival főbenjáró bűnvádra tette magát érdemessé, regimentspáterekké kinevezve s a hadsereg kötelékébe felvéve őket, minden üldözéstől megszabadítson. Az elveszett plébánia kárpótlásául Lippay kinevezte Cyrillt udvari káplánjának.
Negrotinnal már elébb megegyeztek, hogy a lengyel lesz a lipovai uradalom jószágigazgatója, fizetés nélkül, percentuációra. Erre nemcsak a hála kötelezte Tihamért, de még inkább az érdekviszony. Negrotin kezelte Natália vagyonát, ami elfért egy táskában, s nem lehetett tudni, hogy mennyi; de hogy szükség van rá, az bizonyos.
Tózsó, a kis görög, maradt Negrotin társának.
Őt is kinevezhette volna Klapka valami hadiállásba, amivel bejutott volna a kapitulációba; de a görög megköszönte szépen a gondoskodást.
- Nem kell engemet félteni. Tudok én minden nemzetnek a nyelvén beszélni.
És mutatta a három ujja hegyével, hogy miként tud beszélni. Ez az igazi világnyelv, amit az a három ujj egymáshoz dörzsölése kifejez. Megértik ezt minden népek.
Legelső kérdés az volt, hogy mi történjék a komáromi házzal? Arra Tózsó szerzett már vevőt; fele árban, mint amennyiért megvették. Nagyon jó volt. Az árát készpénzben elhozta, s átadta Tihamérnak, aki azt számlálatlan zsebre dugta. A felesége pénze volt.
- Én azt tanácsolnám tinektek - mondá Negrotin -, hogy ti most még ne menjetek haza a lipovai kastélyba; hadd menjek én oda elébb mindent rendbe hozni. Ti pedig költözzetek be addig Pozsonyba, a ,,Zöldfához", ott most szép társaságot találtok együtt magunkforma uraságokból, akik ott keresik az Ararát hegyét.
Tihamér hallani sem akart erről. Egyszerre nagyra nőtt a taréja.
- De bizony hazamegyünk egyenesen Lipovára, az én ősi kastélyomba. Hogy fog bámulni az én kis zsenácskám, ha azt meglátja! Mikor az én apám (Isten nyugtassa meg) vadászatokat adott, ötven vendég számára volt ott úri ellátás, egy hétig tartott a dínomdánom, húzta a cigány. Azok voltak a híres vadászatok! Ezerkétszáz hold a vadaskertünk, tele szarvassal, őzzel, vaddisznóval, külön a fácányos. Hatezer hold az egész domínium. Van benne egy ősi vár romja, ahonnan négy vármegyébe látni. Verset is írt róla valami poéta. Egy esztendeje már, hogy az öregem meghalt (Isten nyugtassa meg). A temetésén sem lehettem otthon. Én akkor a római sáncokat ostromoltam. Csak egy hónap múlva tudtam meg. Levelet sem kaptam hazulról a nagy lótás-futásban. Egy fityinget sem küldtek utánam a jószág jövedelméből. Ezóta a jó Hruszkay bácsit, a tiszttartómat felveti a pénz. Csak számba kell vennem. A gazdaságot is körül kell tekintenem: most van a vetés ideje, a pálinkafőzés is most kezdődik. Oda mind a gazda szeme szükséges. De bizony egyenesen hazatartunk. Ugye, drágám, te is úgy kívánod?
Hogyne kívánta volna az asszony, amit a férje elhatározott!
Még a papot is a pártjára vonta Tihamér.
- Ugye, páterkám, mihelyt a kastélyunkba telepedünk, rögtön tartunk egy füstös misét. Van ám ott egy gyönyörű kápolna, tele szentképekkel, csupa aranyozás, aztán misemondó ruhák, de milyenek! Mind ősanyáim hímezték saját kezeikkel.
Negrotin nem szólt semmit. Hagyta Tihamért kérkedni. Ő tudta jól, hogy micsoda állapotok regnálnak a lipovai uradalomban, s hogy néz ki az ősi kastély egy év múlva a pazarló, vén földesúr halála után. Az ő önkéntes csapatjában szolgáltak azok a béreslegények, akik a lipovai uradalomból szöktek ide. Azokat Negrotin a kapituláció napjai alatt mind visszaszegődtette. Nagy szükség lehetett rájuk. Tőlük tudott meg mindent.
Hagyta Tihamért menni a saját esze után.
Neki megvolt a maga terve.
A válságos napokban csináltatott magának egy falura való öltözetet. Egy jó, bő dókát, nehéz azúr posztóból, elöl négy zsebbel, hátul kettővel, belül is kettővel, bő nadrágot és hosszú szárú bagariacsizmát. Kiegészíté a viseletet a szürke báránybőr süveg, s a derekat szorító marokinbőr tüsző. Enélkül nem tökéletes az ember.
Ebben az öltözetben aztán, amint a fegyvert és katonaruhát letette, elindulhatott Tózsó barátjával együtt üzletet csinálni. - Lippayékkal nem is találkozott többet.
Legelőször is a városban felvásárolt minden patkánymérget, rézgálicot, perzsaport, ami csak kapható volt. Egy derék rattler kutyát is magához csatolt. A vasárusoknál tömérdek szerszámot szerzett be.
Ezt mind szekerére rakva, amibe két mokány ló volt fogva, áthajtatott a vág-dunai hídon az izsai pusztára.
Ott volt most a drága világ, jobban mondva: olcsó világ.
A várfeladás után fölöslegessé vált a megszálló seregnek egész felhalmozott élelmi készlete. Annyi ezer szarvasmarha-szállító társzekér, őrlésre szánt gabona mind nyűgnek maradt hátra. Az osztrák csapatok téli szállásaikra, a muszkák haza Oroszországba siettek, s gyors kótyavetyére bocsátottak mindent. Valóságos prédálás volt.
Sok jó ember köszönheti a gazdagságát annak, hogy jókor megjelent ezen az olcsó vásáron.
Tózsó remekbe ragyogtatta ez országos végeladásnál a tudományát. Összevásárolt Negrotin számára legelébb is öt társzekeret, mindegyikhez négy igás ökröt. Tíz kapitulált önkéntes, megannyi béreslegény, készen állt a szolgálatra. A szekereket megrakták búzával, rozzsal. Mire lesz ez jó? Egy hatezer holdas uradalomba gabonát szállítani százmérőszámra!
Ez hát a próza?
Dehogy a próza! Ez a poézis. Kitalálni a fantázia világítása mellett egy soha nem látott, eleven állapotot: megsejteni az új világot, és előre elhelyezkedni benne.
Tózsónak még arra is volt gondja, hogy mikor a kimustrált katonalovakra került a sor, a Plutót visszavásárolja Negrotin számára. Az a harapós fenevad nem kellett senkinek. Azt azután odakötötték Negrotin szekerének a saroglyájához. Nyergét, szerszámát eldugták egy búzás zsákba, mert azon már tilalom volt.
Natália pénzét úgy osztotta fel Negrotin, hogy abból százezer forintot átadott Tózsónak: vigye el Pozsonyba, ott tegye be a takarékpénztárba. Ez volt az az összeg, amit a várkormányzóság a barakkokért kifizetett. A visszakerült százezer forintot osztrák bankjegyekben, amikről rajta és Tózsón kívül (és még talán egy ember) senki sem tudott, magánál tartotta; úgyszintén a Rotschild-sorsjegyeket, amikről még Aramicsnak sem volt tudomása.
Még egy dologra volt gondja Negrotinnak. A barakkokat ingyen vesztegették, a szétbontási árban. Egyet megtartott belőlük. Hogy mire lesz az jó, azt ő tudta. Annak az elszállítására megint kellett négy társzekér. Azok elé már bivalyigás fogat került. Ezt a muszkák hagyták itt. Ehhez négy faragó embert kellett szegődtetni.
Ezzel ,,Isten hozzád, fügét mutató szűz!", komáromi kőbül faragott hadnemtő.
Ekkor aztán a kilenc társzekér elindulhatott az ógyallai országúton a nagy expedícióra a lipovai uradalom felé, versenyfutásra kelve Lippay Tihamér négylovas hintajával, aki Tata felől kerül haza.
Amint a fegyverlerakás végre lett hajtva, Lippay Tihamér azon módon prémes huszárbekecsestül, kardostul felkapott az utazó hintajába, maga a kocsisülésbe, gyeplőt, ostort kezébe véve, Natáliát maga mellé ültetve. A libériás kocsis a saroglyás ülésbe került, benn a hintóban Aramics Cyrill és a Katona Katka helyezkedtek el kényelmesen. Követte a hintót a bricska, három lóval, azon volt a felhalmozott poggyász; a bakon a konyhás kocsis meg a Pista hajdú.
Így repültek aztán nagy csengettyűszóval és ostordurrogatással végig a poros országúton, hogy az emberek kiálltak a csodájukra a házuk kapujába, s összecsapták a kezeiket: Nini, egy eleven huszár!
Az egész úton csupa kecsegtetéssel tartá Tihamér Natáliát. Minő úri mulatságok, válogatottak várnak őrájuk az ősi kastélyban.
- Az én tervem szerint egy napot, a mait, Tatán fogjuk eltölteni. Egyrészt azért, hogy az itteni jó ismerőseinket meglátogassuk. Hiszen emlékezel rájuk. Milyen szívesen fogadtak bennünket. Amikor még csak menyasszony és vőlegény voltunk. Illő, hogy bemutassuk nekik magunkat mint házastársak. Nagyon örülni fognak. De másrészt azért is itt kell egy napot eltarisznyáznunk, hogy a Pista a bricskával előremehessen, s a poggyásszal elébb megérkezzék, mint magunk. Írtam haza egy levelet; nem a tiszttartónak, mert az megteszi, hogy a nyolc zsebe közül az egyikbe felbontatlan beledugja, s ott felejti, hanem a kancellistának, a Rubiánkának. Az egy klasszikus fickó. Majd meglátod. Beszél mindenféle nyelven, hogy senki sem érti; de azért megesküszik rá, hogy angolul vagy olaszul volt. Minden állatnak a hangját tudja utánozni, kivált a leölt sertésnek az ordítását. És amellett ministrál a pópának, olyan hangon, mint egy igazi, részeg kántor. Tűzijátékot is tud csinálni. Megírtam a Rubinak, hogy megérkezésünk tiszteletére lovas bandériumot küldjön elénk, s estére tűzijátékot rendezzen. Majd meglátod, milyen rakétákat tud az feleregetni, csak úgy szórják a csillagot. A béresasszonyok, lányok pedig álljanak sort a diadalkaputól a kastélyig, virágcsokrokkal a kezükben.
Natália mindezt igen költői eszmének tartotta, s nagy hálát érzett magában, hogy férje ily gyöngéd módon igyekszik az ő örömeiről gondoskodni.
Déltájon érkeztek meg Tata városába, s nagy csengettyűszóval robogtak be a legelőkelőbb vendéglőbe, ahol Tihamér három szobát parancsolt a maguk számára. Azokban rang és nem szerint elhelyezkedtek.
Alighogy kitappogták a lábukból a zsibbadást, bekocogtatott a vendéglős, aki alázatos hajlongások között egy nyomtatott űrlapot prezentált Tihamérnak.
Tihamér végignézett csúnya tekintettel a gyanús cédulán, az volt a címe, hogy ,,Meldungszettel".
Így nézhetett Lehel vezér a német Konrádra, mielőtt kürtjével agyonkólintotta.
- Niksz tájcs! - kiáltá haragosan, s hátat fordította vendéglősnek; aztán ment ki az ajtón, rendeleteket osztani kocsisoknak, pincéreknek, lovak ellátása, ebéd elkészítése felől. Csak úgy csörömpölt utána a kardja a folyosón és lépcsőkön végig.
A vendéglős aztán a másik férfivendéghez fordult az instanciájával, aki paphoz illő engedelmességgel kitölté az űrlap rovatait a maga egyéni meggyőződése szerint. A vendéglős nagyon vonogatta a vállát, de csak elfogadta a firkát.
Tihamér betekintett a nagy étkezőterembe egy pillanatra. Ez elég volt neki, hogy visszalépjen, s becsapja nagy garral az ajtót. Az étkező asztalai mellett osztrák katonatisztek ültek. Ezekkel ő nem eszik egy tálból. Pedig jól tette volna, ha egy pillanatra megáll a kinyitott ajtó előtt, mert annak a táblájára valami nagybetűs nyomtatvány volt kiragasztva, ami őt egyenesen érdekelte.
Miután a Pista hajdút indította a poggyászos kocsival és a hazaírt levéllel, visszatért és fennhangon parancsolá a pincérnek, hogy az ő és útitársai számára a szobájukban terítsenek fel, s oda szolgáltassák fel az ebédet.
Ennek elég lett téve.
De alig nyelhette le a betevő májgombóclevest, amidőn minden kocogtatás nélkül felnyitják az ajtót, s belép rajta egy ordinánckáplár, feltett csákóval, s minden szalutálás mellőzésével elmondja megjelenése okát.
- A vendég úr megidéztetik a térparancsnoksághoz azonnal jelentkezésre.
Tihamér akart neki valamit mondani az apja lelkéről, de a káplár feltárta a félig nyitott ajtót, rámutatva a folyosón kívül álló két cserepárra, akik szuronyos puskáikat ,,in die Balanz" tempóra tartották. Ha nem megy, viszik.
- Az Istenért! Eredj, ha hívatnak! - kérlelé Natália a férjét.
Minden ellenkezés bolondság lett volna.
- Mondok neked valamit - szólt Natália. - Vesd le ezt a huszáregyenruhát, tedd le azt a kardot, vedd fel a polgári ruhádat, úgy menj végig az utcán.
Csak azért sem! Hadd lássák, hogy aki úr, az a pokolban is úr. És úgy kísértette magát végig szuronyok között kardcsörtetve a térparancsnokságig. Az ordinánc elővezette a pléhgalléroshoz. Alezredes volt a hatalmas úr, tökéletes Haynau-szakállal, bajusszal.
Ráförmedt kegyetlenül, mielőtt a nevét kérdezte volna.
- Hogy merészkedik ön rebellis-egyenruhában, kardosan nyilvános helyen megjelenni?
Tihamér teljes tudatában a maga jogának, büszkén vonta elő piros tárcájából a maga igazait.
- Én komáromi kapituláns tiszt vagyok. Itt vannak a fővezérek által aláírt föltételek: közöttük az, hogy a tiszteknek a kardjuk meghagyatik.
- Hát hiszen meghagyatik, s otthon elteheti ön az almáriomába emlékül; de a kardnak és egyenruhának nyilvános helyen viselése a volt honvédeknek a főparancsnok egyenes rendeletére megtiltatott.
- Ezt a rendeletet én nem olvastam.
- Pedig olvashatta volna; mert oda van kiragasztva a rendelet nagy, vastag betűkkel a vendéglő ajtajára.
Hát biz azt Tihamér nem tudta, hogy a kocsma ajtajára kiragasztott rendeleteket elébb kell elolvasni, mint az étlapot.
- Ezért a kihágásért ön most elmarasztaltatik huszonnégy órai porkolábbörtönre, melyet azonnal megkezdhet.
(Ez ellen nincs apelláta.)
- Szabad a feleségemnek levelet írnom a vendéglőbe? - kérdezé a generalgewaltigertől.
- Ah, önnek a felesége is itt van? A magyar tisztek mind magukkal szokták hordani a feleségeiket?
Ez bizony kegyetlen tromf volt; de el kellett viselni.
- Avégett akarok neki írni, hogy küldje utánam a polgári öltözetemet.
- Azt megteheti ön odakinn az irodában.
Natália nagyon meg volt lepetve, mikor a férje levelét megkapta, azzal az értesítéssel, hogy őt ott tartották a porkolábnál egy napig szívesen látott vendégül. És hogy a polgári öltönyeit küldje haladéktalanul utána.
- Megmondtam neki előre, hogy ne viselje az úton a honvéd-egyenruháját! - mondá az asszony. Hiába, az asszony esze mindig helyes úton jár! Csakhogy ezt a férfiak nem akarják megszívlelni.
Natália ismét elő akarta venni több ízben bevált praktikáját, személyes közbenjárásával kiszabadítani férjét válságos balhelyzetéből. Kapta a kalapját s sálját, s futott elfelé. - De a lépcső ajtajánál útját állta egy sisakos fejű úriember, aki tudtára adta, hogy a most érkezett vendégek közül senkinek a házat elhagyni nem szabad.
Így tehát meg kellett nyugodnia abban, hogy Tihamérnak elküldje az öltönyeit a profószhoz.
Nem soká kellett azonban afölött ógni-mógni, hogy mi oka lehet ennek az internálásnak, megérkezett nagy hamar annak a felvilágosítása egy uraság alakjában, aki pofoncsapott kalapot viselt és hozzá zöld kabátot, sárga hajtókával, a zsebéből kandikált elő egy gyíkleső markolatja. Bemutatta magát, hogy ő Nemoda policájkomisszér, s bizonyos Cyrill úr után tudakozódott.
A pap vállalta a dolgot.
- Én vagyok Aramics Cyrill.
- Melyik az úrnak a családi neve? Melyik a keresztneve?
- Aramics a vezetéknevem, Cyrill a keresztnevem.
- Hát akkor mért írja az úr a családi nevét elöl, a keresztnevét hátul? Ahogy itt a bejelentési lapon áll.
- Mert minálunk magyaroknál így szokás.
- Az régen volt. Most más szokás lesz. Újra kell kitölteni a bejelentési ívet, ami különben is tele van szabályellenes dolgokkal.
- Kérem, méltóztassék velem parancsolni. Diktálja uraságod, hogy mit írjak. Nem tetszik helyet foglalni?
- Köszönöm, én nem látogatni vagyok itt, hanem hivatalos eljárásból. Tehát először is a családfő neve: Lipáj Tihamér. Melyik a családnév?
- Lippay.
- Hát az a Tihamér micsoda?
- Az a keresztnév.
- Olyan szent nincs a kalendáriumban. Tirimir, az van, írja ön: ,,Tirimir Lipáj". Aztán semmi ,,Husaren Rittmeister". Az régen volt.
- Írhatom azt, hogy földbirtokos?
- Ha igaz, hát lehet. Hol a lakása? Nix Komitat! Az régen volt. ,,Bezirk." Útitársa?
- A felesége.
- Van rá bizonyosság, hogy törvényes felesége?
- Magam vagyok a bizonyság, a pap, aki összeeskettem őket.
- Passirt. Beírhatja ön. De most következik egy nehéz dolog. A negyedik személy: az a bizonyos Jámbor Katalin. Itt ön egy falsumot követett el, amikor azt írta a bejelentési lapba, hogy ez a személy a madame szobaleánya. Ez hamisítás. Valaki ráismert és feljelentette, hogy az egy markotányosné, aki híres volt a Katona Katka névről.
Aramicsnak csak kihullott a toll a kezéből, s tátva-nyitva maradt a szája. Egy új állatfajt tanult megismerni, amelynek eddig Magyarországon hírét sem hallották: a ,,spiclit". Hát itt mindent besúgnak?
Védeni akarta az igazát.
- Kérem, amióta én a Katalin leányasszonyt ismerem, az semmiféle markotányosnéi szolgálatban nem állt, hanem állandóul az asszonyság körül volt mint szobaleány.
- Van erre még önön kívül más tanú?
- Igen. Az urasági kocsis.
- Önök mind a hárman fel fognak engem kísérni a rendőrségi hivatalba.
- Behívhatom a kocsist.
- Nix da! Hogy összebeszéljenek? Azt külön fogják előállítani, mindenkit külön kivallatni, és végül konfrontálni. Tessék előremenni.
Az asszonyságnak azt sem mondta, hogy ,,Kisztihand".
Natália egymagában maradt a vendéglőben.
Ott állt előtte a megrendelt ebéd, hozzá sem kóstolt. Dehogy volt kedve ebédelni. Mikor asztaltársait elragadták mellőle.
Pedig hát azok miatt kár volt aggódnia. Gondoskodik azokról a státus. Tihamérnak tálal a börtönszobában a porkoláb felesége: pompás rántott levest, spenótot heringgel, s valódi, mintaszerű buktát, povidellel. Csakhogy ezt a finnyás úr ki nem állhatja. Nem kér belőle.
- Was? Kein Buchtel essen? - kiált fel elszörnyedve a porkolábné. Hogy ilyen vademberek is lehetnek a világon, akik a hírhedett Buchtelt megvetik. Húsfélét pedig az árestáns nem kap. Bort sem kap. Ez a Vorschrift.
A másik három vallatásra fogottról is lesz gondoskodva. Az őrszobában vaskályha van, azt folyvást fűtik, s a pléh tetején burgonyát sütnek. Valahányszor egyik gyanús személy kijön a vizsgálati szobából, ahol kivallatták, szembesítették, mindig talál sült krumplit készen. Nagyon jó az. Kivált reggel felé.
Natália nyugtalanul várt a visszatérőkre; de azok csak nem jöttek; pedig már esteledett is. Egyik aggodalma a lovak miatt volt: ki abrakolja, ki itatja meg azokat, ha a kocsist elvitték? Bárcsak Tihamér előre ne küldte volna a kisebbik kocsist meg a Pista hajdút, most azok elláthatnák a négy parádés lovat is.
Márpedig csak nagyon kell kívánni az embernek valamit, hogy azt a sors beteljesítse. Natália folyton járt-kelt alá s fel nyugtalanul a szobában, s minden fordulónál kitekintett az ablakon, hogy nem tér-e vissza valaki a híveiből. Egyszer csak nagy meglepetésére azt látja, hogy nini, a bricskával visszajöttek. Ők ezek: a kis kocsis meg a Pista hajdú. Ide hajtanak be a vendéglőbe. Nagyon megörült. Kifutott eléjük a folyosóra. A kapubejárat alatt megállt a bricska. A Pista hajdú a hátulsó ülésben volt elhelyezkedve, ami urak számára rendeltetett. Nagyon nehezen tudott felkelni, s amíg a hágcsón leszállt, az egyik kezét a háta mögött tartá, mintha féltene valami töredékeny portékát oda hátul.
Natália eléje kiáltott:
- Nos, Pista, hát mért jöttetek vissza?
- Azért, mert kergettek! - nyögé a hajdú, savanyú pofát fintorítva hozzá, s aztán, amíg azon a hat lépcsőn felkapaszkodott a folyosóig, minden lépésnél nagyot jajdult:
- Jau, jau, jau...
- Valami baj történt?
- Történt hát. De csak nekem baj. Jau! Hogy a Krisztus pofozza fel!
- Gyere be a szobába. Ülj le.
- Jau! Dehogy ülök. Nem jó az.
- No, hát mi történt? Beszélj!
- Verje meg a Jézus azt a Rubiánkát levelestül együtt! Hát az történt, hogy a vámsorompónál megállítottak bennünket, s vizitáció alá vették a bricskát, elébb a fináncok, azután meg a zsandárok. A dohányt a zacskóinkból mind kiöntögették a földre. Azután apróra kimotoztak bennünket. Énnálam megtalálták a tekintetes úr levelét a Rubiánkához; pedig jól el volt téve: a csizmám szárába. Azt az inspekciós tiszt felbontotta, elolvasta. No, azt a mérget kellett volna látni! Toporzékolt, a levélbe csapkodott, s szidta a szekéren ment voltunkat. Még kanárinak is elnevezett. ,,Hát ti lovas bandériumot akartok verbuválni, tüzes rakétákkal akartok lövöldözni? Még diadalkapu is! Hisz ez ribillió! No megállj! Majd adok én nektek kutyaporciót. Bank herauz! Fünfundcvancig!" Azzal előrántották a derest, engemet lekaptak a tíz körmömről, s olyan huszönötöt hegedültek el rajtam, hogy még a születésem napját is megátkoztam. Au, jau! Hogy a ragya verje meg azt a Rubiánkát!
No, ez a kéjutazás jól kezdődik! - gondolá magában Natália.
Aztán fájdalomenyhítésül a kárba veszett vendégséget átadta a két hazakergetett cselédnek.
A rendőrségre felhívottak közül leghamarább elbocsátották a kocsist, aki csak tanú volt. A Katkának elébb reverzálist kellett aláírnia, hogy semmi titkos izenetet nem rejteget magánál se Kossuthtól, se Bemtől. Hazatérve Natáliához, nem győzött vele eldicsekedni az úrnőjének, hogy az a magas rendőrtiszt (háromcsillagos) milyen nyájas, udvarias volt hozzá: elébb asszonyságnak, azután kisasszonynak szólította, leültette egy nádszékre, citromos vízzel kínálta; de miután ő állhatatosan megmaradt azon álláspontja mellett, hogy ő semmi más, mint egy cselédleány, végül azzal a szóval bocsátotta el, hogy ,,te Luther". Valószínű, hogy lágyabb ,,t"-t használt hozzá, de a Katkának ez is nagy megtiszteltetés volt.
Ellenben Aramics Cyrillt egész reggelig ott egzaminálták a rendőrségnél. Igen sok megtudnivalójuk volt a hatalom képviselőinek. A neve ott fényeskedett a fekete könyvben. Azt szerették volna tőle megtudni, hogy hová lettek az elfogott püspök kapitálisai, miknek konfiskálás alá kellene esni? A komáromi bankóégetéssel minden kérdést be lehetett takarni. Aki többet akar megtudni, keresse a Tózsót.
Az majd beszél vele a maga nyelvén.
Natália egyedül maradt Katkával a vendéglőben éjszakára. Egyetlen igaz barátnéja volt ez a cseléd. (Ez a hősnő.) Felnyithatta előtte a lelkét. Elmondhatta neki, hogy mennyire igaza volt Negrotinnak, amikor azt tanácsolta, hogy Tihamér vonuljon meg egy időre Pozsonyban, amíg az új világrend megülepedik.
Az a Pozsony olyan okos város. Az egész szabadságharc alatt meg tudta őrizni a semleges állását; nem pazarolta el lakosainak se vérét, se pénzét. Ezért azután megvan neki az ő kiváltságos helyzete. Pozsonyt nem kell erőszakkal germanizálni, se rendszabályokkal engedelmességre hajtani, német az már, és engedelmes. De csak a nyelve német; a vendégszeretete magyar. Klapkát és kapituláns tiszttársait bizonyosan jól fogadják e mai napon a ,,Zöldfában". A legjobb tokaji borokat rakják az asztalára (hatósági költségen). Koccintanak a városatyák a kiszolgált hősökkel. A mellékasztalnál népénekesek citeráznak, és dalolják mellé a népszerű pozsonyi nótákat: ,,Du sollst hamed kéhn, Dein Mann ist begraben. - So fressen ihn nicht die Raben"; - azután meg azt, hogy ,,Als die Schneider Hochzeit hatten, de waren alle froh". - No meg azt, hogy ,,Hab i nid a schénsz Röckedl an, und drauf a schénsz Maschedl an?" - Milyen jó volna most nekünk is ott ülni közöttük.









Jókai Mór: A mi lengyelünk


4. AZ ÉDES OTTHON
A térparancsnok megkönyörült Lippay Tihaméron: reggelre elengedte neki a hátralevő szobafogságot, hadd kávézzon a feleségével. Még esernyőt is adott neki kölcsön a vendéglőig: az eső zuhogott. Elébb azonban jól megmosta a fejét azért a hebehurgya levélért, amely kézre került. Ilyen merényleteken többet ne törje a fejét. Bandérium! Rakéta! Nem szabad! Az amnesztia csak a múltakra szól, a jövőt nem fedezi.
Tihamér a gallérjába húzta a fejét, nem volt semmi szava. Egészen más ember az, aki kardcsörtetve, sarkantyúpengetéssel tör magának utat, mint az, aki civil ruhában cafol, s a szemközt jövő esernyőkkel karambolázik.
Arról is le kellett tennie, hogy a szakadó záporban ő maga hajtsa gavallér módra a négyes fogatot, a kocsisokra kellett bízni a dolgot; az uraságok beszorultak a fedett hintóba, melynek leeresztették a bőrfüggönyeit; se eget, se földet nem lehetett látni. Az eső szakadt, az út rossz volt, a hintó nagyokat zökkent a kátyúkban. Hát bizony, két esztendő óta senki sem javította az utakat. A robot megszűnt, a jobbágy nem kavicsolt, s a vármegyének nem volt pénze útcsináltatásra.
Egyszer aztán elhagyták az országutat, mellékútra tértek.
- No, már itt kezdődik az én domíniumom - mondá Tihamér. Rá lehetett ismerni az országút mivoltáról. Az nem volt kaviccsal burkolva. Igazi ősi út volt, aminőnek Czobor vezér látta párját: jó, szívós agyag, ami, ha tartós esőben jól átázik, tengelyig elmarasztalja a kereket. Hajdúnak, kocsisnak folyton le kellett szállni az ülésből, s bicskával lefaragni a kerék küllőiről az odatapadt degetet. Ilyenformán nagy későre vergődtek be az útféli csárdáig, ami már Tihamér regáléja volt.
Itt meg kellett pihenni, leginkább a lovak miatt, amik egészen ki voltak állva. Az utasok kiszálltak, a vendéglős eléjök sietett. Ebéddel biztatta őket. Tihamér türelmetlen volt. Hisz ide a kastély már csak egy hajtás. - Jaj, de mekkora hajtás! - fohászkodik a csapláros.
Natália kíváncsi volt már meglátni azt a híres várromot, mely után a nemesi birtokot nevezik; de nem jutott hozzá. Azt az alant járó felhők takarták, amik esőkárpitot húztak a tájékra. Csak annyit lehetett látni, hogy itt most erdős vidék következik.
Ebéd közben a kocsmáros igyekezett az ifjú uraságot a helyzettel megismertetni. Náluk már tegnap óta esik az eső. Az országúton is nehéz előrehaladni, de a falun keresztül éppen istenkísértés.
Az a falu szintén a Lippay család egykori úrbéri tulajdona. Van benne kétszáz hajdani jobbágytelek, ugyanannyi lakóházzal; meg egy sor zsellérház, no meg aztán egy fészek cigányputri. Egyetlen széles utca az egész. Arra való, hogy az udvarokból kifolyó szennyvizet fölvegye. Nem jár azon senki szekérrel. Minden ember a kertek alatt kerül haza.
A vendéglős azt az ajánlatot tette az ifjú földesúrnak, hogy van neki két jó igás bivalya, fogassa be azokat a hintaja elébe, a gyeplős meg az ostorhegyes helyébe, azok majd átvontatják a falun. El kellett azt fogadni.
És így került haza a kastélyáig Tihamér Natáliával, szép kolompszó mellett, bivalyos előfogattal.
A kocsist (akire nem volt szükség, a bivalyos vezette az előfogatot) felültették a kifogott ostorhegyesre, s előreküldték a járható erdei úton, hogy jelentse be a tiszttartónál az uraság megérkezését.
Annálfogva Hruszkay uram már ott várt az uraságra a kastély kapujában.
Az úrilak kívülről elég tekintélyes volt, huszita korabeli építmény, erős kőfallal kerítve, kettős háztetővel, középen bádogtetejű toronnyal, melyen kettős kereszt ékeskedett, homlokzatán, földszinten és az emeleten tizenkét ablakkal, melyek mind redőnyökkel voltak lecsukva, kivéve a földszinti sarok három ablakát, melyről még az üvegtáblák is le voltak szedve. A kastély szögletein gömbölyű donjonok rúgtak ki, szélvitorlákkal. A főbejárat bolthajtása fölött volt kőből kifaragva az ősi címer, ezzel a jelmondattal: ,,Non semper idem". (Nem mindig ugyanaz.) Később kori díszítményül szolgált a falba vágott fülke, melyben színes terrakottából formált szobormű volt látható: szent Flórián alakja, amint egy sajtárból öntött vízzel az égő ház lángjait eloltja.
Hruszkay uram alakja egészen összeillett a kastélyával. Bizonyosan ő is a huszitáktól származott ide. Végtagjaiban csontos és sovány; de középett pocakos. Arca fakó volt, de az orra veres; orcáját borotválni szokta, de csak hetenkint egyszer, ezalatt fölverte azt a borosta (az ilyent népnyelven úgy híjják, hogy koldusszakáll). A bajusza ellenben annyira volt megkurtítva, amennyire le tudta rágni. Az volt a szokása. Ellenben a szemöldökei bozontosak voltak, azokat nem vághatta le. A felső koponyájáról nem lehet részletes leírást adni, mert az egy állandó szürke báránybőr süveggel volt befedve, s azt ő soha le nem veszi, még a szobában sem, még vendégek előtt sem, az oda van nőve: benne szokott hálni. Termetét szürke kabát takarja, melynek elöl négy zsebe van, hátul kettő, belül is kettő. És az mind tele van papirossal: az egész uradalmi archívumot magával hordja. Ha alkalmilag kigombolkozik, látható lesz a csíkos pikétlajbli, leffentyűs zsebekkel: óra, pikszis, dugóhúzó számára, átszorítva bőrtüszővel, abban áll a pénz, ha van. A bő lengyel bugyogó mély zsebei pedig omniáriumok: van azokban minden, ami csak embernek kell. Hogy mindezt veres bagariacsizmák egészítik ki, az természetes.
Mikor a kastély udvarára a hintó megérkezett az uraságokkal (a bivalyokat elébb kifogták, nem vitték be), a hajdúk siettek a bőrfüggönyöket lecsatolni, s urat és asszonyságot kiemelni. Hruszkay úr egy roppant nagy, veres vászonesernyővel eléjük járult, elfértek alatta mind a hárman, s tartott hozzájok üdvözlő beszédet, ami klasszikus rövidségű volt: ,,Isten hozott tekintetes urat, tekintetes asszonyságot ősi kastélyába. Éljenek sokáig - de legyen miből. Vivant!" Kevés szó volt, de sokatmondó.
Az öreg uradalmi hajdú sietett előre a karikára fűzött kulcsokkal. Vén legény volt már, itt öregedett meg a szolgálatban, s bajusza sárgára őszült; de kezet csókolni nem tanult meg senki asszonyának. Felnyitotta a kastély főajtaját, ami nem ment nyikorgatás nélkül.
- Tessék besétálni!
Tihamér visszahőkölt.
Itt volt a nagyszerű boltozatos tornác, melynek falait agancsos szarvasfejek ékesíték. Ezekre a diadaljelekre szokták felaggatni győzelmes hajtás után az összesereglett vadász urak puskáikat, tarisznyáikat, vadkanölő dákosaikat. A boltív közepéről kiterjesztett szárnyú hegyisas lebegett alá. Ez az egész pitvar tele volt most töltve morzsolt kukoricával, egész a lépcsőgádorig. A szarvasfejeknek csak az agancsaik meredtek ki a tengeriből, s a kőszáli sas ehetett volna belőle, amennyit akart, az orra előtt volt.
- Mi az Isten csudája ez? - förmedt fel Tihamér.
- Ez, kérem alássan, kukorica - mondá Hruszkay úr. - Tengeribúza, Zea mais Linnei.
- Kukulj meg! Tudom, hogy micsoda; de hogy kerül ez ide a vadásztornácba?
- Hát, kérem alássan, ez az idei termés. Hát mit tuta tenni szegén ember? Robot megszűnt, paraszt nem gyüt szántani, vetni. Béresek elszöktek mind Klapkához önkényesnek. Szántóföldeket ki kellett adni felibe gazdáknak. Mit tud paraszt feles földbe vetni egyebet, mint kukoricát, kolompért? Kukorica már itt van.
- De éppen azt szeretném tudni, hogy mért van itt! Hát nincs magtár?
- Ott is tele van padlás, emelet csöves kukoricával. Majd eljön érte pálinkafőző, megfizet, mihelyt megkapja koncesszát finánctól, Bécsből.
- Hát a magtár feneke?
- Azt mostan birkaakolnak használtatik.
- Hát a birkaakolból mi lett?
- Az szerencsésen leégett. Tolvaj juhászgazda maga felgyújtotta, hogy be ne számoljon esett bőrökkel.
- Hát nem tudták újra felépíteni?
- Nincs volt miből.
- Nem volt biztosítva?
- Ne adj Isten. Öreg földesúr nem szekurált semmit. Azt mondta, Isten dolga vigyázni, csak szent Flóriánt festetett falra. Azóta birkabőröket, nagyobb bátorság okáért, mind felhordatom ide kastélyba.
- Az esett birkák bőreit a kastélyba?
- Innen senki el nem lophat őket.
- De lánchordtát! Én nem lakom egy házban dögbőrökkel!
- Csak lassan. Majd elgyün bőrszedő zsidó, elvisz valamennyit, pénzt ád érte.
Tihamér kíváncsiságból benyitott egy mellékhelyiségbe, mely vidámabb időkben a vadászaton elejtett zsákmány felhalmozására szolgált, ahonnan a pecsenyének valót a szakácsok kiválogatták. Az is tele volt valamivel. De ő olyat sohasem látott. Egymásra rakva halommal kalap nagyságú, tenyérnyi széles, barna színű lepények, amikből valami különös illat terjedt.
- Hát ez mi a katymári fene?
- Ez, kérem alásan a, makuka.
- Makuka? Az apám sem hallotta hírét.
- Hja, az nagy úr volt. De nekünk bocskorszíj szorít. Ami zab termett az idén földünkön, mind elrekvirálták a generálisok. Itt van zsebemben sok Anweisung! Nem tudom, kin keressem. Még búzát, rozsot is elvittek volna, de azt szerencsére meglepte rozsda, szeme megszorult, csupa szemét, kutyának való, azt itt hattak. Hát már most lovakat tartunk makukával. Így hínak eztet, aki repcepogácsa, akibül kisatultak olajat. Most ezt sulyokkal összetörünk, szecskával felkeverünk, vízben beáztatunk. Ez az abrak.
- De uccsegéljen, az én lovam nem viszi a makukát.
- Nono, csak azt lásson, hogy nincs más. Hát még majd széna helyett milyen jólesik neki repceszalma.
Tihamér még egy oldalajtón nyitott be; az volt a híres konyha, aminél tökéletesebbet nem lehetett találni. Most is megvolt, de minden tűzhely, katlan telerakva halmaz papirossal. Azt már nem is kérdezte, hogy ez a veszekedett sok papiros hogy került ide.
Tihamér bosszúsan szaladt fel a lépcsőkön az emeletre. Láthatá, hogy a szép, rácsos mellvédek mind birkabőrökkel vannak teleaggatva. Benyitott a nagy címerterembe. Még ott találta a középen a ravatalt, amelyről apja koporsóját elvitték, azóta ezt a termet nem takarították ki. Be akart nyitni az apja szobájába, de ennek az ajtaja le volt pecsételve a vármegye és az alispán pecsétjével. Keresheti már azokat! A vármegye az örökös hazatértére várt, kinek holléte nem tudatott. Most már itt az örökös, de a vármegye holléte nem tudatik.
No, de hiszen itt van még a női lakosztály. Boldogult édesanyja halála óta azokat a szobákat nem használta senki. Azok teljesen fel vannak szerelve, minden világi kényelemmel ellátva.
Az öreg Mátyás hajdú egyenesen odavezette fiatal úrnőjét Katkával. (Aramics Cyrill hátramaradt a poggyászos bricskával.) Natália azt mondta, hogy ő rögtön le akar feküdni, az elmúlt éj izgalmai, s a mai nap strapációi után.
Volt ott nagy dupla mennyezetes nyoszolya, párnákkal fölvetve, faragott tölgyfa bútorzat, a szoba azonban sötét volt, hideg és bűzös. Valami émelyítő bűz uralkodott benne. Katka sietett a bezárt ablakredőnyöket felnyitogatni, amivel azt nyerte, hogy egész serege az ott elhelyezkedett éjjeli bagolyfejű pilléknek repült a szeme közé: nagy, surrogó halálfejpillangók, amik aztán szétrepkedtek a szobában, Natália nagy rémületére. Növelte az ijedséget egy özvegy denevér, akinek szintén ott volt a lakása az ablak között, s aki nyugalmából kizavartatván, szintén berepült a szobába zegzugos suhogással. Natália elbújt előle az ágyfüggönyök mögé. Azt hallotta, hogy a bőregér szeret az asszonyoknak a hajába csimpajkozni és sikoltozott, hogy verjék ki ezt a rémállatot a szobából.
- Hozzon frissen egy söprűt, Matyi bácsi, aztán fát is hozzon fel, hogy befűthessünk a kandallóba. Hideg van.
Mátyás hajdú tőle kitelhető gyorsasággal igyekezett a kívánatnak megfelelni.
Natália didergett, s az ágyfüggönyökbe takarózott. Valami gyanús zizergés vonta magára a figyelmét, aminek az okozata a nyoszolya fenekén létezett. Mi lehet ott?
A hajdú megjött a hosszú nyelű partvissal meg egy nagy rőzseköteggel. A söprűvel aztán kikergette a denevért az ablakon a Katka, s betette utána a táblákat.
Most már csak be kellett volna fűteni. Katka vállalkozott rá, hogy ő majd megrakja a katlant, Matyi bácsi pedig tüzet gerjeszt. Ez nem volt olyan könnyű mesterség, mint manapság, Lipován még nem ismerték a gyufát. Úgy szoktak begyújtani, hogy tűzkővel, acéllal tüzet csiholtak ki, az égő taplót aztán beledugták egy szalmacsutkába, s azt addig csóválták, amíg lángra lobbant.
- Hol vesszük a szalmát? - tudakozá Katka.
- Van az itt az ágyban - vigasztalá meg a hajdú, s mint aki azt gyakorlatból tudja, odament a nyoszolyához, s lenyúlt a derékalj alatt elhelyezett szalmazsákba.
Ezzel aztán nagy katasztrófát idézett elő. Egyszerre rohant ki az ágyból cincogva egy egész család négylábú, hosszú farkú, apró szörnyeteg.
- Csak pocikok - nyugtatá meg Mátyás hajdú az úrnőt, aki sikoltozva futott az ágytól a kandallóig, ruháit térdig emelve. Ezek csinálták hát az ágyban azt a rejtelmes zizergést.
Valamennyi eltűnt egyszerre, egérlyuk volt a szobában elég.
No, de a szalmacsutak égett már. Katka letérdelt a kandalló elé. Abban már készen találta a fűtésre megrakott rőzsét, régi maradványait a háztartásnak; csak az égő csóvát kellett alája dugni.
De mielőtt ezt elkövethette volna, a rőzsehalomból kiugrott egy szörnyeteg: olyan, mint az egér, csakhogy tízszer nagyobb, s keresztülszökve a Katka vállán, felfutott az ágy függönyein, végig a mennyezeten, onnan átugrott a szekrényre, ahol aztán eltűnt, s semmi fenyegetésre nem jött elő többet.
- Ez már egy patkány - magyarázá Mátyás hajdú. - Lesz ott még több is: majd kifüstöljük. - S azzal kivéve Katka kezéből az égő szalmacsutkát, a rőzse közé dugta, ami egyszerre lángra lobbant, mire fertelmes sivítozás támadt a kandalló kürtőjében, s olyan robaj, mintha egy lovasszakasz vágtatna végig rohanva a falban és a felső padozaton. Egész garnizon patkány lehetett ott bekvártélyozva. Ez az egyik csak előőrs volt.
Natália sírva fakadt.
- Biz ez csúnya féreg - dörmögé a vén hajdú -, de lesz ennél még csúnyább féreg is a kastélyban.
Szép biztatás.
Natália futott ki a szobából, de Katka is vele futott.
- Én ebben a házban nem maradok!
A férjét kereste.
Tihamér éppen abban a pillanatban, amikor Natália zokogva rohant be a címerterembe, mondá ugyanezt Hruszkay úrnak:
- Én ebben a piszokfészekben nem maradok.
- Hja, bizom, boldogult édesatyja temetése óta senki sem takarította a kastélyt. Cselédek absentálták magukat.
Tihamér megölelte keblére boruló feleségét.
- Nem maradunk itten, megyünk a vadászlakba.
Hruszkay úr a süvege alá dugta az ujjait, úgy vakarta meg a tarkóját, s csendesen dörmögé Tihamér fülébe.
- Nem lehet, kérlek alázatosan, a vadaskertben divokminik grasszálnak.
Azért mondta tótul, hogy a fiatal asszonyka meg ne értse: nagyon megijedne. Azt teszi, hogy ,,orvvadászok".
- Divokminik - szólt Tihamér bosszúsan -, hát a jágerek mire valók?
- Azoktul elszedték puskákat zsandárok. Jelenteni kellett magukat.
- Inkább a divokminiktől szedték volna el a puskákat.
- Azok nem jelentették magukat.
- Megyünk akárhová! - kiálta Natália. - A faluba, egy parasztházba! Itt én nem maradok.
A tiszttartó megcirógatta a haragba jött úrnő ökölre szorított kacsóját.
- Ne tessék lamentálni. Dehogy megyünk parasztviskóba. Itt van szép nagy tiszttartó lakás, lesznek az én vendégeim, amíg kastélyt kitatarozunk. Van ott alkalmatosság elég. Lesz szíves vendéglátás. Zsenácskám olyan szépen gondját fogja viselni tekintetes asszonyságnak, hogy no. Igen derék perszóna. Hiszen van szerencséje ismerni fiatal tekintetes úrnak.
- Ühüm! - dünnyögé Tihamér. Nagyon is jól ismerte.
- Úgy lesznek nálam, mint odahaza.
Azzal udvariasan nyújtá a karját az úrnőnek. Natália hagyta magát vezetni, gyanúsan tekingetve maga körül. Nem jön-e eléje az a hajdútól megjósolt féreg, ami még csúnyább az eddigi ijesztgetőknél?
Ismét keresztül kellett menni a kukoricás tornácon.
Ott csakugyan látott valami új fenevadat Natália. Az is valami egérfajta, de zömök, tompa orrú és kurta farkú.
- Jaj, mi az? - sikoltá fel Natália. - Ugye ez az a még csúnyább féreg?
- Ne tessék félni - nyugtatá meg a tiszttartó. - Ártatlan állatocska: gözű, ha nem bántják, hörcsög, ha ütik. Nem bánt, de imádja kukoricát.
Mi jön hát még?
Amíg a kastélyból az átelleni tiszttartólakig átmentek, Tihamér szóba hozta, hogy hát Rubiánka hol van, hogy nem mutatja magát?
- Hja, kancellista most erdőt járja két urasággal szomszéd vármegyéből, azokat vezeti. Egyik Csunkó Dani, aki híres sertésproducens, ez keresi makkoltatást, másik Kókán Laci, kinek kell gubics. Ha erdőt megvizsgálták, megalkuszunk rá. Jó vevők, előre fizetnek. De nagyon kell alkudni velük. Ezt tessék rám bízni. Én kérek ötezer forintot, Csunkó kínál ötszázat, utoljára megegyezünk ezerkétszázba makkért, ezeregyszázba gubicson. Szép pénz. Makk, gubics. Akit nem kell se aratni, se szüretelni: magátul lehull fáról.
Natáliának fogalma támadt, hogy micsoda birtok lehet az, amelyen csak a vad fákról lehullott termék ezreket hajt be.
Tudná csak, hogy mibe kerül az az erdő!









Jókai Mór: A mi lengyelünk


5. A FESTETT KÉPEK
Az ősi kastélyt három oldalról melléképületek fogták közre. Ott volt szemközt az L betű formára épült tiszttartói lak; földszintes épület, nagy udvarral, kerttel, külön cselédházzal, istállóval, a kertben üveges tetejű virágház, az egyik oldalon több emeletes granárium, a kopók háza, fészerek ekék, szekerek számára, a másik oldalon a lovak, igás ökrök, tehenek istállói, a béreslakások. A juhaklok, a csikótelepek nem voltak itt, azoknak kinn a pusztán volt a helyük.
Az istállók előtti udvart egész hegydombok ékesíték megöröködött trágyából. Az egy esztendő óta nem volt kihordva a szántóföldre, s most nagy eső után olyan lomha, terjengő füstöt árasztott, mint Káinnak az oltára.
A nagy sáron keresztül, mely a kastélyt a tiszttartólaktól elválasztá, egy sor téglából hevenyészett átjáró volt lerakva, azon keresztül kellett az úrasszonynak lépegetnie. Hruszkay úr fogta a karját: az ő bagariájának nem ártott a latyak.
A folyosón várta a vendégeket a kisinas, aki mindenkinek letisztogatta a lábtyűjét a sártól.
A szobák padlója úri módon be volt hintve fűrészporral, s minden szoba kifüstölve cukorral, köménymaggal.
Egy nagyon piros képű szolgáló jelent meg az egyik benyíló ajtajában.
- Vezesd tekintetes asszonyt feleségemhez - parancsolá a cselédnek Hruszkay úr. (Ez nem az ő kötelessége volt.) - Mi meg menjünk tekintetes úrral pipatóriumba; talán diskurálhatunk valamiről, amíg a vacsora elkészül, s többi vendégek megérkeznek.
Tihamért éppen nagyon jó kedvében találta ez az indítvány.
- Nem jössz be a háziasszonyt köszönteni? - kérdé tőle a felesége.
- Majd látjuk egymást a vacsoránál - válaszolt Tihamér. Követte a tiszttartót. Jó kezekben hagyta a feleségét.
- Placeat, domine spectabilis. Igazi kospallagi - mondá Hruszkay úr, odakínálva a dohányosbörböncét az ifjú földesúrnak. Maga is rágyújtott, levetve magát a karosszékbe, s füstkarikákat fújva maga elé.
Tihamér nem ült le, a tajtékpipát a szája szegletébe vágta, s csak a füstön keresztül beszélt, mint egy ágyú, és nagy léptekkel mérte végig a szobát.
- Hallja maga, Hruszkay, én itt dezolátus állapotokat találok. A kastélyom lakhatatlan, a földeim szántatlanok, vetetlenek, az utak járhatatlanok, a leégett aklok felépítetlenek.
Hruszkay úr ki sem vette a szopókát a szájából.
- Hát mit tudta tenni szegin magyar úr? Amióta kiütött a nagy szabadság. Dézsma, füstpénz fuccs, robotnak kampec. Úrdolgának ,,magad uram, ha szolgád nincs". Isten törülte volna ki kalendáriumból azt a március tizenötödikét. ,,Talpra, magyar!" No, iszen megfogadtak. Paraszt mind talpra állt, földesúr mind hasra este magát. Cselédek, béresek, azok is mind eltalpaltak. Csak öregek, sánták maradtak itteneg.
- Jól van, no. Tiszttartó úr nem tudott a bajon segíteni. Ide radikális intézkedés kell. Én jószágigazgatót szerződtettem a birtokomra.
De már erre a szóra Hruszkay úrnak abba kellett hagynia a pöfékelést, annyira elővette a röhögési roham.
- Hahaha! Bonorum directort! A lipovai domíniumra! Diplomatikus ökonomust a hohenheimi akadémiából! No, arra kuriózus vagyok. Hogy fogja az lakkcipőben belépni trágya közé! Bizonyosan veterinárius is. Ki tudja húzni birka fogát, felsőt. Kultiválni fog földeken indigót, pirosfestő krappot. Gipszezni fogja kaszálót, drenedzsírozni csincsést, merinóba ójtja birkát, jorksiribe disznót. Hahaha!
- Azt mind meg fogja tenni - hagyta rá Tihamér. - Sőt még annál lehetetlenebbnek látszót is létre fog hozni. Rendes számadást fog vezetni.
- Doppelte buchführungot! Hahaha! - De már erre két kézzel kellett a hasát fogni Hruszkay úrnak a nagy nevetés miatt.
- Itt van nekem az egész számadás másfél esztendőrül, ebben a nyolc zsebemben. Mindent rektifikálok. Ad amussim. Nevettem én azt a sok irkafirkát, rubrikázást, komputizálást, kollaudációt. Bliktri mind! Ami itt van a tüszőmben, az igaz. Ahogy oláh mondja: ,,Csej dá muna, ná mincsuna".[1]
Félbeszakította a praktikus értekezést egy, a tiszttartói lak udvarára behajtó kocsi zörgése. A bricska érkezett meg a hátramaradt pópával. Aramics Cyrill is megkerült annyi viszontagság után.
A hajdú bevezette az urakhoz. Az új vendég bemutatta magát.
Most már a pipázószobában a szilvóriumra kerül a sor, áttérhetünk a másik szobába a hölgyekhez.
A tiszttartóné elfogadószobája valóságos jótékonysági bazár volt, ahol a felhalmozott tárgyak kisorsolásra várnak. Minden ízlés nélkül összeválogatott, cifra bútorok, edények, francia, velencei, ónémet műtárgyak, japáni szacuma székely kancsó mellett, itt egy darab perzsaszőnyeg, amott egy gobelin, vegyest kalotaszegi varrottassal. Zongora is volt, de azon virágvázák álltak, három falióra tetszés szerint mutatta az időt; disputába is keveredtek; az egyik teljes hat órát ütött, a másik beleszólt, ,,de bizony csak háromfertály".
Ezt mind nem ért rá szemügyre venni Natália (különben sem értett hozzá), annyira lekötötte az érdeklődését maga a háziasszony személyes megjelenése. Csupa gömbölyűség és domborúság volt az alakja, feje és arca. Ez az arc lepte meg legjobban Natáliát. Úgy ki volt az festve pirosra, fehérre, az ajkai karmazsinra, szemöldei, pillái feketére, mintha színpadra készülne lépni. Látott ő ilyen arcokat a komáromi arénában; de hogy valaki otthon, a saját jókedvéből ilyen széppé idomítsa magát, annak az okát nem bírta kitalálni. S hozzá még ez a gömbölyű arc folyvást mosolygott, mint egy balerináé.
Az ajtóig eléje futott a vendégnőnek, üdvözlésül, átnyalábolta, kétszer megcsókolta.
- Hozott Isten, kedvesem! Ugye, tegezni fogjuk egymást? Mi a neved?
- Natália.
- Az enyim Lyubissza.
S harmadszor is megcsókolta. Odavezette a pamlaghoz, leültette maga mellé.
Natália egészen meg volt zavarodva. Távol esett a lelkétől minden büszkeség, minden rátartó követelés; de ezt mégis különösnek tartotta, hogy a tiszttartó felesége úgy viseli magát az ő irányában, aki földesúrnő, mintha megfordított viszonyban állnának egymáshoz. Nem bírta ennek az alapját megtalálni. Úgy vette, mint falusias kedélyességet.
Lyubissza csengetett: belépett a jelre a szobaleány.
- Hozd az ozsonnát.
Sietve hozta a cseléd a tejeskávét, süteményt, kuglófot, gyümölcsöt ezüsttálcán.
A szobaleánynak is ki volt festve az arca, de csak pirosra, a képe többi része meg volt hagyva barnának.
- Aztán küldd be hozzám a szakácsnét - rendelkezék a tiszttartóné. - Megengeded, kedvesem, hogy a vacsoráról intézkedjem?
Hogyne! Így szokták azt, a szalonban, a vendégek előtt.
A szolgáló odasúgott valamit a tiszttartóné fülébe.
- Ah! - kiálta ez fel. - Egy pap is jött? Fiatal? Csinos? Hívd ide! Még egy findzsát! Kávézzon velünk.
Natália felvilágosítást adott.
- A férjem udvari káplánja: Aramics Cyrill.
- Cyrill? Jaj, de kedves név! Én nagyon szeretem a papokat. Itt fog lakni? Legalább lesz kivel tarklizni. Tudsz te kártyázni?
- Nem értek hozzá.
- No, majd én megtanítalak rá.
Natália a fejét rázta.
Csakhamar bejött a szakácsné.
Tenyeres-talpas debella.
Az is ki volt festve, de csak fehérre. A pirosat majd hozzáadja a konyhatűz.
Úgy látszik, hogy ezen a vidéken általános népszokás az, hogy az asszonyok, lányok az arcukat kifessék.
- No, Jutka, mi lesz vacsorára? - Ez volt a napirend első kérdése.
- Hát majd csak lesz valami, hiszen ki van mán adva.
- De azóta új vendégek érkeztek.
- Hát 'sz a tensasszonynak való is lesz, meg a tekintetes asszonynak való is.
(Lám, a tapasztalt cseléd már ismeri a titulálást. A tiszttartóné csak ,,tens"-asszony; de a földesúrné ,,tekintetes".)
A pópa belépte nem zavarta meg az értekezést. Helyet mutattak neki a kávézóasztal mellett, s megkérdezték tőle, hogy édesen szereti-e? Szürcsölés közben ő is részt vehetett a konyhai tanácsban. Neki kellett rá megfelelni, hogy mik a kedvenc ételei Natáliának.
A férfiak számára már meg voltak nevezve a fogások. Bableves disznókörömmel, csipedettel; hajdúkáposzta; malacpörkölt uborkasalátával; túrós, kapros lepény, gyönge csöves kukorica, végül borkorcsolya. De a finomabb ínyek számára csirkebecsináltat kellett készíteni, karfiollal, citromos kókot, töltött galambot és befőttet.
- Szoktál bort inni? - kérdé Lyubissza Natáliától.
- Soha.
- No, énnekem van pompás meggyborom. Azt majd megszereted.
A vacsorakérdés tehát fényesen el volna intézve.
A pópa megitta a kávéját, s aztán engedelmet kért, hogy visszamehessen az urakhoz a pipázóba. Helyes dolog ilyenkor a hölgyeket magukra hagyni.
Ebben az évben járta be a lapokat egy furcsa találmány híre.
Egy jenki rájött a sodrony nélküli táviratozás titkára.
(Igaz, hogy még akkor se villany, se sodronytávíró nem volt.) Az amerikai ezt a kerti csigákkal hozta létre. Minthogy két egymáshoz hitvesi viszonyban álló kerti csigának (Helix) az a szokása, hogy aminő mozdulatot az egyik tesz, azt a párjának, bármilyen távolban legyen is, utána kell csinálni, ennél fogva két ilyen elválasztott csigával a föld egyik oldaláról a másikra lehet izenetet küldeni, egy üvegtáblán, gyorsíró jegyekkel.
Hát a csigatelegráfot elhinni erős dolog; hanem azt el lehet hinni, hogy ugyanabban a pillanatban, amelyben Hruszkay úr azt a kérdést intézte Lippay Tihamérhoz, hogy mennyi pénz lehet a feleségének a hozománya, ugyanabban a percben ugyanazt a kérdést kockáztatta meg Lyubissza asszony Natáliához, anélkül, hogy a csigák mesés szimpátiája kötelezné őket ugyanazt gondolni és kifejezni.
Csak az oka a tudakozódásnak volt különböző.
A tiszttartó azért volt erre kíváncsi, hogy lesz-e fedezet az új földesúr által projektált gazdasági plánumokra? Lyubisszának azonban más kiindulási pontja volt.
- Azt mondom, kedvesem - szólt, közel hajolva Natáliához -, hogy a hozományodat, ami készpénz, ki ne add a kezedből, soha semmi esetre az uradra rá ne bízd; mert az csak addig fog szeretni, amíg a pénzedet a kezébe kapta. Azzal egyszerre vége lesz.
Natália egészen felháborodva tiltakozott e gyanúsítás ellen.
- Ah, az én férjem nem olyan ember!
- A férjek mind egyformák. Abban, hogy szép vagy, fiatal vagy, el ne bízd magadat. Nincs szép asszony a világon, nincs hű férj a világon. Ismerem én az uradat kívül-belül. Ez csak az igazi. No, de ne szólj szám, nem fáj fejem. Tudom én, hogy mire képesek a huszárkapitányok. A jó hírnek szárnyai vannak. Tudok én már mindent. Azt a monostori szüretelést ágyúszó mellett, az ezredesné szép szemei miatt, amiért Tihamért majd főbe lőtték, meg is teszik, ha te Klapka lábaihoz nem borulsz. Te! Igazán olyan szép ember az a Klapka?
Natália csak ámult és bámult.
- Jól van, no - folytatá Lyubissza. - Az ilyesmin nem kell fennakadni. Ha a kedves uram rangjához illő dámának kurizál. Az nem árt meg neki. Arra az egyik szemünket behunyjuk; a másikkal nagyot kacsintunk. Ha te úgy, én is úgy.
- De kérlek! Itt mi egészen egymásra vagyunk utalva.
- Az ám, most. Amíg az urasági kastélyban olyan felfordult világ van; amíg a nagy ijedtség tart, urak, úrfiak bujdosóban vannak. De legyen csak újra berendezve a kastélyotok, térjenek haza a régi cimborák, majd megindul újra a hajdani dínomdánom. Kivált, ha megtudják, hogy szép asszony van a háznál. Olyan az, mintha a darazsak megérzik a mézszagot. Úgy nem ostromolták Komárom várát, mint ahogy téged fognak ostromolni.
Natália sértve érezte magát.
- De kérlek! Félreismersz.
Lyubissza nagyot nevetett.
- Ismerem én jól a magam fajtáját. Mind Éva leányai vagyunk. Egyikünk már úgy született, nem tehet róla, hogy ha tűzzel járnak körülötte, lángra lobban. Másikat megejti a kísértés. Az ördög szép ember. Minden szép ember ördög. Meg másikat ráveszi a bosszúállás, a megtorlás, szemet szemért! Meg a sok példa. Látja, hogy így tesznek valamennyien. Minek jónak lenni? Nem hiszik el. Nem fizetik vissza. Aki üt, kínoz, megcsal, azé a hatalom. Aztán mit vesztenek vele?
Natáliában felébredt az ellenmondási vágy.
- Nekem ellenkező elveim vannak.
- Bohóság! Hiszen tréfa az egész. Ki venné komolyan a játékot? Sohasem játszottál még vielliebchent?
- Mi az?
- Hát mikor lakoma végével a csemegére kerül a sor, aközött van feltöretlen mandula, amit az urak és hölgyek megropogtatnak. Akad közte olyan is, akiben dupla mandula van. Ha hölgy talált rá, férfinak, ha férfi, hölgynek, választása szerint mondja azt: ,,vielliebchen", s megosztja vele a mandulát, amiért vielliebchen tartozik megszólítónak zálogot adni, s azt ajándékkal beváltani. Lehet ajándék ilyen vagy amolyan. Olcsó vagy drága - vagy ingyen. Páros manduláért.
Ezt ő csak dupla mandulának veszi!
Natália nem felelt semmit.
Lyubissza még nem volt készen a témával.
- Különböző az asszonyi természet. Némelyik szeret dicsekedni a hódításaival, másik meg szeret titkolózni. Egyik azt hiszi, hogy az dicsőség, másik azt hiszi, hogy az szégyen. Egyik csak azért kacérkodik, hogy valakit féltékennyé tegyen, visszahódítson; másik csak azért hízelkedik, hogy a féltékenységet elaltassa. Aztán vannak madonna arcok, akik érzéseiket elrejtik. Ezt Natália magára vehette.
Lyubissza úgy tett, mintha más tárgyra térne át.
- Te! Ez a papocska igen derék figura.
- Az ám. Nagybátyám, a püspök káplánja volt, akinél növekedtem.
- Szemrevaló ember. Gavalléros kinézésű. Ez esketett benneteket össze Komáromban? Poétikus hajlandóságú ember. Ez kért az esketési stóla helyett egy csókot a menyasszonytól?
Natália arca lángra gyulladt.
Hát a pletyka még a körülzárt várból is kiillanik?
Lyubissza elnevette magát.
- Az urad eleinte megorrolt érte; hanem azután mégis idevette udvari káplánnak. Látszik, hogy milyen hatalmad van az urad fölött. Az én totyakos salabakterem engem olyan vén dögökkel vesz körül, akiknek már kihullott a foguk, vagy olyan kölykekkel, akiknek még nem nőtt ki.
Ezen Natália mégis kénytelen volt elmosolyodni.
- Mármost csak egy derék totumfacra volna szükség, hogy a háztartás legjobban be legyen rendezve, aki minden dologban kész segítségére van az asszonynak; aki disztingvált ember, és amellett rezolutus, gavalléros, társaságba való; ahogy a francia mondja: cavalier servant.
Natália hüledezett. Vajon tud ez valamit? Suttogott már a pletyka valamit a lengyelről? Vagy csak az asszonyi ösztön előzi meg az ismeretet a divinációval?
Úgy beszél Lyubissza erről a dologról, mint aki azt egészen természetesnek találja. Hát hiszen levegőből nem élhet az - asszony.
Natália kezdte sajnálni, hogy otthagyta a kastélybeli szobát az egereivel és patkányaival.
- De te is jól kiválasztottad a szobaleányodat. Derék perszóna.
Natália sietett a felvilágosítással.
- Ó, a férjem őneki köszönheti az életét. Ő mentette meg a csatatéren mint nehéz sebesültet.
- Akkor hát még nagyobb kötelessége az életét továbbra is megtartani. Ó, egy hűséges, odaadó szobaleány valódi kincs a háziasszonyra nézve.
Natália kezdte érteni, hogy miért van itt minden fehér személy orcája kifestve. Itt nem szabad elpirulni.
Lyubissza be akarta fejezni a felvetett témát.
- Hát, hogy visszatérjek az első szavaimra, ismét mondom neked, hogy ha az urad hűségét (amennyire lehet) kordában akarod tartani: a pénzedet a kezére ne bízd. Mert csak addig jó ember egy férj, amíg a pénzben nem dúskálkodik. Mikor üres a zsebe, mikor a filiszteusai a lejárt váltókkal szorongatják a nyakát, ó, milyen kedves, milyen nyájas akkor a feleségéhez: csókolgatja, ölelgeti. Karonfogva sétáltatja, otthon ül, ostáblát játszik vele. Engedni kell, amíg odáig nem jön, hogy főbelövéssel fenyegetőzik; akkor is meg kell nézni, hogy meg van-e töltve a pisztoly? Aztán megesketni, becsületszavát venni, hogy több váltót nem ír alá, több kártyát nem vesz a kezébe. Ó, mert az eleven dámák nem olyan veszedelmesek, mint azok a kártyára festettek.
Natália olyan mozdulatot tett a kezével, mely azt fejezte ki, hogy van őneki már erről bőséges tudomása. A hozománya egy részét már elvitték azok a papírra festett dámák.
Kinn az udvaron ismét kocsizörgés hallatszott, utána újon érkezett férfiak hangja. A tiszttartóné ismerte e hangokat.
- No, megjöttek. A mi becses vendégeink. No, most majd megismerkedel egypár ősemberrel, akik most is szakasztott olyanok, mint akiket Árpád fejedelem magával behozott. Eredeti alakok. Az egyik sertéseket tenyészt, a másik bőrcserzéssel foglalkozik - nagyban. Pénzes emberek, jómódúak. Azért járnak itten, hogy a makkot és a gubicsot megvegyék, most jönnek az erdőrül a kancellistával. Nem kell őket fogadnunk. Hadd menjenek a kancelláriába a tiszttartóval megalkudni az árakban. Ha megtudnák, hogy a földesúr megérkezett, levernék az árakat. Majd a vacsoránál megláthatod őket. Nem kell a külsejüktől megijedned. Ők öltönyt nem változtatnak, amiben utaznak, abban ülnek az asztalhoz. A szavakat ugyan nemigen válogatják, s komplimentírozni nem tudnak, de azért igen kedves legények.
- Legények? - kérdezé Natália.
- No, igen. Nem mintha nagyon fiatalok volnának, de mivel nőtelenek. Ez már bevett szokás náluk: apáik, dédapáik is mind így éltek.
Ezt Natália nem bírta megérteni.
- Hát tudod, asszonyt tartanak ők, gyermekeik is vannak; de rendesen csak a halálos ágyukon esküsznek össze a gyermekeik anyjával, addig az csak gazdasszony. Ez így nagyon kényelmes élet. Az asszony megvan, de nincs papucskormány. S a rossz kölykek nem háborgatják az apjukat, amíg él.
Natália megint tanult valamit. Sok új dolog van még a nap alatt.
Hát, bizony, vannak patriarkális életű emberek a hazában, akik igazi urak, jómódú birtokosok, sőt vagyonszerzők, akik el vannak látva minden földi jókkal. A közéletben tekintélyes szerepet visznek. Nagy szónokok, sőt diétai követek, mindenesetre táblabírák. Nagy házat visznek, asztalukat vendégek ülik körül. Mindenki tudja, hogy asszony is van a háznál; de az nem ül az asztalhoz soha, az ő dicsősége a kitűnő konyha. Valóságos élettársa a háziúrnak, aki azt boldogítja, hűségesen szereti, ha beteg, ápolja, háztartását vezeti, csakhogy nincs vele oltár előtt összekötve. Négyszemközt ,,anyjukom"-nak szólítják, mert hát gyerekek is vannak. A fiúk iskolába járnak, s az anyjuk családnevét viselik, a leányoknak nevelőnőjük van, s ők csak keresztnévvel bírnak. El vannak látva minden jóval. Az asszony kezes, csupa engedelmesség. Van nagy hatásköre. Ő regnál a cselédek felett, felpofozhatja, elcsaphatja őket, az úrnak semmi szava hozzá. Korlátlan ura a konyhának, kamrának, baromfiudvarnak, tehénistállónak, konyhakertnek, gyümölcsösnek, halastónak. Varrónét tarthat.
A cselédek ,,nagyasszonyom"-nak hívják.
Ellenben nem kell őt bálba, koncertbe hordani, vicispánéknak bemutogatni. Nincs joga zsémbelni, a férjével pörlekedni, azt számadásra vonni, s ha a kártyán veszített, azt a szemére hányni, ha soká elmaradt, megkérdezni, hol járt?
Aztán nem szükség őt félteni. Hiszen nem tehet kárt a férj becsületében. Nem viseli a nevét. Ha kikapós, hát jut is, marad is. Kinek mi gondja rá?
S aztán végül, mikor az embernek bal oldalát megsimítja a guta, akkor a halálos ágyához odahívatja a papot. A jobb kezét még bírja. A lelkész (in extremis) gyorsan összeesketi sok évtizeden át hűséges életpárjával; a circumdederunt után viselheti az asszony az özvegyi főkötőt, a gyerekek az apjuk nevét. Hát nem praktikus életrend ez?

[1] Ami a kezedben van, az nem hazugság.









Jókai Mór: A mi lengyelünk


6. AZ ŐSMAGYAROK
Amíg a kancellista a két vendég urat az irodába vezette, azalatt Hruszkay úr betuszkolta Tihamért a tiszttartónéhoz.
- Maradjon itteneg, míg mi végezünk egymással.
Natáliának feltűnt, hogy férje, mikor a háziasszonyhoz belép, még csak jó estét sem kíván, se kezet nem ád; az sem áll fel a kanapéról, hogy elfogadja. Valami fanyar bizalmasság látszik közöttük otthonosnak lenni.
Tihamér tudja, mi a szokás. Kiveszi szájából a pipát, kiveri belőle a markába a hamut, arra való a köpőláda a szalonban, hogy a hamut abba szórják. Azután előveszi a saját dohányzacskóját, megtölti a pipát, a pipereasztalon van a kémiai gyújtó, annak érti a mesterségét, rágyújt nála úri kényelemmel, aztán levágja magát egy karszékbe, és pöfékel.
Mégiscsak a háziasszony szólal meg elébb.
- De megnőtt azóta, hogy nem láttuk. Egy fejjel megnagyobbodott.
- Pedig egy fejel meg is rövidülhettem volna.
- Sőt meg is nősült.
- Amire tanúbizonyság az asszonyom.
- Akihez csak gratulálhatok magának. Tudja, hogy a felesége nagyon szereti magát?
- Mivel árulta el?
- Azzal, hogy egész lélekkel védelmezte magát, mikor én leszóltam.
- Hát már leszólt előtte?
- No, ez természetes. Mikor az asszonyok összejönnek, ugyan miről beszéljenek másról, mint a férjek rigolyáiról?
- Hát, mi férfiak jobbak vagyunk; én nem fogok sem kegyednek a feleségemről beszélni, sem a feleségemnek kegyedről.
- Pedig ez utóbbi háládatos téma volna: ugye?
- Még csak reciprocitást sem kérek. Csak mondjon el kegyed rólam minden igazat a feleségemnek, hogy csélcsap vagyok, csapodár, kötényvadász, korhely, dombérozó, kártyás, goromba. Tudja ő azt már énrólam mind. Az én dolgom a vétkezés, az övé a megbocsátás.
Natália odalépett a férjéhez, megölelte, megcsókolta az arcát:
- Nekem nincs mit megbocsátanom.
Tihamérnak erre a szóra mégis ki kellett venni a pipát a szájából, hogy visszaadja a hitvesi csókot.
- Beszélhet kegyed akármit énfelőlem a feleségemnek, ő rajtam kívül nem ismert soha férfit, azt hiszi, hogy valamennyi olyan, mint én.
- No, de majd ha egyszer ismerni fog másformát!
Itt ám a göcs!
Ilyenforma évődések folytak Lyubissza és Tihamér között, amikből Natália asszonyi sejtelme arra a következtetésre jutott, hogy Lyubisszának valami más szerepe is van itten, mint vendégeket megtraktálni.
Idő haladtával bejött a szalonba a tiszttartó is.
- No, hát megvan - volt a szava. - Ezerkétszáz forint a makk, ezerszáz a gubics. Itt van pénz a tüszőmben.
- Micsoda pénzben fizettek? - kérdé Tihamér. (Nehogy komáromi bankó legyen!)
- Nohát micsodában? Aranyban. Ősmagyar nem ismer más pénzt, mint aranyat. Azt hordanak kosbőrzacskóban övükbe dugva. Hah! Csunkó Dani, Kókán Laci más pénzt nem vesz el, nem ád ki, mint aranyat.
Ezek aztán urak!
Natália most már kíváncsi volt velük megismerkedni.
Lehet valakinek piszkos a keze, fekete a körme, de ha aranyat számlál le, gavallér az.
A szobaleány jött jelenteni, hogy a vendég urak már az étkezőben vannak; a vacsora feltálalva. - A pópa is előkerült. A tiszttartó illemszerűen nyújtá karját Natáliának, hogy az étkezőbe átvezesse. Ezt kellett volna cselekednie Tihamérnak a tiszttartónéval; de ő el volt foglalva a pipája kikaparásával; a pópa vállalta el az udvariasság feladatát.
Az ebédlőben volt már a két vendég uraság.
Mind a kettő egészen egyforma viseletben. Tört báránybőr bekecs, csípőn alul érő, színes szironnyal kivarrva, prémes felével befelé fordítva, szarvasbőr nadrág, fénymáztalan, borjúbőr csizmák, a hosszú csizmaszár mellé dugva a kivert nyelű baranyai bicsak, az öv mellé csatolva a kosbőr zacskó, ujjaikon nagy pecsétnyomó gyűrűk, markukban hatalmas rézfokos, amit az ember soha el nem hagy magától, hanem étkezés közben a székéhez támaszt. Ez volt az egyforma viseletük.
Hanem arcban erősen különböztek.
Csunkó Dani barnapiros arcát sűrű körszakáll díszíté, mellyel megegyezett sötét gesztenyeszín haja, kétfelől a vállára leomló bajusza két ága dugóhúzó módra, kacskaringósan kisodorintva: igazi ősmagyar dalia. Széles melle, válla hozzá, dupla tokás nyaka.
Kókán Laci ellenben sovány volt arcban, cigánybarna bőre megfeszült a pofacsonton, s mély ráncot vetett kétfelől; bajusza, szakálla ritka, savószínű, szőke haja a homlokán üstökbe csavarintva.
De a látszatra sovány termet sámsoni izomerővel volt felruházva. Egy eleven ökröt fel bírt a vállára emelni.
No, most a két bemutatott ősmagyar közül találgathatta Natália, hogy melyik a sertéstenyésztő, melyik a tímár? A daliás termetűt tartotta az állattenyésztőnek, a csupa bőr- és csontemberre illett a bőrcserzés. Csak a neveiket mondták meg, de nem a foglalkozásukat, mikor bemutatkoztak. Az üdvözlés abból állt, hogy a csizmáik sarkait összeütötték.
Akkor aztán a rézfokost hátratette az ember, és ráült, mint egy székre, úgy beszélgetett az ifjasszonykával. Azt kérdezte tőle, hogy éhes-e.
Natália azt felelte neki, hogy inkább fáradt és álmos.
- No, majd kimegy a szeméből az álom, ha a vacsorához ülünk.
Eközben belépett Tihamér is, nagy kordiálisan kezet szorított a két vendég úrral: régi ismerős cimborák voltak.
- Adjon Isten, ami nincsen - mondá a csavart bajuszú.
- Ejnye pajtás, de furcsa lyukat szereztél a homlokod közepére, amióta nem láttalak.
- Kozák dárda emléke.
- Jaj, pajtás, nem a fejeddel kellett volna ám azt paríroznod, hanem a kardoddal. No, de fene vakmerő fickó vagy, mondhatom, te Timár! Nem a haditetteidért, hanem hogy meg mertél házasodni, s ilyen szép asszonyt mertél elvenni feleségül, te Timár!
Natália megszólítá.
- Miért hívja az uramat Timárnak?
- Hát mikor olyan ménkű hosszú neve van: Ti-ha-mér. Rövidebb a Timár. Így legalább druszák vagyunk, mert én is tímár vagyok.
Natália most tudta meg, hogy tévedett: ez nem a sertéstenyésztő, hanem a bőrcserző. Ez vette meg a gubicsot. Milyen Tuhutum-alak!
Közberontott az a másik: a makkoltató. Könyökével félretaszította a pajtását, aki a szép asszonynak előgetett. S maga foglalta el a helyét.
- Nem kell lefoglalni magunknak a szép asszonyt, hékás! Az az édes mindnyájunké. Eszem a szívét a porclán szentjének. De jó, hogy idejött erre a mi görbe vidékünkre. Búcsújárás lesz itt rövid időn, mint a csodatevő Szűz Máriához. Hát volt-e már a vadaskertben? Nincs ennek párja az egész Felvidéken. A tiszttartó húszezer forintot fizet ki évenkint kárpótlást a szomszéd birtokosoknak, amit a lipovai szarvasok, disznók okoznak. De most ne menjen ki az erdőre, mert a szarvasok rigyeznek, s ilyenkor megriasztják az asszonyszemélyeket.
- A divokminik miatt sem mernék odamenni - mondá Natália.
- Divokminik? Vadászrablók? Azt, amint meglátom, egybe ledurrantom, mint a farkast.
- Hát van önnek puskája?
- Puskám? Ott lóg a tarisznyámmal a fogason. Puska nélkül magyar ember nem jár.
- Hát azt nem kobozták el a zsandárok?
- Zsandár? Odajöjjön hozzám, kifordítom a bőrét, s dudát csinálok belőle.
- Asztalhoz, urak! - rendelkezék a tiszttartóné. Az étel roppant nagy tálakban ott párolgott már az asztalon. Ki-ki helyet foglalt.
Natáliának, ki Lyubisszával együtt az asztalfőt foglalta el, Csunkó Dani jutott asztaltársul, a sertéstenyésztő ült a háziasszony oldalán, kétoldalt foglalt helyet a pópa meg a kancellista, az asztal végén ült, patriarkális szokás szerint, a családfő, a tiszttartó, mellette Tihamér, a földesúr. Magyar szokás szerint két díszhely van az asztalnál: alsó és felső; amaz az asszonyé, emez az úré.
A pap imádkozással kezdte a vacsorát, amit állva hallgattak meg, aztán mindenki a székére ült.
A vendég urak kihúzták a csizmaszár mellől a cifra nyelű késeiket, s ki-ki azzal szelt karajt a gyürkés kenyérből elébb magának, azután a szomszédjának. Villát nem használtak ők, hanem a kés hegyére szúrták a falatot, s a koncot körmük közé fogták, úgy faragták le róla a húst. Végül leszopta az ember az ujját. Az adja meg a zamatját.
Beszélni nem szoktak addig az ősmagyarok, amíg az éhségüket felében el nem csitították. Két úrnak nem lehet egyszerre szolgálni. A malacpörköltig senki fel ne nyissa a száját egyébre, mint falásra, azon túl szabad a szó.
Natália bámult ezen az étvágyon. Kétszer is megtetézték a tányért, azután a tálból mártogattak, utoljára megosztoztak a malacfejen; de becsülettudásból megkínálták a szomszédnőiket a velővel, sót és borsot is szolgáltattak hozzá. Natália megköszönte azt szépen; de Lyubissza levágta a malac orráról a bőrt magának, mert az szerencsét hoz. A csontokat ledobálták a kutyáknak, három kopó az asztal alatt eltakarította az ízéket rendén. Végül a tálat is kitörülték a puha cipóval tisztára. De hát ez válik dicsőségére a magyar háziasszonynak.
Ekkor tehát eljött az ideje az áldomásmondásnak, ami a krónikások szerint ezredéves ősi szokás. (Biberunt magnum áldomás.)
Hruszkay uram megcsengette a poharát, aztán teletöltötte borral, és szót emelt.
- Uram, uram, Kókán László uram, szólok az úrnak.
- Állok elébe - viszonzá a felszólított, székéről fölemelkedve.
Az áldomás ekképpen szól:
- Minthogy Úristen mindenható, tehát csudákat is tehet. Példa rá, eleven, a mi drága földesurunk, ki már egyszer meghalt a hazáért, de újra föltámadott; itt van, látunk őtet, sőt üdvözölünk. Kívánok néki, hogy Úristen tegyen kedveért még több csodákat, éltessen őtet olyan sokáig, mint boldogult édesatyját, de ne csak olyan sokáig, hanem olyan jó módban is éltessen, mint öreget, mindnyájunknak örömére. Vivat ad multos annos!
Ez bizony okos felköszöntő volt. Mindenki sietett poharat koccintani a felköszöntővel és a felköszöntöttel.
Erre úgy hozta az illendőség, hogy Tihamér mondjon áldomást.
- Uram, uram, Csunkó Dániel uram, szólok az úrnak.
- Állok elébe.
- Én is csudákat várok a magyarok Istenétől. Arra emelem poharamat, hogy ezt a mi drága hazánkat, mely e szomorú napokban az élők sorából a sírba vettetett, csodahatalmával támassza fel új életre, és tartsa meg örök időkig boldogságban és dicsőségben.
Szép mondás volt a fiatal földesúrtól, meg is kapta a jutalmát, mindenki odasietett hozzá, összecsókolta: az asszonyok kiváltképpen.
Alig csillapult el a hazafias fölpezsdülés, a hölgyek asztalvégéről hangzott a pohárcsendülés: a tiszttartóné kért szót.
Nem szokatlan a magyar úri társaságban, hogy hölgyek mondjanak tósztokat. Ezt csak az olyan bezsindelyezett fejű salabakter, mint Hruszkay, nem bírja elviselni.
- No, most megint valami bolondot fogja mondani - dörmögé Rubiánkához fordulva.
- Uraim! - szólt Lyubissza. - Én egy hibát akarok helyrehozni, egy mulasztást, amit az uram elkövetett.
- Nono! Weib in Kukhel![1]
- Amidőn földesurunkat tósztjában felköszöntötte, elmulasztá annak szeretett hitvesét befoglalni. Én tehát poharamat emelem annak a dicső nőnek az éltetésére, aki vőlegényét a csatatéren fölkereste, halálból megszabadította, ápolta, üldözéstől megmentette, aminek eltörülhetetlen emlékjele a mi drága földesurunk homlokán ékeskedő sebhely.
(Ez addig nagyon szép volt, mindenki helyeslően mormogott rá.)
No, de a befejezés.
- Kívánom tiszta szívemből, hogy a mi szeretett úrnőnk ezt a sebhelyet a férje homlokán a szeretet koronájával takarja be.
Hát hiszen ez is szép mondás volt. De nem ilyen kutyafülűeknek való, mint ez a perverzus férfikompánia.
- Tudtam, hogy bolondot fogja mondani - förmedt fel Hruszkay uram.
A tiszttartó kifakadására egyszerre kitört a röhej a férfiakból. Mindenki kacagott, nevetett. Rubiánka a markába vakkantott.
Natália nem értette ennek a jókedvkitörésnek az okát. Mi nevetnivalót találnak ezen a felköszöntőn? De még kevésbé tudta magának megmagyarázni azt a mogorva pofát, amit a férje vágott az általános derültség közepett. Hát ezt mi lelte?
A nevetés végre elcsillapult a poharak csörgésében, melynek elmúltával Csunkó Dani állva maradt, s mutatta, hogy valami beszéd kívánkozik ki a kebléből.
- Nem úgy van az, ahogy te mondád, Lippay Tihamér barátom, hogy a magyar haza el van veszve és el van temetve. Van még másik haza! Mikor én odakinn jártam Tatárországban, hogy eltanuljam a tatároktól a kordovánbőr-csinálás titkát, a sok szerteszétkóborlásom alatt ráakadtam a magyarok őshazájára, ahol a régi magyarok laknak, akik Álmos elszakadása után otthon maradtak a nagy ázsiai pusztában. Most sem laknak azok városokban, hanem sátrak alatt. Hét nemzetségből állnak, mindegyiknek külön vezére van. Férfia, asszonya, gyereke mind lovon jár. Viseletük olyan, mint amilyet mi hordunk: bőr és vászon. A nyelvük szakasztott ugyanaz, ami a mienk, csakhogy az ,,ő" meg az ,,ű" betűt nem ismerik. ,,Tűz" helyett azt mondják ,,tuz", ,,cipő" helyett ,,cipó".
- Hát akkor a cipót minek mondják? - kottyant bele Rubiánka.
- Az ,,pikó". Az ősmagyarok nem szántanak, nem vetnek, nem fonnak, nem szőnek.
- Hát akkor miből sütnek pikót, miből varrnak zekét?
- Ne kotyogj, Rubi! Elmondom én rendén. Körös-körül gazdag népek laknak, azok mind adót fizetnek az ősmagyaroknak gabonában, kész öltözetekben. Ezért az ősmagyarok őket fegyverrel segítik. Éppen, mint Álmos fejedelem idejében, amikor őseink Etelhazában laktak.
Natália áhítattal nézte a beszélő arcát. Azt hitte, hogy ez most mind igazat beszél. Olyan becsületes képe volt.
- Mind a hét nemzetségnek egyenkint hetvenezer lovasa van, akik puskával, karddal, lándzsával vannak fölfegyverezve. Mikor hadba mennek, minden ember annyi szárított húst visz magával az iszákjában, amennyi egy hónapra elég. Lótejet isznak hozzá.
- Hát vallásuk van-e az ősmagyaroknak? - tudakozódott a pópa.
- Van nekik egy bálványuk, akit úgy hívnak, hogy ,,Damasek". Meg egy nőstény bálványuk, akinek a neve ,,Bábolna". Azokat nagy hadjáratban magukkal hordják teveháton. A papjaiknak a neve ,,garabonc". Tűzhalmokon és források mellett áldoznak. Hiszik a másvilágot a nap mezején, ahol megölt ellenségeik fognak nekik szolgálni. A fejedelmüket úgy hívják, hogy ,,Vaskarú". Már százhárom esztendős, de még most is olyan erőben van, hogy egy csapásával a taglójának leüti a fehér lovat, akivel áldoznak. Tőle kaptam emlékül ezt a rézfokost, akit azóta el nem hagyok magamtól.
Odatette közszemlére a nevezetes ereklyét az asztalra. Annak oldalára csakugyan volt mindenféle ákombák felvésve, amit senki sem tudott elolvasni. Ez ősmagyar írás. Az ajándékozó neve: ez Vaskarú.
- Nohát, hogy a dolognak a velejére térjek, ahogy mondtam, Tihamér pajtás: ne féltsd te Magyarországot, hogy elveszett légyen, hogy eltemettétek, van még másik magyar nemzet! Az otthon népe. Odament most Bem apó egyenest, meghívni a Vaskarút, hogy kerekedjék fel egész erejével véreinek felszabadítására. Az lesz a derendócia! Hétszer hetvenezer harcos, mind lóháton. Végigsepri az Bem apó vezetése alatt Muszkaországot, felszabadítja a lengyeleket, hozzácsatlakoznak a magyarok, megreszkettetjük Európát, mint Attila apánk idejében. Azért én Vaskarú fejdelemre emelem poharamat. Koszontsuk a dicsót (így mondják ősmagyarul).
Natália olyan különöset érzett.
Vajon van-e abban valami igaz, amit ez a daliás alak most itten elmondott? Vagy csupa hazugság?
Nem! Az ősmagyar nem hazudik. Csak képzelődik. Nem hazugság az, amit ő elbeszél, hanem fantazmagória. Ő maga szentül hiszi, hogy az mind igaz, amit ő most elmondott. Az ábrándkép az ősmagyar nemzetről. Azzal ő úgy teleálmodta már a lelkét, hogy képes rá megesküdni, hogy ott volt, hogy látta, hallotta mindazt, amit továbbadott.
S e hitnek propagandája van. Rövid időn az egész országban elterjed, nemzeti valláságazattá válik az ábrándkép a hét ősmagyar nemzetségről, aki jön elnyomott testvérei felszabadítására; még költője is támad, aki megénekelje a szabadítókat, akik jönnek véreiket vezetni ,,muszka, osztrák ellen, vérontó csatákba".[2]
- Hát aztán a tatárokkal micsoda nyelven beszélt, nemzetes nagy jó uram? - kíváncsiskodék Rubiánka.
- Vakapád! Hát min beszéltem volna, mint tatárul? Tudsz tatárul?
- Hogyne tudnék.
Erre aztán Csunkó Dani intézett egy mondást Rubiánkához, valami vad nyelven, amire az hasonló karakán szavakkal felelt vissza. És így értekeztek egész komoly képpel, a mondott szövegnek megfelelő kézmozdulatokkal - tatárul. Nagyon valószínű, hogy egyetlenegy tatár szó sem volt sem az egyik, sem a másik beszédében.
Kókán Laci epés természetű volt, bosszantotta ez a tréfa.
- Ugyan, ne kóklerkedjetek már, ti svihákok! - kiáltott oda nagy gorombán a szembenülőknek.
Ezzel a pajtása sértve érezte magát.
- Micsoda? Énvelem akarsz te ujjat húzni?
- Nohát, húzzunk ujjat, nem bánom.
Azzal a két férfi az asztalon keresztül egymás felé nyújtá az öklét, s a középső ujjaikat egymásba akasztva, próbálkoztak, hogy melyikük bírja a másiknak az ujját kihúzni, ami nem ment csendes dulakodás nélkül.
Hruszkay úr vette észre, hogy Natáliát nyugtalanítja az az összetűzés.
- Ej, urak! Ne bomoljatok. Inkább danoljunk egyet. De elébb gyantázzunk!
Erre a két férfi elereszté egymás kezét, s hozzányúlt a hajdú által körülhordott poharakhoz, amikben rác ürmös volt. Ezt nevezik gyantázásnak. A hölgyeknek ellenben Rubiánka badacsonyi ürmöst töltögetett. Azt Natália is megízlelhette. Nem bor az, csak főtt must; konty alá való.
Arra aztán Kókán Laci rágyújtott egy idei nótára.
,,Barcikára nem mehetsz, ott gubicsot nem szehetsz. - Három a polyka. - Ott lakik az Óvári, Tőtött puskával vári. - Három a polyka."
Mindenki utána danolta ez új nótát, és nevetett hozzá.
Natália nem értette se azt, hogy mit dalolnak, se azt, hogy mit nevetnek.
- Mi az a polyka? - kérdezé Lyubisszától.
- Így hívják a Felvidékről idekerült szolgálókat.
(De hát mi köze annak a gubicsszedéshez?)
S az urak egymás után tízszer eldanolták ezt a hülye nótát, ami úgy látszik, hogy Csunkó Dani bosszantására lett költve: ő a gubicsszedő. S ez nekik jó mulatság.
Mikor aztán beleuntak, akkor meg Csunkó Dani gyújtott rá egy közkedveltségű nótára, amit orrhangon szokás énekelni, hogy a dudát utánozza.
,,Ha valaki vígan él, A kanász bizony úgy él. Az erdőben, A mezőben. Sétál, dudál, furuglyál, Billag-ballag, meg-megáll."
Ez is nagyon tetszett az uraknak. Valószínűleg a Kókán Laci nótája volt. Ezen legalább a kis menyecske is nevetett.
Aztán a pópára került a sor, annak is fújtak egy neki való dalt.
,,Komáromba kell menni, Létánia fog lenni. Héj, az én rózsám a barát, Tartja a létániát."
Cyrill maga is velök dalolt. Így szokás az az ősmagyaroknál.
A rác ürmös ellenben hozzá illő bordalt idézett elő, aminek igazán tetszetős a ritmusa.
,,Igyál, pajtás, jó a szállás. Van jó borunk, jóbarátunk: Van jó gazdánk, gazdasszonyunk. - Nincs - egy hajtás! - Tölts - tele - pajtás! - Mit nekem a bor egy pohárral? Három is elkél egy hujjával!"
Derék nóta! Meg kellett ismételni.
A vacsorának pedig még mindig nem szakad vége. Most hozzák a jó kapros, túrós lepényt, aminek nincsen párja Magyarországon túl.
Az eszmetársulat felkölti az ismeretes nótát Denezsné asszonyomrul, aki lepénnyel csalogatja a legényeket. Ezt csak el kell dalolni. Négy strófája van a néprománcnak; de mikor a harmadikat kezdi hangoztatni Csunkó Dani, ami a ,,bécsi piros pirosítós orcáról" emlékezik, megrúgja a sarkával az asztal alatt Kókán Laci, mire az észreveszi magát, hogy ugyan rossz helyen alkalmazza ezt a nótát a pirosítóról, s a végét elharapja, szája elé kapva a markát.
A háziasszony azonban lefőzi a felsült kukhót; kikapja a szájából a negyedik verset, s ő maga dalolja elöl: ,,Azt sem Isten adta rája, Maga kutya-keze-körme kente rája!" (Da capo.)
Általános a tetszés és hahota.
Natália csodálkozott. Más háziasszony felugrott volna ilyen gorombaságra, vagy seprűt kapott volna, s kiverte volna vendégeit; ez meg tréfának veszi. Nem! Az ősmagyarok nem ismerik a szégyent, se a megharaguvást.
Helyre akarta ütni a dolgot Rubiánka.
- Daloljunk el inkább, urak, magyar marseillaise-t. Talán még tekintetes asszony nem hallott aztat.
Bizony nem hallotta. A komáromi várban sok mulatságban volt része, de ezt a tábori dalt sehol sem énekelték.
Nem tetszett neki a szövege. Csúnya nóta! Kár volt azt a világhírű szép melódiát elrontani vele.
Inkább hát azt, hogy ,,Sikolt, rikolt a sarkantyú. Csókot kér a nyalka fattyú: Adjon neki, szép ifjasszony; Ne kívánja olyan nagyon".
De ez a nóta aztán okvetlenül megkívánja, hogy a két ősmagyar kirúgja maga alól a székét, s egymással szembe fordulva, a szoba tisztásán, csípőre tett kézzel eljárja a palotást, mely igazán gyönyörű tánc, aminőt nem produkálnak színpadon. Minő délceg mozdulatok! Méltóságos fejhordozások! Büszke dobbanások! Ennek már Natália is tapsolt.
A csemegét, gyümölcsöt hallgatva szokták elfogyasztani. Az ember kötekedik a szomszédjával. Az asszonyok összesúgnak: ,,Kinek adnád most a vielliebchent?"
Éjfél felé jár az idő. A krámpámpulira kerül a sor. Ezt elkészíteni a házigazda sorja. Őeléje teszik a nagy, öblös cintálat, megtöltve törkölypálinkával; a vendégek mind cinpoharakat kapnak. A pálinkát aztán a házigazda fidibusszal meggyújtja, s a kékkel, zölddel lobogó borszeszbe marokkal hinti a sárga cukrot, fügét, mazsolaszőlőt, amitől a kék lobogvány közé piros lángnyelvek szökellnek. Ezt hívják a magyarok krámpámpulinak. Ebből a pokoli kotyvalékból aztán, mikor legjavában lobog, a házigazda nagy levesmerő kanállal osztogat a vendégek poharaiba, azon forrón, lángolón. Natália bámulva nézi, hogy tudják azt meginni, mikor még táncol a láng a pohárban az ajkuk előtt, kísérteties sírbolti fényt vetve arcaikra. Ő csak meg nem kóstolta volna azt egy világért. De Lyubissza szürcsölt belőle.
Natáliának volt alkalma tanulmányozni az arcokat.
A bor vidámmá teszi az embert, a borszesz megvadítja.
Még a bohókás Rubiánkának a szemei is keresztbe állnak, sőt a tisztelendő pópa is a bajuszát pödörgeti. (A keleti hitű papok bajuszt, szakállt viselnek.)
Kókán Laci új nótára kezd, cinpohara fenekével ütögetve az asztalt: ,,Ha haragszik, gazda, Hogy mink itt mulatunk, Vigye el a házát; De mink itt maradunk".
Mind vele dalolják. Csak a gazda nem. Rekedt hangja nem ahhoz való.
- Itt fognak ám ezek mulatni reggelig - súgá Lyubissza Natáliának, aki abba belenyugodott. Megszokhatta a komáromi életben, hogy ha belekezdenek a mulatozásba, annak csak a hajnal veti végét. S a hölgyeknek is tetszik ez: kitartanak a tivornyázásban.
Szakácsné, szobaleány, hajdú mind tudja már a sorrendet, mi következik egymás után.
Egyszer aztán csak kitört Csunkó Dani kebeléből az utoljára tartogatott nóta. Új népdal volt ez: az országromlás napjaiban keletkezett, valahol a Bükk-erdők rengetegében. Mély férfihangra volt szerezve, sziklák, hegyszakadékok visszhangjának szánva, bujdosó csikósok, tanyázó pásztorok kiáltó szava a pusztában. Nagy hamar elterjedt az egész országban vidékről vidékre, amerre csak továbbvitték, új meg új verseket ragasztottak hozzá; s azok mind kegyetlen, átkozódó, bosszúálló, gúnyolódó indulatok kifejezései voltak, ahogy csak egy sárkánynak a levágott feje énekelhet, aki már tüzet nem tud okádni, csak mérget köpködni. A kezdő verse így szól:
Ajtó mögött a sajtár, 
Beleesett a zsandár. 
Dárum, madárum,
Uccu, dárum madárum. 
Agyonverünk a nyáron 
Dárum, madárum.
Natália összeborzongott e dalra. Micsoda szörnyeteg lehet az a zsandár, hogy azt agyon kell verni a nyáron.
Márpedig ezt a riasztó dalt mind utánadalolták az urak, s az ökleikkel ütötték az asztalt, még Tihamér is, sőt a pópa is. Csak Hruszkay uram nem kontrázott benne, az asztalt sem ütötte. Nem tudni, az öklét sajnálta-e, vagy az asztalt, vagy a - zsandárt?
A második strófánál, mely szól a köcsögkalapos becirkereknek -
Nyől a kalapod teteje,
Zsugorodik a két széle, 
Dárum, madárum. 
Uccu, dárum, madárum, 
Beverjük azt a nyáron!
Dárum, madárum.
- egyszerre csak felugrott a székéről Rubiánka, s magával rántva Aramics Cyrillt, ketten egy párban a vad nóta taktusára szilaj kanásztáncra keltek, lábfelrugdosva, toporzékolva, sarkon forogva, tarkóhoz kapkodva, csizmaszárt csapkodva, egymást ölre kapva, megpörgetve, feldobálva:
- Uccu dárum, madárum!
Natália ilyet sem látott még: papot ilyen helyzetben, de Lyubissza tapsolt neki, s még odakiabált:
- Szorídd, Rubiánka, szorídd!
A két ősmagyar is egész vad lángra lobbant, a rézfokosaikat elővették a székeik mellől, s hadjáték módjára egymáshoz csapkodták, hogy félelem volt rájuk nézni. - Mi lesz ennek a vége?
Az lett a vége, hogy a nagy toporzékolásra bejött a Mátyás hajdú, s galléron ragadva a ficánkoló Rubiánkát, annak valamit súgott a fülébe, ami varázserejű szó lehetett, mert az írnok egyszerre egyenesre merevedett tőle, mintha nyársat nyelt volna, s aztán gyorsan odalépett Csunkó Danihoz, s annak a fülébe dörmögött valamit, amiből Natália annyit hallott meg, hogy ,,már itt vannak". Mire a daliás alaknak egyszerre torkába szakadt a nóta. Ő meg viszont az átellenes cimborájának súgta a szót odább, mire mind a ketten cigány nyelven váltottak egypár szót:
- Irgundum gule?
- Dikhec.
Egyszerre olyan hallgatás lett az asztalnál, hogy akár mákot lehetne vetni. E csendet csak egy halk horkolás szakította meg. Tihamér elaludt egy ülőhelyében: neki nagyon meghasznált a krampampuli.
Csunkó Dani kihúzta a nadrághasítékjából az ezüst repetáló óráját (Apafi Mihály óta ott van a magyar viseletnél az órának a helye), odatartá a füléhez, és üttette.
- Uraim - szólt egészen elkomolyodva. - Ma már holnap van. Három az óra. A tekintetes úr és asszonyság ki vannak fáradva az út viszontagságaitól; pihenni kívánnak. Nekünk is sürgetős a dolgunk. Itt az ideje, hogy búcsút vagyünk szíves házigazdáinktól.
Natáliát nagyon meglepte ez a hirtelen támadt gyöngéd gondoskodás.
Lyubissza azonban nem akarta engedni a maga háziasszonyi előjogait.
- De bizony addig nem mennek el innen az urak, míg a korhelylevest el nem költötték. Én hiába nem csináltattam a korhelylevest. Hová mennének az urak ebben a sötétben? Még felfordulnának, nyakukat törnék.
- Hiszen gyalog megyünk előre, a kocsi utánunk jön. Mi a kerten megyünk keresztül, az erdőnek kerülünk.
De még a tiszttartó is megpróbálta őket marasztalni.
- No, urak! Csak még a ,,haustus Sancti Johannis"-t. A szent János poharát. Azt el nem engedjük magunknak.
Már arra sem voltak rábírhatók. Behozatták a fürtös gubáikat, puskáikat a vállukra akaszták, hogy a guba teljesen eltakarja, a hölgyeknek jó éjszakát kívántak, a tiszttartóval kezet szorítottak, a másik kettőnek azt mondták cigányul (vagy hogyan), hogy ,,sopphengyule gagyule". Tihamért pedig nem hagyták felkölteni, az nem is ment volna könnyen. Azzal szép csendesen, minden énekszó nélkül eltávozának. A hajdúnak adtak fejenkint egy ezüsthúszast, rábízva, hogy a kocsit küldje utánuk, s a kutyákat tartsa bezárva, hogy rájuk ne ugassanak.
- No, ugye, hogy eredeti két daru volt ez a mi két vendégünk? - mondá Lyubissza Natáliának.
- Szeretem, hogy itt voltak; de jobb szeretem, hogy elmentek.

[1] Asszony, a konyhába!
[2] Megjelent a kormány hivatalos közlönyében, egy betűszedő által becsempészve.









Jókai Mór: A mi lengyelünk


7. NAGY MESTER A SZÜKSÉG
A daruk eltávozása után mindenki sietett lefeküdni, az utasok különösen; Natália két éjszakára valót aludt, ellenben Tihamérnak rossz álmai voltak, sok alkoholt beszedett. Aztán az átellenes kastély táján egész éjjel annyit kalapáltak, kopácsoltak, szegeztek, mintha egy kovácsműhely volna ott berendezve. Mikor késő reggel kábulatos álmából fölébredt, minden hajaszála fájt. A vén hajdú értesíté, hogy már erősen nappal van; az asszonyságok ott várják a reggelivel.
Kedvetlenül ment át hozzájuk. Nagy savanyún jó reggelt kívánt, s engedte a feleségének, hogy a nyakra való csokrát újra kösse.
A hajdú behítta az urakat, a tiszttartót, Aramicsot és Rubiánkát, s aztán felhozta a reggelit. Kávé volt, frissen sült kaláccsal és korhelyleves. A hölgyek a kávéval tartottak, az urak ellenben a korhelylevest választották. Aramics kivételével, aki azt mondta, hogy neki ma fogadalmi böjtje van, s csak vizet ivott.
- Ugyan, mondja csak, tiszttartó úr - szólt kanalazás közben Tihamér -, mi az ördög kalapálás volt itt a kastély körül egész éjjel?
- Kalapálás? Kalapálás? Hát tetszett hallani? No, majd meg tetszik látni. Egy kis meglepetés lesz.
Tihamér kíváncsi volt rá. A reggelizőszobából nem lehetett a kastélyra látni.
A tegnapi nagy eső után szép, napfényes idő derült; Natália azt indítványozta, hogy reggeli után menjenek ki a kertbe sétálni.
De Tihamér a séta előtt meg akarta látni, hogy mi az a meglepetés, amin neki keresztül kell esnie.
Várakozáson felül lett kielégítve. Amint a folyosóra kilépett, az asztaltársaságtól követve, s megpillantá a kastélyát, nagyon szemébe tűnhetett, hogy annak a szegletosztálya ablakai fölé nagy, gömbölyű vastábla van fölszegezve, ezzel a körülfutó felirattal: ,,Kaiserliche und Königliche Gendarmerie-Expositur". Ezt kalapálták olyan nagyon az éjjel.
- Hát ez mi az Isten csudája? - kérdé elszörnyedve a mellette álló tiszttartótól.
- Ez, kérem alássan, a császári királyi zsandárság bürója.
(Ott állt a szegleten a sárga-feketére csíkozott faköpönyeg is, mely előtt egy puskás rendőr ácsorgott silbakképpen.)
- De hogy kerül a zsandárság az én kastélyomba?
- Kivették, kérem alássan, alsó traktusból három szobát árendába. Fizetnek érte háromszáz forintot.
- De háromezer tüzes ménkű! A Lippayak kastélyában még nem volt árendás soha. Zsandárt pedig meg nem szívelek a házamban. Az én telkem nemesi kúria!
- Elvitte már azt a március tizenötödike!
- Én inkább felgyújtom a kastélyomat, de zsandárokkal egy ólban nem lakom.
- Nono! Csak ne tessék tüzelni, tekintetes úr. Nagyon szükséges itt az a zsandár. Mikor rendelet kiadatott, hogy a jágereknek, tiszteknek be kell szolgáltatni puskáikat, én remonstráltam, hogy ezáltal védelem nélkül maradunk, rablók feltörnek kastélyt, sok drágaságot elprédálnak, mire komisszárius úr megbiztatta: ne féljünk semmit, ide fogja bekvártélyozni zsandárposztnit, az majd megoltalmaz kastélyt, domíniumot valamennyi zsivány ellen.
- Nekem inkább kellenek a zsiványok!
- Mondtam, ugye? - dörmögé Natália háta mögött a vén hajdú - az elharapott mondást kiegészítheté az asszonyság... hogy lesznek ebben a kastélyban még csúnyább férgek is.
Félbeszakította e szóváltást Rubiánka sebbel-lobbal felrohanása az utca felől, aki már az ajtóban kezdett kiabálni:
- Itt van! Megérkezett bonorum director!
Szekér állt meg a kastély kapuja előtt.
- Megjött bonorum director? - kiáltá Hruszkay úr. - De már sietek elejbe. - Kapott rajta, hogy a dühösködő földesurat elhagyhatja.
Tihamért aztán a felesége behúzta-vonta magával a szobába:
- Gyere be innen, ne kiabálj az utcára. Megjött már Negrotin. Hagyd őrá a dolgot, majd ő eligazít mindent rendén.
De Tihamér még odabenn is dühösködött, s szörnyen kérdezősködött a kardja után; ő kihívja egy szál kardra azt a zsandár komisszárust, s gulyáshúsnak aprítja.
Most aztán sokat megértett Natália a múlt éjjeli komédiából. A két ősmagyar daliának hogy szakadt egyszerre torkán a ,,dárum madárum"-nóta, amint az írnok a fülükbe súgta: ,,Már itt vannak!" Hogy szakíták félbe a tivornyát, s hogy alakultak át egyszerre udvarias gavallérokká, akik az útban kifáradt úrnő iránti gyöngédségből sötét éjjel búcsút vesznek a vendégszerető tanyától; itthagynak krampampulit, korhelylevest, s a kerten keresztül osonnak el, amerre tág a világ. Mert hát az ősmagyar szeret nagyokat mondani, ménkű mód fenyegetőzni: hanem aztán, mikor eléje bukkan a veszedelem, akkor azt tartja, hogy ,,szégyen a futás, de hasznos".
Mégiscsak különb legény náluknál az ő Tihamérja; mert az szembe készül szállni a félelmetes ellenséggel.
... Hruszkay úr sietett a kastély előtt megállt szekér felé, mely a bonorum directort hozta. Hogy fog ez a sárba lépni az ő lakkcipőivel!
Visszahőkölt, amint maga előtt látta. Ezen az úron tökéletesen olyan öltözet volt, aminőt ő visel.
- Ki volt az a huncut gazember, aki ezt elárulta neki? - dörmögé Rubiánkához. - Nem te voltál?
Még nagyobb volt a meglepetése, mikor Negrotin megszólalt. (,,Még beszéli is az én szájammal!")
- Dobre ráno, sztari, pán barátocskám. Hát jak sza mátye?
- Pán Boh dáj! Hozta Isten! Hiszen te nem olyan vagy, hanem emilyen, kedves cimora.
Azzal összeölelkeztek, s nyakon-pofon csókolták egymást. Meg volt kötve a barátság. Negrotin pofáit éppen olyan koldusszakáll ékesíté, mint Hruszkay úrét: nem csúfolhatták egymást.
Az országút felől nagy kolompszó hangzott. Kilenc társzekér döcögött a gazdasági udvar felé, négyes ökörfogattal.
- De hány ökrödmagaddal jössz te ide?
- Mind szükség lesz arra. Béreseket is hoztam mellé.
- Látok őket! Régi huncutok, kik elszöktek önkényeseknek. No, megálljatok! Majd megtanulom nektek magyarok Istenit. Hát aztán zsákokban mi van?
- Ausztráliai búza, vetőmagnak. Rozsdamentes.
- Ausztráliai búza? Soha öregapám se nem hallotta hírit.
- Öregapád zabkenyeret evett.
- Hát azon a többi szekéren mi van?
- Épületfa, Komáromból elhoztam egy kész juhaklot; most azt a leégett helyébe az ácsok összeütik, estére a legelőről a birkák oda térhetnek be, a magtár felszabadul.
- Hát teneked már mindent elmondtak a pernahajderek, ami itt van?
- Még azt is, ami nincs.
- Nohát, csak ne állj meg itt most szekereddel kastély előtt; ott nem lehet most magadat bekvártélyoznod. Jöjj hozzám.
- Pedig bizony itt fogom felütni a hadiszállásomat. Találok egy priccset valahol.
- Megesznek patkányok.
- Majd elbánik patkányokkal az én Bokszi kutyám: kipusztítom őket rövid időn.
- De csak átjössz ebédelni? Asszonyok szívesen látnak.
- Köszönöm. Nem érek én arra. A hajdúm majd megfőzi az ételt a bográcsban nekem meg a cselédeknek. Egyik nap gulyáshús, másik nap vetrece, harmadik nap hajdúkása. Hoztam hozzá egy hordó sert: ez kitart.
- Kemény legény vagy, barátocskám.
- Jaki csont!
- De most csak bejössz lakásomra, uraságnak magadat bemutatni.
- Csak pomále, pomále! Mindent sorjában. Elébb ezeknél a még nagyobb uraságoknál kell magamat bemutatnom. Tudom én, hogy mi a regula.
- Ti rozumis? No már ilyen ember kellett ide. Zsandárhoz mégy? Földesúr nagyon expectorálja magát azért, hogy magukat ide bekvártélyozták; ki akar őket dobni innen.
- Majd elvégzem én velük a dolgot.
Azzal Negrotin bement a kastélyba, otthagyva a tiszttartót a most érkezett cselédekkel veszekedni. Azok csendesen végezték a dolgukat, legelébb az igavonó barmokat vezették be az istállókba. Biz azok nagyon hiányzottak onnan. Elfértek szépen.
A Bokszi sem volt rest. Összefogott nagy hirtelen az istállóban vagy tíz patkányt, s azokat megfojtva, odahordta a tiszttartónak, minden módon a dókája zsebébe iparkodva a vadászzsákmányt bedugni.
Negrotin elébb nagy sietve bejárta a kastély nyitva talált emeleti helyiségeit, futólagos értesülést véve az ottani állapotokról, tudomást vett a kukoricás csarnokról és a birkabőrös tornácról, azután szépen bekocogtatott a komisszárus úr ajtaján.
A hatalmas úr háromcsillagos fegyverkabátot viselt, arca előírás szerint volt kiborotválva, haja rövidre nyírva.
Negrotin bemutatta neki magát, mint ez uradalom jószágigazgatóját.
Schwalbe úr (ez volt a rendőrbiztos neve) nagyon rossz kedvében volt. Le sem ültette a látogatóját. Igaz, hogy nem is lett volna hová, mert minden szék tele volt hivatalos irkákkal.
Természetesen németül folyt a diskurzus.
- No hiszen, szép uradalom, mondhatom! Micsoda elátkozott kastély! Soha életemben ilyen kísértettanyába nem kerültem. Én ide küldöm előre a hivatalos aktákat, nyomtatványokat, rubrikákat, s mire az embereimmel megérkeztem, kikezdik az egerek, a patkányok. Ehun van a stemplis csomag. Megettek belőle az egerek öt forint ára stemplit.
- Az ám. A stempli enyvvel van bekenve, s azt az egerek különös ínyencségnek tartják.
- De ezer szakkerment! Ezek az uraság egerei voltak. Most ki fizeti meg nekem az öt forint ára stemplihiányt?
Hát ha Hruszkay tiszttartóhoz vagy akár Rubiánka kancellistához intézte volna ezt a fohászkérdést Schwalbe úr, azok bármelyike azt felelte volna neki, hogy tessék a kártevő egereket bíróság elé állítani, az okozott kár megtérítésében elmarasztaltatni, be nem hajthatás esetében börtönbe csukatni. Ámde Negrotin lelkületéből egészen hiányzott a humor. Ő minden tréfát komolyra fordított. Szépen elővette a tárcáját, s kivett belőle egy ötforintost, egész komoly arccal válaszolva.
- Nagyon természetes, hogy az uradalom egerei által okozott kárért az uraság szavatos. Itt az összeg, kérem azt nyugtatványoztatni.
A rendőrbiztos nagyot nézett az embere arcába. Ez új volt előtte. Ezzel lehet valamit kezdeni.
Negrotin még folytatta is a felvett témát.
- Nehogy azonban e betörési eset ismétlődjék, én felkérem a tisztelt rendőrséget, hogy nekem a kártevők elleni alapos védekezésben segédkezni kegyeskedjék.
- Az nagyon természetes - helyeslé Schwalbe úr. Aztán egy kis ideig hmhmgetett, fejét csóválta, végre a vállára ütött Negrotinnak:
- Ön nekem megbízható egyéniségnek látszik. Egész bizalmasan közlök önnel valamit. Én ma korán reggel egy denunciáló levelet kaptam, melyben tudtomra adatik, hogy itt, ebben a vadászcsarnokban felhalmozott kukoricatömeg között fegyverek és forradalmi proklamációk vannak eldugva: kerestessek utánuk. Itt a névtelen levél.
Erre Negrotin nagy hahotába tört ki.
- Mit nevet az úr?
- Hát ez nagyon jó tréfa. Valószínűleg a mi flauzenmacherunktól származik, az urasági írnoktól. Ez a csarnokban felgarmadolt kukorica abban a veszélyben forog, hogy megfülled, megkeseredik, s akkor minden feldolgozásra alkalmatlan lesz. Meg kellene forgatni. A tiszttartó azonban sajnálja a pénzt a lapátoló napszámosoktól, hát az írnok azt a furfangot találta ki, hogy denunciációt küld a rendőrségnek: ez aztán megforgatja az egész kukoricát - ingyen.
- Du verfluchter Kerl! Nekem azonban nem lehet félrevetnem a feljelentést, mert ezzel goromba hivatalbeli mulasztást követnék el, s mégiscsak fel kell lapátoltatnom az egész kukoricát.
- Teszek én egy ajánlatot. Öt rendőr diszponibilis állapotban, a hatodik áll strázsán. Hát én felajánlok fejenkint két forintot a közvitéz uraknak, ha énnekem ezt a kukoricát áttalicskázzák a magtárba.
- Ön ád tíz forintot a rendőröknek a kukoricalapátolásért? Hisz ön kitűnő férfiú!
Azonnal át is vette a kínált összeget Negrotintól.
Ez pedig még komolyabb arcot csinált.
- Biztos úr. Én érzem felelősségem egész súlyát, s nem hallgathatom el ön előtt, hogy e kastélynak van egy lakosztálya, mely a meghalt, öreg földesúr szobáiból áll. Ennek az ajtajai a hajdani vármegye pecsétjével vannak lezárva. Hogy ezekben a szobákban lesznek fegyverek, azt kétségtelennek tartom, s kötelességem önnek a figyelmét e tényre felhívni.
- Nagyon helyesen! Nekem teljhatalmam van minden helyiségbe behatolni, melynek megmotozása tanácsolva vagyon.
A régi vármegye pecsétje ma már ,,null und nichtig". Kérem, vezessen oda.
Schwalbe úr aztán Negrotinnal felment az emeletre, elébb rendeletet adva a rendőröknek a kukoricaeltalicskázás végett; ott saját kezűleg letépte a régi vármegye pecsétjeit az ajtókról. A hajdú felnyitá valamennyit. Azok vezettek az öreg Lippay szobáihoz, ahogy azok holta után maradtak. Fellegei a molyoknak tódultak eléjük, amiknek paradicsomi dolguk volt a sok medve- és farkasbőr lábszőnyegben.
Persze, hogy találtak ottan puskákat. Egész üveges szekrény volt tele régi Lazzarinókkal, újabb drótcsövű vadászfegyverekkel; lehetett biz ott húsz fegyver is. Aztán kardok, ezüstös, rezes fringiák, alabárdok, buzogányok, egész fegyvertár.
Egyedül voltak az üres szobákban.
Schwalbe úr halkan, súgva mondá Negrotinnak:
- Direktor úr. Ne vegyünk most tudomást ezekről a fegyverekről. Jön idő, jön tanács. Nem lesz ez mindig így. Majd megszűnik a fegyvertilalom, s akkor önök hasznát vehetik a fegyvereiknek. Addig takarják be a szekrényeket ponyvákkal. Hát ez emberséges beszéd volt.
Ilyen módon Negrotin hozzájutott az egész kastély fölötti rendelkezéshez, s rábízhatta a hűséges hajdújára, hogy az alapos takarítás munkáját a béresekkel együtt megkezdje.
Mire visszatértek a rendőrbiztos szobájába, már teljes működésben találták a rendőröket a kukorica eltoloncozásában. Schwalbe úr még egy ügyet kívánt elintézni Negrotinnal.
Szobájába érve, egy vasládát nyitott fel, s abból egy vászonzacskót emelt ki. Aztán ezt a zacskót kihurkolva a kötelékeiből, belemarkolt, s az asztalra leszámlált hetvenöt pengő forintokat három húszasával, három sorjában.
- Tessék.
- Mi legyen ez? - kérdé Negrotin.
- Az első évnegyed rátája a szállásbérnek.
Kétszázhuszonöt darab ezüsthúszas egymás sorjában! Kit ne szédítene el az ilyen látvány? Hisz ez a Dárius kincse! Negrotin mind a két tenyerét tiltakozásra emelte.
- Mit gondol ön, uram? A Lippay-kastélyban soha vendég nem fizetett az ellátásért. Hogy fogadnánk mi el házbért az államtól? Örülünk, hogy szerencsénk lehet. Sőt, ha önök meg nem vetik, én felajánlom, hogy amit az én szakácsom nekem készíteni fog, azt önökkel megosztom.
Erre a szóra már éppen hanyatt esett a székébe a rendőrbiztos. Azt rebegé:
- Hihetetlen! (Nie dagewesen.)
Akkor aztán odahúzott egy széket a magáé mellé, s azt mondá Negrotinnak, hogy foglaljon helyet. És aztán oly csendesen, hogy senki sem hallhatta más, elkezdett a fülébe suttogni. S egyet-mást, írott papirost megmutogatott neki. Végül leült az íróasztalához, s két levelet fogalmazott, borítékba tett, lepecsételt. Azokat Negrotinnak adta. A levelek tartalma rövidebb volt, mint a borítékra írott cím.
Aztán két kézzel kezet szorítva búcsút vett Negrotintól, azzal a biztatással, hogy rögtön fogja a tiszteletét tenni a tekintetes földesúrnál.
Oda, oda!
Mi lesz mindebből?
Tihamér össze akarja kaszabolni a rendőrfőnököt, s fel akarja gyújtani a kastélyát, amelyben zsandárok telepedtek le.
A jószágigazgató pedig vendégül fogadja őket, s még a házbért is visszaadja nekik!
Ebből nagy katasztrófa lesz!
Negrotin együtt találta Tihamért Natáliával.
Hruszkay úr jól elbújta magát. Nem akart jelen lenni a bekövetkező szcénánál. A zsenáját is figyelmeztette, hogy most közéjük ne menjen, ha az élete kedves.
Ellenben Rubiánkának meghagyatott, hogy az ajtón át hallgatózzék. Kipróbált fülei voltak hozzá.
Tihamér az önfeltüzelés lázában volt. Semmi örömet nem nyilvánított Negrotin megérkezte fölött; haragosan lépdel végig a szobában. Azt sem mondta, hogy ,,hozott Isten".
- Én itt nem maradok! Megyek akárhová! A pokol fenekére!
Aztán, mintha véletlenül botlanék bele Negrotinba:
- Beszéltél a zsandárkomisszárussal?
- Beszéltem. Mindjárt itt lesz. Teszi tiszteletét.
- No, majd azt a tiszteletet szedje fel, amit én teszek neki.
Natália összetett kezekkel tekinte Negrotinra, mikor Tihamér hátat fordított neki.
Negrotin mosolygott.
Egyszer aztán kopogtattak az ajtón.
Negrotin mondá:
- Herein.
Belépett Schwalbe úr, plén parádban, kard az oldalán, hóna alatt a tollas sapapájával, üdvözlé az urat, asszonyságot, megmondta, hogy kinek hívják, s mi hivatalbeli rangja.
Bánta is azt Tihamér, keresztüleresztette a fülein. Forrt benne a nemes felgerjedés.
- Bocsánatot kell kérnem - mondá Schwalbe úr -, hogy egy hivatalos küldetésben kell eljárnom uraságodnál. Egy felsőbbségi parancs átadásával vagyok megbízva.
Arra a kebléből egy nagy pecsétes levelet vont elő, s azt átadta Tihamérnak.
Tihamér felbontá a levelet, és elolvasta.
Mintha főbe ütötték volna, megtántorodott.
- Mi az Isten csudája ez? Engem megidéznek az Assentirungs-Commissióhoz, hogy járuljak a besorozási vizsgálat elé?
- Gondolom, hogy ez a tartalma.
- No, de ez infámia! Én komáromi kapituláns tiszt vagyok, akinek teljes amnesztia biztosíttatott, életem, vagyonom és szabadságom dolgában.
- Hát hisz ez nem is érintetik.
- Engem a kapituláció felment minden büntetés alól, és most be akarnak sorozni közkatonának az osztrák hadseregbe.
- Hát hiszen ez nem büntetés, ez hazafiúi kötelesség. Fegyverrel szolgálni a hazát. Ez alól nincs kivétel. Egyébiránt magamat rekommendálom.
Azzal a sarkán fordult, és menni készült.
- De uram! - kiabált Tihamér, útját állva. - Én ez ellen protestálok. Ez perfidia! Így a törökök bántak a magukat megadott várőrséggel.
Erre Schwalbe úr mosolyogva vont arccal súgott oda neki
- Nono, uram. Hisz nem eszik olyan forrón a levest, amilyennek főzik.
Azzal eltávozott.
Tihamér megzsibbadva állt meg a szoba közepén.
Negrotin hidegvérrel mondá:
- E biz úgy van. Minket a komáromi kapituláció nem mentett fel az esetleges besorozás alól. Én is kaptam hasonló idézőlevelet. Itt van. Biz ennek alá kell vetni magunkat. Katonakötelesek vagyunk. Az útban találkoztam egy csapat besorozott honvéddel; több ismerőst találtam közöttük, akik a honvédseregnél tiszti rangban voltak: Podmaniczky Frigyes bárót, Egressy Árpádot, biz azok már viselték a hátukon a borjút, a vállukon a mangalétát, masíroztak, kerülve a pocsétát; viszik őket Lombardiába.
- Borjút és mangalétát! Én, Lippay Tihamér! Inkább főbe lövöm magamat.
- Rajtad áll a választás - szólt nyugodt hangon Negrotin. - Válogathatsz benne, hogy mit tégy? Itthon lakjál-e a kastélyodban, a császári rendőrség oltalma alatt, vagy a milánói kaszárnyában, ahol bizonyára pallót és lépcsőt is fogsz súrolni, mikor a káplár parancsolja.
- Én! Inkább főbe lövöm magamat.
- Ugyan mivel? Hiszen puskád sincsen.
Natália odament Negrotinhoz, a karjába kapaszkodott.
- Édes barátom, adjon tanácsot, segítsen rajtunk!
- Én adhatok tanácsot. Csak legyen, aki megfogadja.
- Hallgass rá, Tihamér.
- Üsse part! Hát mi legyen?
- Én bizony itthon maradnék az uraságomban. A feleséged is itt van. Minek hagynád el három esztendőre? Ennyi a szolgálati idő.
- De hogy szabaduljak ki a besorozás alól?
- Azt bízd te énrám, meg a Tózsó világnyelvére. Elmegyünk a városba most mindjárt ép egészségben, s hazajövünk olyan sánta, béna nyavalyásan, hogy a nőd nem fog ránk ismerni.
Erre már csak nevetni kellett.
- Itt van a zsebemben két ajánlólevél az intéző hivatalos urakhoz a rendőrfőnöktől. Ez a bevezetés.
- Nohát, üssön meg a mennykő! Fogj meg a szarvamnál fogva, és vezess.
Negrotin az ajtóhoz ment, majd betörte az orrát a hallgatózó írnoknak. A kocsiját rendelte elő.
- Aztán estére hívja meg a tekintetes úr és tekintetes asszony nevében barátságos vacsorára a rendőrfőnök urat - mondá Negrotin fennhangon, hogy az odalenn levők jól hallhatták.
Rubiánkának majd az álla esett le bámulatában. Szaladt a principálishoz, elmondani neki a nagy fordulatot.
- Ennek az embernek spiritusza van!
Hruszkay úr megemelte a báránybőr sipkáját.
- Ez a veliki pán! - Aztán oldalba üté könyökkel az írnokot. - No, majd ma este danold el a dárum madárumot! Most pedig szaladj, fogass be, aztán mondd meg a szakácsnénak, hogy vacsorára békacomb legyen spináttal és cseh talkedli szilvalekvárral. Aztat szereti a vendég uraság.
Tihamér és Negrotin, amint be lett fogva, kocsikázott a közel fekvő városba.
Negrotin sietett a rendőrfőnöktől kapott ajánlóleveleket a címzett főuraknak kézbesíteni.
Nem volt azokban egyéb ennél a szónál:
,,Ez a rózsabogár!"
Mi az a rózsabogár? (Cetonia aenea.) Minden kertészember ismeri. Gyönyörű, aranyzöld rovar, szárnyfödele acélzománcú. A rózsák imádója, pusztítója. Hanem a természet históriáját csak a beavatottak ismerik: hogyan támad, hogyan fejlődik. A rózsabogár petéit a hangyabolyokba, szeméthalmokba rakja le, ahol a kikelt lárvák egész télen át kész táplálékot találnak az összehordott törmelékben. Ellenben ugyanezen sima bőrű, kövér lárvák valami édes mézgát izzadnak ki, ami megint a hangyák lárváinak szolgál táplálékul. Ezért a hangyák nagyon megbecsülik a közéjük tévedt rózsabogárlárvát.
Ebből okos ember, aki természettudományt tanult, mindent megért. A levél írója pedig semmit sem kockáztatott; mert hiszen valakit rózsabogárnak nevezni csak nem korrupció.
Ne firtassuk a dolgot. A szükség a törvény fölött áll.
Estére visszakerülnek az urak a városból. Átestek az újoncozási vizsgálaton. Mind a kettő ,,untauglich". Negrotinnak gyógyíthatatlan asztmája van, Lippay Tihamér pedig szívvisszértágulásban szenved, epileptikus rohamokkal.
Mindenre jó a Tózsó világnyelve.
Nagy volt az öröm odahaza a szerencsés megszabadulás fölött. Az örömpohárba ugyan egy kis ürömcsepp is vegyült. Az asszonyságok gyöngélkedtek. Natália köhécselt, meghűtötte magát az úton, Lyubisszának pedig migrénje támadt, be volt kötve a feje. Negrotin sietett rajtok segíteni, ő egy egész házi patikát hozott magával: Natáliának szolgált kodeinpasztillákkal, Lyubisszának pedig migrénkúpocskával, amivel saját kezűleg dörzsölte be a háziasszony homlokát, halántékait. Estére mind a két hölgy egészséges volt. A vacsoránál Schwalbe úr igen szívesen látott vendég volt. Ugyanazon helyen ült, ahol tegnap Csunkó Dani. A két vitézlett úr pedig asztal fölött kötekedve vagdalta egymás fejéhez: ,,te hektikás!" (Negrotin), ,,te nyavalyatörős!" (Tihamér). Schwalbe úr lesütötte a fejét, és kuncogott.
Ezúttal nem danoltak a vacsoránál, sőt még tósztokat sem eregettek. Azonban a rendőrbiztos úr mégis mondott a vacsora vége felé egy minden áldomásnál becsesebb, hivatalos nyilatkozatot.
- Azok után, amiket itt tapasztaltam, indíttatva érzem magamat, bizalmamnak megnyilvánulásaképpen a magasan és jól született földesúrnak kiszolgáltatni a fegyverengedélyt négy vadászpuska használatára.
S azzal letett az asztalra négy hivatalos blankettát.
Ez már igazi nagylelkűség volt egy rendőrfőnöktől. Ez fölülmúlt minden óhajtást.
Rögtön kiküldetett Rubiánka, hogy siessen fel a kastélyba, s hozzon le négy darab vadászpuskát a fegyveres szekrényből.
Volt annyi esze, hogy a legértékesebbeket válogatta ki. Mikor visszakerült, hozta a vállára akasztva mind a négy puskát.
Tihamér hozzáfogott a szétosztáshoz. Egyet magának tartott meg, eggyel Negrotint tette boldoggá, egy kell a kísérő vadászának, a negyedikkel pedig megajándékozta Schwalbe urat.
A rendőrfőnök fölötte kellemesen volt meglepetve ez ajándék által, s azzal fejezte be nagylelkűségét, hogy még két fegyverengedélyt adott ki a tiszttartó és az írnok számára.
- Mármost hát csak vadászgassanak az urak szépen, nyugodtan a nagy vadaskertben; ha elfogy a puskaporuk, csak nekem szóljanak, én szolgálhatok vele.
Tihamér egészen meg volt nyerve Schwalbe úr részére; hisz ez egy hihetetlenül derék ember. Az asszonyok és a tiszttartó hálanyilatkozatokkal halmozták el a kitűnő férfiút.
Csak Negrotin nem rebegett semmit.
Ő átértette a helyzetet.
Nem nagylelkű bizalom ez, amiben ők most részesülnek, hanem hivatalos eljárás. Ők rendőri felügyelet alá vannak vetve. Úgy hívják ezt, hogy ,,internálás". Nem szabad a falujok határát elhagyniok, csupán rendőri engedély mellett, zárt határidőre. Erre való a vadászati engedély, hogy itthon tartsa őket.
Hanem ezt nem mondta el Tihamérnak. Hadd higgye, hogy ő szabad ember. Hiszen puska van a kezében.









Jókai Mór: A mi lengyelünk


8. MINDENT EGYSZERRE
Másnap már hajnalban ott volt Negrotin a tiszttartónál.
- No mármost, barátocskám, hozzá kell látnunk a dologhoz.
- Az lesz a szép.
- Hol van Rubiánka?
- Minek nekünk a kancellista?
- Hát hogy amiben a tanácskozásunk folytán meg fogunk állapodni, azt sorrendben protokollumba vegye.
- Protokollum? - kiálta fel Hruszkay, s összecsapta a két tenyerét. Ilyennel ő nem élt soha! Hisz attól görbe háta lesz az embernek.
De azért Rubiánkát csak behívták, leültették az asztalhoz, s tudtára adták, hogy az eléje tett egész ív papiros nem arra való, hogy azt háromorrú emberfigurákkal telerajzolják, s hogy most jól kinyissa a fülét, mert meg kell örökítenie azt, amit hallani fog.
- Legelső dolog az urasági kastélyt lakható állapotba helyezni.
- Magam is azon véleményen vagyok. Kukoricát már vitéz zsandárok áttalicskáztak granáriumba. Fegyvert kerestek benne. Találtak egy fanyelű bicsakot.
Rubiánka farizeus pofával kérdezé:
- Beleírjam ezt a protokollumba?
- Bele hát - mondá Hruszkay úr. - Kukoricamegforgatás került uradalomnak öt messzely pálinkába. Ez kiadásokba fölveendő.
Negrotin nem korrigálta ki az adatot.
- Hát arra, kukoricára nem várunk vevőt, hanem a saját szeszfőzőnkben kifőzetjük saját magunk, a hibás rozzsal együtt. Mint spiritusz el fog kelni. A burgonyát is így használjuk fel. - Csak legyen spirituszfőző mester hozzá.
- Már van. Mindenekelőtt a kastélyt alaposan ki kell takarítani, egeret, patkányt kipusztítani belőle. Ez pedig nem megy addig, amíg a halomra gyűlt trágyát ki nem hordatjuk a gazdasági udvarról; mert ez a fészkük.
- Szekerünk, ökrünk már van elég hozzá.
- De utunk nincs. A falu egyetlen utcáján olyan feneketlen sár van, hogy hat ökör sem húz rajta végig egy félig rakott szekeret. Azt az utcát nekünk rögtön makadámoztatni kell.
- Makadámoztatni?
- Kidoboltatjuk, hogy a lakosság busás napszámot kap gyalogmunkáért, szekerezésért.
- Van pénz hozzá?
- Kell lenni. A trágyakihordás után a kastélyt hozzáértő emberekkel megszabadítjuk kelletlen zselléreiktől. Künn a mezőn gyorsan végezzük a szántást, sorvetőgéppel elvetjük az ausztráliai búzát.
- Sorvetőgép, ausztráliai búza! Scribat, amice. Tudja maga, mi az? Nem tudja? Szamár! Én sem tudom.
- A szeszfőzőt kapcsolatba hozzuk a marhahizlalóval. A kövér göbölyöknek, amik a moslékon felhíznak, kész piacuk lesz Bécsben.
- Még ez is? Scribat, amice. Bonorum director úr ekképpen disponálja.
- Készen van nálam mindezen legsürgetősebb intézkedésekre a költségvetés.
- De hol a pénz?
- Az le van téve a pozsonyi takarékpénztárban.
- Takarékpénztárba? Sparkasszába? Ilyennek se nem hallották még hírét Lipován. Ide még sparherd se gyütt be soha.
- Azonban én kérdezhetném tiszttartó úrtól, hogy hol a pénz? Ennek a nagy uradalomnak csak kellett másfél éven át jövedelmének lenni!
Hruszkay úr nagyot fújt.
- Szolgálhatok vele.
S azzal kipakolta a nyolc zsebében elhelyezett archívumát, mi jött be, honnan, hová ment?
Legnevezetesebb kiadás volt a vadaskert vadai által okozott károk megtérítése az uradalom által határos földbirtokosoknak. Horrendus összeg volt. Talán húszezer forint.
Negrotint ez az adat sem hozta ki a flegmájából. Azt kérdezte a tiszttartótól, hogy hát a jövedelme mennyi a vadaskertnek?
- Hát bizony régi, boldog időben, mikor boldogult urunk nagy hajtóvadászatokat tartotta, pozsonyi vadkereskedő fizette hét-nyolcezer forintot leterített vadakért; de utolsó esztendőben öreg úr beteg volt, nem vadásztak; most az egész jövedelem a gubics meg a makk. Kiadás rémítő! Ezerkétszáz hold vadaskert be van kerítve palánkkal; azon ott ugrálnak keresztül szarvasok, ahol akarnak, vaddisznók kitúrják magukat kerítés alatta. Farkas, róka betör rozzant kerítésen, pusztít őzet, fácánt. Kapunk citatóriumot vetésekben elkövetett károkért vadak által. Convincálnak, egzekválnak. Lefoglalnak gulyát, ménest, birkanyájat, sertéskondát. Ki tudja ezen segíteni?
- Hát én majd találok olyan embert, aki tud rajta segíteni. Legelőször a vadaskertet összeszorítom négyszáz holdra. Ezt a területet pedig körülfonatom két öl magas, sűrű sodronykerítéssel, amin se szarvas, se vadkan, se dúvad nem tud keresztültörni.
- Sodrony, drótkerítéssel? Hisz ahhoz kell egy kapitális.
- Ami az első esztendőben visszatérül. Nem fogunk több károkat megtéríteni.
- Hát a többi nyolcszáz hold erdővel mi lesz?
- Azt értékesíteni fogjuk. Ez a legszebb tölgyerdő, ami párját ritkítja. Hatalmas patak határolja. Ezt felhasználjuk fűrészmalom-hajtásra, s feldolgozzuk a fát dongáknak.
- Dongáknak?
- A kivágott fák gyökerei végett pedig felállítunk egy tanningyárat.
- Ne adj Isten!
- A kiirtott erdő talaja lesz a legtermékenyebb cukorrépaföld. Ehhez létrehozunk egy cukorgyárat.
- Még cukorgyárat is? S ki vesz meg tőlünk ennyi mindenfélét?
- Az is megvan. Ennek mind kész vevője egy világhírű bordeaux-i borgyáros, aki megveszi a dongafáinkat, spirituszunkat, tanninunkat, szőlőcukrunkat; sőt ha még fekete mályvát is termesztünk, ami vörösbornak megadja azt a szép, sötét színét, azt is fölvásárolja. Ez neki mind szükséges. És akkor a mi kedves gazdánk, Lippay Tihamér, mikor nagy traktamentumokat fog adni, s úri vendégeit megitatja igaz bordeaux-i borral, aminek tizenkét frank a palackja, elmondhatja büszkén, hogy ez az ő saját termése.
De már erre Hruszkay úr egész hahotával nevetett.
- Hahaha! Lipovai erdőn termett bordeaux-i bor! Nagyon jó! Excellent! És ezt mind meggyőzi pozsonyi sparkassza?
- És a többit. A pénzre nem nézünk. Ez az én gondom.
- Akkor te, kedves barátocskám, isteni ember vagy, aki napot ebédelsz, csillagot vacsorálsz. Leírt mindent, amice Rubiánka?
Biz az amice nem írt le semmit, hanem egy nyulat rajzolt a papirosra, aki pánsípon furulyál. Úgy volt szokva, hogy amit a tiszti széken az urak határoznak, abból vagy lesz valami, vagy nem lesz semmi; akár az egyik, akár a másik esetben mire való az a sok irkafirka? Úgysem tartja magát ahhoz senki. Majd felírja egy skartétára per apices az egyes tételeket, s leolvassa ő azokat onnan ex memoria.









Jókai Mór: A mi lengyelünk


9. A VESZEDELMES GUBÓ
Félbeszakította ez alapos gazdasági tárgyalást Tihamér közbejötte. Minden kocogtatás nélkül rontott be a kancelláriába.
- Jó, hogy jössz - fogadá őt Negrotin. - ,,Res tua agitur."[1] A gazdasági tervezettel foglalkozunk.
- Jaj, hagyjatok most nekem békét, minden gazdasági üggyel. Nagyobb baj van annál. A feleségem térdén egy veszedelmes gubó támadt, melytől egész éjjel nem tudott alunni. Fáj és viszket. Nem bírja kiállni. Meg akarja magát ölni. Én is egészen ideges vagyok már miatta.
- De hiszen itt van Rubiánka úr. Ő kitanult borbély.
- Már volt a feleségemnél, megnézte. Azt mondta, hogy nem ismeri a bajt. Ez valami újfajta pestis. Az ő praxisában nem fordult elő. Azt tanácsolta, hogy hozassuk le Bécsből Hebrát, a bőrbajokban speciális professzort: arra bízzuk az operációt. Ez bele fog kerülni kétezer forintba. A pénz hagyján, de kétnapi haladék jár vele, s a feleségem ezt ki nem állja, inkább patkánymérget vesz be.
- De hát mit csináljunk? - kérdé Negrotin.
- Tehozzád fordulok. Te általános kuruzsló vagy. Egész házipatikát hordasz magaddal: hátha tudsz segíteni. Jere a feleségemhez.
Különös kívánság egy fiatal férj részéről.
Negrotin felismerte a feladata fontosságát; zsebébe dugta a tárcát, mely sebészeti eszközeit rejté, volt ott lancéta, görbe olló, csíptető, fecskendő, szondírozó, tépés, gyapot: minden jó. Egy jószágigazgatónak ezt magával kell hordania.
Engedte magát átvezettetni az asszonyság szobájába.
Natália pongyolában volt, s egy karszéken ült. Mellette volt Lyubissza asszonyság és a Katka.
- No, hát nézd meg a bajt - mondá Tihamér, odavezetve Negrotint Natáliához.
A fiatal hölgy felijedt, tiltakozott.
- Nem! Nem! Őneki nem mutatom meg!
- Hiszen Rubiánkának már megmutattad.
- Az más. - De ez is más. Nem lehet.
A szeméremérzet erősebb volt nála a fájdalomnál.
Negrotin elővette a belső zsebéből a sebészi eszközök tárcáját, s tüntetőleg felnyitotta. Ő most operateur. Neutrális ember.
A nő arcán meglátszott a kín, amit szenved.
Negrotin, mint valami igazi doktor, a pulzusát kérte a szenvedőnek.
- Az érverés rendes. Láz nincsen. A fájdalom mégis beható.
- Mint a pokol. Nem bírom kiállani.
- Ej, minek ez az ostoba prüdéria? - szólt közbe Tihamér. - Ezt meg kell nézni!
Azzal egy indiszkrét kézmarkolással felrántotta Natália öltönyét, a térdéig megmutatva a fájdalom székhelyét.
Natália eltakarta az arcát a két karjával.
Negrotin előtt fölséges látvány tárult fel. Egy rózsaszín térd, egy klasszikus szépségű lábszár, mely a Knidoszi Vénuszra emlékeztet: csupa márvány és alabástrom. S e gömbölyű térd felett egy öreg mogyoró nagyságú gubó, szennyesfakó színnel, mely a fájdalmat okozza.
Negrotin elmosolyodott.
- Ez nem gubó. Hiszen hat lába van. Ez egy élő állat: egy kullancs. Kegyed a kastélyban szedte ezt fel; a birkabőrök tele vannak ezzel a féreggel. Ez belefúrta magát a bőrébe, s folyton szívja a nedvet, amitől a bendője feldagadt, s gubó nagyságra nőtt. Ezt pedig kihúzni nem szabad, mert akkor a feje beszakad a sebbe, s akkor igazán kínos tályogot fog előidézni; hanem majd elpusztítjuk innen pár perc alatt.
Azzal az oldalzsebéből egy spirituszos üvegcsét vett elő, abba gyapotot mártott, s azt rátapasztotta a felduzzadt rovarra.
A spiritusz megöl minden hatlábú állatot.
Aztán elővette az óráját, s nézte rajta a perceket.
Talán nem is mindig az óráját nézte.
Öt perc múlva levette a spirituszos gyapotot a térdről. A gyilkos szörnyeteg ott hevert élettelenül, kihúzta a fejét a sebből, nem maradt ott egyéb egy kis piros vonalnál, körülvéve rózsaszínű daganattól.
- Ugye, megszűnt a fájdalom? - kérdé Natáliától.
- Mintha lefújták volna.
- Most még csak egy vizes köteléket csavarunk a térd körül, hogy a daganat elmúljon.
Ez is az ő operateuri feladata volt. Az orvos neutrális ember. De vajon Negrotin orvos-e?
Aztán lebocsáthatták a függönyt.
Bizonyára holtáig nem fogja elfelejteni azt a rózsaszínű gömbölyű térdet. (Et quae latent, meliora putat.)[2]
Mikor eltávozott, átvéve Natália hálás kézszorítását, Lyubissza asszonyság az ajtóig kísérte; ott futólag ezt súgta neki:
- Ön nemcsak bonorum director, hanem bonarum director is.
Tihamér szaladt a vadásztrófeummal a tiszttartóhoz és Rubiánkához eldicsekedni. Nem kell már kétezer forint Hebrának!
Lyubissza pedig odahajolt Natáliához, diadalmas mosolygással, s súgott neki valamit, ami folytatása volt egy előrebocsátott témának:
- Ez az igazi. Most már komplét a társaság.

[1] A te dolgod tárgyaltatik. - Julius Caesarnak mondta egykor az aedilis.
[2] Ovidius mondja Daphne metamorfózisában.









Jókai Mór: A mi lengyelünk


10. ADJAD URAM ISTEN, DE MINDJÁRT!
- No, a kullancsot szépen ki tudta húzni tekintetes asszony bőréből ez a Negrotin - mondá Hruszkay úr az operációról referáló Tihamérnak -, de hogy húzunk ki ezt a Negrotint mienk bőrünkből, ha oda bekullancsolta magát?
- Mit beszél, tiszttartó úr?
- Azt, hogy ez a polyák valóságos svihák prima qualität. Vegye csak elő, amice Rubiánka, registrumot; miket akarja bonorum director domíniumban kifundálni - mindent.
Rubiánka elővette a skartétát, s előszámlálta a terveket: ,,Spirituszfőzés saját szeszfőzőnkben - makadámozott utca - sorvetőgép - ausztráliai búza - göbölyhizlaló - drótkerítés vadaskert körül - fűrészmalom - tanningyár - cukorgyár s a többi".
- De hisz ez az ember meg van bolondulva!
- Magam is azt mondok. Fenekestül felforgat régi gazdálkodási szisztémát. Micsoda költségek! Hisz ez egy Rotschildot bankrottá tenne!
- Én ezt az embert elcsapom! Rögtön, amint a szemem elejbe kerül.
Csak ennyit hallott meg a Jutka szolgáló az ajtón keresztül. (Itt minden ember ki volt tanítva a hallgatásra. Rögtön sietett ezt az asszonyával közölni.)
- Mit? A mi lengyelünket el akarják csapni? - kiálta fel elszörnyedve Lyubissza asszony. - De majd abba még mink is beleszólunk! Natália, csinálj toalettet. Drága uraim! Ti gazda nélkül csináltátok a számadást. Natália, szedd össze magadat. Így nem szabad nyakadra hagyni nőni a tirannusodat! Az kéne csak!
Negrotinnak ezalatt sürgős dolga volt. A kastély előtt a diligence állt meg. A bakon ülő postakocsis puskával volt ellátva, a stafétának pedig revolver volt az oldalán. (Régi amerikai Colt-féle, elöltöltő.) A postás paksamétát hozott Negrotin címére; de azt csak a rendőrbiztos irodájában volt hajlandó a címzettnek átadni, értékes küldemény volt.
Az átvevő aláírásán kívül még a rendőrbiztos elismerése is múlhatatlan volt, hogy az valóban azonos a címzettel.
Negrotin felvágta a pecséteket, s a hivatalnok jelenlétében győződött meg róla, hogy a küldemény valósággal bennfoglaltatik. Azzal azt zsebre tette, s visszament a tiszttartói lakba.
Nem volt szükséges az ajtón hallgatózni, a kancellária nyitott ablakán kihallatszott, amit odabenn kiabálnak. Tihamér rikoltozott éles hangon: ,,Van teneked pénzed a pozsonyi takarékpénztárban?" Natália válaszát is lehetett hallani: ,,Tudtomra nincs." - Az asszonyok ott vannak már az irodában.
Negrotin egykedvűen lépett be a szobába. Natáliát választékos öltözetben, Lyubisszát gyönyörűen kipingálva találta ott a három férfival szemben.
Tihamér hidegvért erőltetve jött eléje, s reszkető kézzel tartá szeme elé a veszedelmes tervlajstromot.
- A te terveid ezek?
- Igen. Az enyéim.
- Csináltál számítást, hogy ez mibe kerül?
- Csináltam.
- Tudsz rá pénzt előteremteni?
- Tudok. Itt van.
Azzal elővette a postán kapott csomagot, s átadta Natáliának.
Mindenki odadugta a fejét. Elhűltek a bámulattól.
Takarékpénztári könyv volt, Pozsonyból. Lippay Tihamérné nevére betett százezer forintról.
Tihamér egyszerre megjuhászodott.
- De hát micsoda pénz ez?
- Ez a komáromi barakkokért lett kifizetve az osztrákok által, s ez belőle a nődet megillető részlet.
- De hogy került ez a pénz Pozsonyba, s onnan a könyv róla ide mihozzánk?
- Gyorsparaszttal vitte el Tózsó, s gyorspostával küldte ide.
Hja, persze, a Tózsó!
- Nohát, a pénz a tervezett beruházásokra itt van - mondá Negrotin. - Ezt a vasládába zárjuk, s valahányszor kiadásra kerül a sor, a tekintetes asszony fogja a részletet utalványozni, azt pedig be fogjuk tábláztatni az uradalomra, mint az asszonyság hozományát: ha Tihamér beleegyezik.
Hogyne egyezett volna.
Hruszkay úr nagy lélegzetet véve dörmögte:
- Sohase nem hittem volna, hogy bolond ember ennyi okosat mondjon.
Meghallotta ezt a szót Lyubissza asszony, s a mutatóujjával rákoppintva férje homlokára, mindenkitől hallható szóval mondá:
- Látod, te vén mamlasz, hogy a jószágigazgató úr tudja, mit kezd. Te csak fogadd meg, amit elrendel, ezzel a másik fülessel együtt.
Negrotin nem időzött ennél a tárgynál tovább. Voltaképpen ugyan összefüggött az is, amire áttért, az eddigiekkel. Kutyákról beszélt Tihamérnak.
- Teneked rendeltem Bécsből egy pár angol vizslát, kitanított szettereket. Most kezdődik javában a fogolyvadászat, oda kellenek.
A lelkéből beszélt Tihamérnak. Megölelte érte. Ez volt az ő vágyainak állandó tárgya: az angol vizsla, aki nem ugat, nem szaladgál, nem szeleskedik, hanem vigyázva üget nesztelenül, húszlépésnyire a vadász előtt, fürkészve, finom szaglású orrával nyomon kíséri a bujkáló vadat, s ha ráakad a fektére, nem veri fel, állja csendesen, csak a lobogós farka csóválásával adja tudtul, hogy van valami, míg a vadász lövésre fogja vállához a puskát, aztán egy ,,brr" hangra felveri a vadat, foglyot vagy nyulat, még a lövés után sem csahol, felkeresi a sűrűben az elejtett zsákmányt, s odaapportírozza a gazdájához, jól vigyázva, hogy kárt ne tegyen benne.
Ilyen kutyára volt vágya Tihamérnak régtől; az öreg úr azonban sokallta az árát, drága dögök, nem is szeretett az öreg csak lesből vadászni, vagy hajtásban, s erre jó a kopó is; csakis az jó.
Jaj, de megörült neki! Mikorra érkezhetnek meg? Kocsit fog küldeni Érsekújvárig, a vasútállomáshoz. Mi legyen a nevük? Natáliára bízza a név választását.
Natália az egyiket ,,Mylord"-nak, a másikat ,,Dianá"-nak kívánta neveztetni. Tihamér beleegyezett. Kezet is csókolt érte.
Most aztán teljhatalmat kapott Negrotin valamennyi tanningyárra, cukorgyárra, fűrészmalomra, amit tervbe hozott. Hruszkay úr dörmögött:
- Ha én tiszttartó nem vónám, vizslakutya lenni szeretném.









Jókai Mór: A mi lengyelünk


11. A LEGNEHEZEBB FELADAT
Milyen tréfás dolgok ezek! Milyen szórakoztató kezdete egy új életnek! Nagy gazdasági átalakítás egy ősnemesi földbirtokon. Igazán érdekes feladat egy széles látkörű emberre nézve. Negrotin komolyan vette a feladatát. A jószágigazgatói tisztet úgy teljesítette, hogy egész nap kinn volt a ,,tag"-ban; az ispánt utasította, a béresek munkáját megszabta; a rengeteg nagy birtoknak minden részét előkészítette; az őszieket elvetteté, a többit ugar alá felszántatta, kimérte, hová kerül a nagy lucernás tábla, melyik lesz a repceföld, a csalamádés. Ezekről mind előre kell gondoskodni a tehenészet, a méntelep fenntartására. (Angol mént nem lehet makukán tartani.) Hozatott is angol ménlovakat, aargaui, siemmensvölgyi teheneket. Új kertészt szerződtetett, aki az üvegházat délnövényzettel, virágokkal ellássa, s egyúttal a szőlőhegyet, a pincét rendben tartsa. Korán reggel már ott ült a Pluto lován, s bejárta a határt. Mikor hazakerült, fölment a kastély tornyába, ahonnan az egész birtokot be lehetett látni: szétnézett a messzelátójával, s ha rajtakapott egy bérest a heverésen, a szótülkén keresztül felriasztá: ,,Já vigyám! Ti sibenyec!" Az azt hitte, hogy lelkek kiabálnak rá, s sietett dologba állni.
Mielőtt az építkezésekhez kezdett volna Negrotin, felfedezett egy nagy agyagdombot az uradalomban, mely kitűnő alkatrészt kínált téglavetésre. Azt rögtön foganatba vette, mészkő is volt elég, abból meszet égettetett; az épületfát majd előteremti a fűrészmalom.
Szerteszét kóborlásai közben az erdős völgyek egyikében egy dúsan bugyogó forrást fedezett fel, mely jóízű savanyúvizet szolgáltatott. Azt kiásatta, födél alá vette. Nyaratszaka az a kastély úrnőjének kellemes fürdőhelyet fog fenntartani. Még majd divatba is jöhet. Az ásványvizet értékesíteni lehet. Nem kell hozzá egyéb, mint egy kezdetleges üveghuta, mely olcsó palackokat készít. Jó kvarchomok is van a közelben, hamuzsírt szolgáltat az erdő, meszet a szikla. A lipovai csevice még hírre kap az országban. Hát még, ha a tehenészet jó kezekbe kerül, hogy a sajtgyártás beválik. Csak az a kérdés, hogy az ementálival vagy a kaszkevállal fog-e versenyezni.
Annyi szent, hogy a lipovai uradalomnak néhány év alatt meg lesz tízszerezve a jövedelme.
Ez nem is mese. Az országromlás után a magyar földbirtokos el lett űzve minden közpályáról, rákényszerítette a szükség a földbirtoka rendezésére. Megszűnt a szónoklás, megszűnt a ,,nobile officium". Minden magyar otthagyta a mostoháját, a politikát; hazatért édesanyjához, a földhöz.
Az önkényuralomnak sokat köszönhetett ez a föld.
Öröm volt parasztnak lenni.[1]
Minden embernek egy külön világa volt: az otthon.
Ez volt a legnehezebb feladata Negrotinnak, ezt az otthont oly hozzájárulhatatlanul körülzárni, hogy a külvilág eseményeinek híre sehonnan be ne hatolhasson; ne tudjanak meg arról semmit, ami odakünn az országban történik. Hírlapot nem járatott Lippayéknak. Egy divatlap volt a heti olvasmány. Ő maga a rendőrfőnök bécsi hivatalos lapjából értesült az eseményekről. Rémséges korszak volt az! A borzalmas híreket magába temette. Mikor estenkint, munkában kifáradtan, összejött velük, derült arccal beszélt nagy terveiről, feladatairól, elmondatta magának Tihamérral vadászati sikereit, vitatkozott
Hruszkayval, nevetgélt Rubiánka bohóskodásain, mondott udvariasságokat a hölgyeknek; mikor aztán lakásába megtért, melyet a kastély egyik donjonjában választott magának, akkor végigvágta magát a pallón, és zokogott keservesen: halottait siratta. Minő halottak! Mekkora gyász! Mily égrekiáltó szenvedés! És ebből semmit sem volt szabad elmondania. Sejtelmük se legyen róla azoknak.
Látogatók nem jöttek a házhoz. Az a rendőri címertábla elég volt, hogy mindenkit tovariasszon. Tihamérnak sem volt kedve szomszédolni; tiltva is volt neki a faluja határát elhagyni. Kénytelen volt a felesége mellett maradni.
Lakható volt már a kastély, a földesuraság elhelyezkedett benne cselédségével. A felavatás ünnepéllyel járt. A kastély kápolnájában a pópa misét tartott. A felszentelésre Negrotint is meghítták. Nem ment oda.
Találhatott volna elfogadható ürügyet távolmaradására. Úgyis azt hitték róla, hogy Blandrata híve. Valami betegséget is színlelhetett volna. Vakmerő szóval mondá meg:
- Én nem imádkozom!
Rettenetes mondás! Jaj annak, aki megérti!
A vadaskert körül volt már fogva sodronykerítéssel, a vadak szépen elszaporodtak, s többé nem járhattak ki a szomszédok vetéseire kárt okozni. A pozsonyi vadkereskedővel ismét lehetett szerződést kötni.
Egyszer aztán kedve támadt Tihamérnak hajtóvadászatot tartani. Meghívta levélben a hajdani jó barátokat, földbirtokos urakat, és a szomszéd székvárosból a garnizonbeli tiszteket, s az előkelő hivatalnokokat. Az utóbbiak megjelentek, hanem az előbbiek mind elmaradtak, egyszerre valamennyinek a zsába állt a derekába. Ez nagyon lehangolta Tihamért. Kitalálta az elmaradás okát. Ezen segíteni kell. Az ember nem maradhat ki a világból. Közölte a szándékát Negrotinnal, ez helyeselte.
Lippay Tihamér nagylelkű ajánlatot tett a kerületi főnökségnek, hogy ő saját költségén fölépítteti a rendőrségi laktanyát Lipova helysége közepén. Ajánlata nagy elismeréssel fogadtatott. A kiadást győzte az uradalom. A díszes, új épületbe átköltözött a rendőrség, a Lippay-kastély megszabadult attól a vastáblától, mely homlokzatát - díszíté.
Ennek a lojális áldozatnak azonban lejöttek a következményei.
Egy szép, tavaszi napon örvendetes hirdetményt közölt a kormány hivatalos lapja. A mindenható miniszter tudatá Magyarországgal, hogy a kormány elrendelé az úrbériség kárpótlásának kifizetését a volt földesurak számára.
Lippay Tihamér meghívót kapott a megyefőnökhöz. Jelenté magát a rendőrfőnöknél útlevél végett. Az tudtára adta, hogy e hó elsejétől kezdve az útlevélrendszer megszűnt Magyarországon, mindenki utazhatik kedve szerint.
A megyefőnök igen nyájasan fogadta. Kidicsérte a kormánynak hozott nagylelkű áldozatáért, s aztán áttért a meghívás lényegére. A magas kormány elrendelte az úrbériség kárpótlásának kiszolgáltatását. Kategóriák vannak felállítva: legmagasabb váltságdíj telkenkint hétszáz ezüstforint, a legalacsonyabb háromszáz forint. A kormány jóakaratától függ, hogy melyik kategóriát alkalmazza. Lippay Tihamér számára a legmagasabb összeg vétetett föl. Ha a legalacsonyabbal taksálják, kaphat kétszáz telek után hatvanezer forintot, de a legmagasabb tételre emeltetvén, száznegyvenezer forint lesz az illetősége.
Ez bizony szép húsvéti piros tojás.
Tihamér egyszerre egy egész vagyonhoz jut, amire éppen nem számított.
A megyefőnök gyöngéden figyelmezteté, hogy illendő volna ezt a gráciát személyesen megköszönni a miniszter úrnak.
Az nagyon természetes. Különben is fel kell Bécsbe menni, mert a kiutalványozott kárpótlási összeget úrbéri kötvényekben szolgáltatja ki a minisztérium, s ezeknek az árfolyam szerinti értékesítése végett valami bankárral kell érintkezésbe lépni.
Natáliát is magával vitte: szándékozott neki egy gyöngy nyakkötőt venni.
Persze az audienciához frakkot és cilindert kellett beszerezni, ahogy illett.
Őexcellenciája a legelsők között fogadta Tihamért. Szóhoz sem hagyta jutni: rögtön az elismerésen kezdte. Tudomása van a tanúsított kegyúri áldozatkészségről, mely a legfelső elismeréssel találkozott. Lippay Tihamér a Lipót-rend keresztjével dekoráltatik. A magas kormányférfi saját kezűleg tűzte azt fel a frakk bal oldalára.
Lippay Tihamér csak úgy szédelgett a nagy dicsőségtől.
A minisztertől a bankárhoz sietett, akire a kötvényei beváltását bízta. Az gratulált neki a mellén fityegő ordóhoz.
Aztán következett a kötvények átruházása. Minden egyes okiratot alá kellett írnia.
A bankár figyelmezteté, hogy a neve elé szükséges egy nagy B betűt jegyeznie.
- Minek az a B betű?
- Azt jelenti, hogy ,,báró": a Lipót-renddel együtt jár a bárói rang.
Eleinte nehezen ment; de aztán csak hozzászokott a B betűhöz.
Mikor hazakerültek a lipovai kastélyba, Hruszkay úr mélyen meghajolva ,,méltóságos úrnak, méltóságos asszonynak" titulálta az uraságokat.
... Ezzel aztán Lippay Tihamér mögött teljesen be lett zárva a régi világ.

[1] Nihil agricultura melius, nihil homini libero dignius. (Semmi sem jobb, semmi sem méltóbb a szabad emberhez, mint a földművelés.)









Jókai Mór: A mi lengyelünk


1. A KEDVES BÉCS VÁROS
Nem! Azt nem lehet kívánni egy magyartól, hogy ha báróságot kapott, s hozzá még száznegyvenezer forint duzzasztja a keblét (olyan pénz, amihez a jószágigazgatónak semmi köze), akkor otthon maradjon a tót falujában, s a feleségének segítsen a fácánokat etetni a vadaskertben. (Kivált miután a vadkímélés ideje is bekövetkezett.) Ezt Cincinnatus se tette volna meg.
Aztán meg az a száznegyvenezer forint nem is igazi elkölthető pénz. Az államkötvényekben lett kiszolgáltatva a földesúrnak. S az állampapírral szemben még a bankónak is ázsiója van.
Az ekként meglátogatott földesúrnak többféle keresztútjai állnak válogatásra.
Ha ez az úr pakátus, sorsában megnyugvó alattvaló, s amellett rendezett állapotokban élő, jó gazda, akkor azt teszi ezzel a drága papiroscsomaggal, hogy elzárja a vasládájába, s mikor a határideje bekövetkezik, fogja az ollót, levagdalja a szelvényeket, beváltja azokat az állampénztárnál, s aztán lesi szép csendesen, hogy mikor sorsolják ki az ő papirosait teljes névértékben. Meglesz az, csak sokáig éljünk.
Ha pedig a kárpótolt földesúr kuruc hazafi, akkor a kapott államkötvényeket csőstül odadobja a pénzpiacra; meggyőződés szerint ez az egész Ausztria az összeomlásnak lévén átadatva, amikor aztán az állampapírjai örvendetes semmivé lételre lesznek kárhoztatva. Pusztuljon a kár!
A harmadik útja az úrbéri kárpótlások értékesítésének pedig a spekuláció. Ez az igazi! Erre találtak rá legtöbben. Összeköttetésbe lépni egy jó hitelű bankárral, s annak a tanácsossága mellett kieszelni, hogy mikor ugranak fel magasra a magyar földtehermentesítési papírok, s akkor csinálni kötéseket. Mert tudni való, hogy az osztrák állampapíroknak a saját firmájuk alatt is elég nyomott hitelük volt akkoriban a világpiacon, hát még a magyar titre alatt! Ez a sublimior mathesis: a börzejáték.
Evégett a boldoggá tett földesúrnak gyakorta fel kellett mennie Bécsbe.[1]
Ebbe a legutóbbi kategóriába tartozott Lippay Tihamér. A fejéhez vágott állampapírok rákényszerítették a spekulációra.
Rendes bankárja volt, aki az értékpapírjait kosztban tartotta. ,,Windstill" úr volt a firmája. Ott volt a banküzlete a Kärtnerstrassén. Ismerte azt minden ember; különösen minden színész (és ...nő).
Derék, megtermett férfiú volt, simára borotvált arccal, a haját középen kétfelé választani már kevés fáradságába került. A derekát fűző közé szorítva viselte. Minthogy az orvosai arra oktatták, hogy a vízitaltól hízik az ember, hát inkább csak pezsgőt ivott. (Amiért a bohémvilágban úgy hítták, hogy ,,Sámpánszkuvát".)
Ez az úr nagy barátságot kötött Tihamérral. Minden héten volt üzleti elintéznivalójuk. S a komoly tárgyalások után együtt mentek el a bécsi népéletet tanulmányozni, számozatlan fiákeren.
A nagy császárváros három év múlva a forradalom után megint olyan kedélyes otthon lett, mint azelőtt volt. Feledve lettek a barikádok, az aula, elsimítva a kartácsok nyomai a házakon. A régi népmulattatók helyébe támadtak újak.
Az első kedélyrohamában ugyan Tihamérnak nagyralátóbb követelései voltak a bécsi társadalommal szemben. Elhitette magával, hogy ő már most báró, tehát arisztokrata; - hatezer hold birtokosa, tehát nagy úr; - sőt kapitalista, s hogy a felesége úrhölgy. Bécs városa volt a központja a magyar főúri világnak. Abban szándékozott elfoglalni a helyét. A legközelebbi üzleti látogatás alkalmával felvitte magával Bécsbe a feleségét is. Aztán megtette a szükséges formalitásokat: sorba látogatta a magyar főúri palotákat, átadta a kapusnak a kettőjük látogatójegyeit, amikre a nemesi címere volt nyomtatva. Azután várta, hogy majd visszaadják a látogatását, hogy meghívót küldenek az estélyeikre. De biz az nem következett be. Sehol sem vették tudomásul a világon létezését.
Emiatt nagyon felháborodott. Sérelmét közölte Windstill bankárral, aki azt tanácsolta neki, hogy egyelőre maradjon a színházlátogatásnál. De ott is rögtön észre kellett vennie a feltűnő mellőztetést, amit Natália érzett meg legkeserűbben. A nő hazakívánkozott a falujába, a főúri körök lenézése miatt. Ezeknek a magas uraságoknak az arcáról csak úgy fúj a hidegség. Ezt érzékeny asszony ki nem állja. Hogy tudnak ezek a szemek az emberen keresztülnézni! Nincs olyan röntgensugár.
- Én nem értem, hogy mi leli ezeket a mi bécsi magyar arisztokrata köreinket - zúgolódék Windstill előtt Tihamér, mikor a felesége hazabocsátása után ottmaradt magában (pénzügyek elintézése végett).
- Hát én fel fogom önt róla világosítani. Legelőször is ön e magyar dinasztiák előtt a maga szerény hatezer holdas birtokával csak krautjunker. Ezeknek a domíniumai nem holdankint, hanem mérföldenkint számítanak. Ezeknek fényes, nagy palotáik vannak a rezidenciában, ahol a saját udvartartásukon kívül más lakó nem létezik. Címeres ekvipázsaik előtt kengyelfutók szaladnak, tollas sisakkal a fejükön, tollas bottal a kezükben, akik utat nyitnak a sokaság között, s félreterelik az útba kerülő kocsikat az aranyos hintó előtt. Ezeknek a szemében nem is úr, akinek kengyelfutó nem nyargal a hintaja előtt.[2] A másik oka a mellőzésnek politikai felfogás. Ezek a bécsi magyar főurak most úgy hívatják magukat, hogy ókonzervatív párt. A forradalomban
nem vettek részt, hívei maradtak az uralkodóháznak: most aztán rangjukat, címeiket megtartották, minden felsőbb ünnepélyre, mulatságra hivatalosak. Ezekben aztán feltűnően tudják éreztetni a felcseperedett, újabb kori méltóságokkal előkelő lenézésüket. Nemrég az udvari bálban egy magyar mágnás így szólította meg a mindenható minisztert: ,,Nun, lieber Doktor, wie gehts?" (A miniszter két év előtt még fiskális volt.) Egy másik magyar főúr pedig azt tette, hogy az udvari koncerten egy báróvá emelt, igen magas állású magyar főhivatalnok elé odaplántálta magát, s annak hátat fordított, két kezét a frakkja széthúzott szárnyaiba dugva, úgyhogy a főhivatalnok kénytelen volt a székéből fölkelni. Párbajjal végződött a dolog. Elképzelheti ön, hogy minő nézettel vannak ezen körökben egy forradalmi kapitányból báróvá átváltozott magyar úrról. De a legnagyobb akadálya önnek a magas körökben lehető elfogadtatásnál - bocsásson meg a szókimondásomért, de tiszta bort kell töltenem a pohárba -, az a méltóságos asszony...
Tihamér felindulva kiálta fel: - Az én feleségem!
- Minden kétségen felül áll, hogy őméltósága, a legtiszteletreméltóbb úrhölgy, az erény mintaképe, a szépség istenasszonya, aki, ahol megjelenik, úgy világít maga körül, mint a hold; - ámde nincsenek ősei, nem nemesi származású. Mert volna bár akkora szája, mint a ,,fekete hercegnőnek", s hozzá olyan éles nyelve, de lett légyen hét nemesi őse, megannyi raubritterek, hát mindenki a lábához borulna; így pedig mindenki elnéz a feje fölött, mert nem látja rajta a tízágú koronát.
Ez vigasztalan ítéletmondás volt Tihamérra, amely minden fennhéjázó tervét semmivé tette. Ő bizonyára a legjobb szándékkal volt eltelve, hogy nejének előkelő állást szerezzen a társaságban. Nem lehet. Ott van a kínai fal.
Nem! Ebből a bezárt Bécsből ott kinn született halandónak nem osztogatnak. Ide nem lehet behatolni se erényekkel, se milliókkal, se tudománnyal, se vitézséggel: - még hazaárulással sem. (Majd lásd alább.)
No, de hát itt van a többi Bécs, a kedves, a kedélyes metropolis. Ha nincs út az Olympra fel: jöjj elé Pánberek!
Itt van az Elysium, a Fürst Színház, a Tingl-Tangelek, a Fekete Redoute, a népénekesek, és különösen a Ludlám barlang. Ez is kiváltságos intézmény, hanem demokratikus alapon szervezve. Ide csak választás útján, érdemek árán lehet bejutni. Aki valami nagy bohóságot tud elkövetni, aki képes megnevettetni az egész társaságot, az előbb fölvétetik ,,árnyék"-nak, csak azután, ha kiérdemelte furcsaságaival, engedtetik meg neki, hogy ,,testté" változzon át.
Itt találta fel Tihamér azt a társaságot, mely kedélyének legjobban megfelelt. Ez a ,,Bohème". (Magyarul talán: cigányvilág.)
Valahányszor Bécsbe felrándult (pénzügyi intézkedések végett), visszatérett elhozott magával egy-egy jó pajtást a barlangból, s azt ott tartá a kastélyában, míg az meg nem szökött a vendéglátás elől.
Egyszer, kettős ünnep alkalmával, amikor a banküzlet zárva tartatik, lecsalta Lipovára magát Windstill barátját, ami attól nagy áldozat volt, mert ezen ünnepnapokra volt hirdetve Degen Jakab mechanikusnak a repülési kísérlete Tivoliban, amiről egész Bécs beszélt; de Tihamér olyan érdekes problémát tudott neki feladni, mely a bécsi lebemannt rábírta a falusi látogatásra.

[1] Pesten nem végezhette a dolgot. Ott nem volt börze; bankár is csak egy volt; de az is operát írt, egyéb munka hiányában.
[2] Még a múlt években látható volt a Karintiai utcán a régi, híres bolt ,,Zu den drei Läufern", a tollas sisakú urasági kengyelfutókkal.









Jókai Mór: A mi lengyelünk


2. AZ ÜRES TEMPLOM
Megtörtént Lipován is, ami több magyar városban, hogy az utolsó görög vallású lakos is kimúlt az élők sorából.
Szatócs volt, de vége felé már meglehetősen üres volt a boltja, hagyatékából éppen csak hogy a temetési költsége telt ki.
Ennek az utolsó hívnek a halálával üres házzá lett a görög templom. Azt hajdanában egy Lippay ősapa építteté saját telkén és költségén; az épület az új rend alatt Lippay Tihamér nevére lett betelekkönyvezve. A hatóság nem késett a báró urat értesíteni, hogy az épület visszaszállt törvényes urára.
Minthogy pedig a Lippay uraságoknak erre a helység piacán levő imaházra semmi szükségük nem volt, lévén nekik a kastélyukban egy saját istentiszteletre szolgáló, díszes kápolnájuk és dúsan javadalmazott udvari káplánjuk, cselédjeik, hivatalnokaik pedig mind más felekezethez tartozván: ennélfogva előállt az az aktuális kérdés, hogy mi célra szolgáljon ezentúl a lipovai piac sarkán emelkedő ódon épület jövendő időkben?
E tárgyban meg kellett tudni a közvélemény nézetét.
Mert ez idő szerint már közvéleményről is lehetett beszélni Lipova községében. A hivatalos személyek, úgymint a rendőrfőnök, adószedő, bírák, kurátorok, tiszteletesek, iskolamesterek, céhmesterek kategóriáján kívül maga az uradalom szolgáltatta hozzá a legerősebb járulékot.
Ott volt a tiszttartó és a kancellista, az erdész, a szeszfőző, a fűrészmalom felügyelője, a tanningyár vezetője, a fürdőinspektor, az üveghuta officiálisa, a cukorfőző faktora, a baromorvos, ki-ki az asszisztenseivel, a fiskus, a matematikus, a főkertész, valamennyinek az élén a jószágigazgató és az udvari pópa, koronájául a társaságnak a hölgyek: a báróné és tiszttartóné. Ezekhez járult a két külföldi szakértő (akiket egy magyar ankét nem nélkülözhet) Windstill bankár és a Ludlám-barlang kalifája, a veres mórnak elnevezett bácsi (a nagy veres orra miatt), akik már elismert tekintélyek voltak mindenfelé templomszentségtelenítési műveletben. Természetesen magának a földesúrnak hagyatván fenn a szuverén jog az előterjesztett tervezetek közül a neki legjobban tetszőt kiválasztani. Ezt a jogát nem kobozta el a jogvesztés kormányzati elve.[1]
Az eldöntést megelőzte a földesúr által elrendelt úri lakoma, melyre mindnyájan hivatalosak voltak az említett honoratiorok.
Különben is sátoros ünnep lévén, mindenki legdíszesebb köntösében vonult fel a kastélyba, isteni tisztelet után, melyet az uraság saját kápolnájában, a többi felekezet pedig falusi templomában végzett. Csak a bécsi vendégekre vártak még, akik elé négylovas hintó küldetett a vasúti állomásra. Azok is megérkezének jó idején, mégpedig nemcsak a meghívott két úr, hanem még egy harmadik is, aki önkéntesül csatlakozott hozzájuk; szintén egyike a Ludlám-barlang hőseinek; egy híres szobafestő. Nagy ,,gaudé"-val rontottak be az elfogadási terembe, ahol már a vendégsereg együtt volt, és szilvóriumozott. Egyik uraság a másikat mutatta be az elfogadásukra előlépett háziasszonyságnak (a Ludlám-barlangi neveiken). Legelébb a bankár a kalifát: ,,der rote Mohr", azután a kalifa a piktort: ,,Charon der Höllenzote", végül a piktor a bankárt: ,,Protz von Sámpánszkúvát." Natália mögött állt Lyubissza asszony.
De amint azt megpillantotta a most érkezett három bécsi vendég, egyszerre tátva maradt a szájuk, s aztán, mintegy közös jelszóra, a kezüket kapták a szájuk elé. Lyubissza már jobban el nem vörösödhetett, mint amilyenre elő volt készítve; de a szemei szikráztak, s az ökleit emelte fel.
A piktor és a kalifa valamit súgott a bankár fülébe, az pedig teátrális udvariassággal hajtá meg magát a tiszttartóné előtt, impertinens alázattal hangoztatva:
- Kisztihand, meine Gnädige.
- Ti vagabundok! Korhely-lóhere! - morzsolá fogai közt Lyubissza.
Úgy látszik, hogy ismerik egymást.
A fényes lakoma minden embert összebarátkoztatott, a jó borok feloldották a nyelveket. A feketekávéra átvonult a társaság a gömbölyű terembe, s ott ki-ki helyet foglalt a nagy kerek asztal mellett. Tihamér Natáliával és Lyubisszával egy donjonban húzódott meg: övé volt a döntés.
Az ülést a családi káplán, Aramics Cyrill nyitotta meg.
- Nagyságos, tiszteletes, tekintetes és nemzetes uraim! (Ezt magyarul mondotta, mivelhogy más nyelven ennyi titulust össze nem lehet hozni.) Engedjék meg nekem, hogy e tanácskozmányt a jelenlevő idegen vendégek kedvéért német nyelven folytassuk.
Hogyne engedték volna meg!
- A báró úr megbízásából én fogom e tanácskozást elnökül vezetni, s a jegyzőkönyv vitelére felszólítom Rubiánka Mihály uradalmi kancellista urat.
Rubiánka elbámult rajta, hogy őt úrnak nevezik, s hogy Miskából hogy lett egyszerre Mihállyá. De csak lenyomták a székre.
Aramics rákezdé:
- Én tehát, hogy irányt adjak a tanácskozmánynak, előrebocsátom a saját magam indítványát. Arról levén ugyanis szó, hogy a helybeli görög templom, hívei kihaltával, patrónusára és földesurára visszaszállván, jövendőben minő célra használtassék fel, én azt az ajánlatot teszem, hogy amint eddig szent helynek ismertetett, maradjon ezentúl is a kegyelet azilumának: legyen búcsújáró helynek szentelve, összeköttetésben a domíniumban felbugyogó gyógyerejű forrással, melyet egy jól kiszemelt fiatal leányzó megjelenésével csodatevő forrásnak kiáltatnánk ki, s ahová aztán ezerével, sőt majdan százezrével zarándokolnának az egész ország szenvedő lakosai, sőt a külföldiek is, egész búcsújárással. Ide sereglenének a világ minden nyomorultjai, sánták, bénák, nyavalyatörősek, bélpoklosok, rákfenések, ördöngösök, meddők, gutaütöttek, s csodás meggyógyulásuk hírét elterjesztenék a kerek világon, s amellett az uradalomnak is nagy hasznot hajtanának.
Ez bizony nagyon praktikus indítvány volt Aramics Cyrill pópától, mely éppen öt esztendővel előzte meg a lourdes-i csodatevő forrás felfedezését Bernadette parasztleányzó által, égi látomány nyomán. Ha ekkor ez elfogadtatik, most Lipova lenne a világ búcsújáró helye, miként manapság Lourdes, s micsoda nagy dicsőség volna ez Magyarországra nézve! Nem is számítva az erkölcsi nyereséget.
Talált is ez indítvány buzgó pártolókra. Az egyik volt a savanyúvízforrás inspektora, a másik az üveghuta felügyelője, akik nem késtek szavazataikkal támogatni az indítványt. Micsoda felvirágzást adna ez a csevicének, meg a zöld palacknak egyszerre.
Azonban ez az ötlet a báróné határozott ellenszenvével ütközött össze.
- Nem! Én akkor itt nem maradok, ha ez mindenféle nyavalyások búcsújáró helye fog lenni. Bélpoklosokat, ördöngöseket én magam köré nem gyűjtök.
- Várd végét - biztatá őt nyugodtan Tihamér. - Majd jön a jobb.
A következő vélemény Negrotintól jött.
A lengyel azon idő alatt, hogy e jószágot igazgatta, minden üres idejét geológiai tanulmányokra fordította. Annálfogva az ő indítványa az volt, hogy az üres templomot ásványtani és ásatagi múzeummá kellene szentelni, amit rövid kijelentésben pártolt a főerdész, azzal a hozzáadással, hogy az ásványgyűjtemény mellett kitömött vadállatok zoológiai kiállítása is foglaljon helyet az üres templomban; ami a főerdész véleménye szerint pompásan egyesíthető volna egy egzotikus pálmakerttel és akváriummal.
Ez már inkább tetszett Natáliának.
Ezután Schwalbe úr, a rendőrfőnök jutott szóhoz:
- Én azt ajánlanám, hogy ezt az üresen maradt épületet engednénk át a magas kormánynak börtönhelységül. Mint biztos értesülésem tudatja, a kormány alkalmas, üres épületet, ha lehet, kolostort, templomot vagy affélét keres Magyarországon, melyet a magasabb büntetési kategóriákba tartozó elítélt gonosztevők számára berendezzen, akik tíz éven fejül vannak elítélve.
Ez is gyakorlati indítvány volt.
Hanem Natália erélyesen tiltakozott ellene.
- Soha! Soha! Fegyencházat a falunkba! Gyilkosok, rablók tanyáját a kastélyunk mellett. Nem tudnék nyugodtan aludni többet.
(A magas kormány aztán nagy hamar megvette az illavai üres templomot és monostort a gonosztevői számára, éppen szemközt a dinaszta földesúr kastélyával. Az nem volt ilyen skrupulózus.)
A meghívottak sorban nyilatkoztak.
A fűrészmalom igazgatója fafaragó-iskolát indítványozott a fiatalság számára a templomban; a tanningyáros serfőzőt kívánt belőle alakíttatni. A ludi magister a maticzának akarta odaajándékoztatni kaszinóhelyiségül. - Hruszkay úr legvégére tartotta a bölcsességét.
- Itt járta magát nálam nemrégen nazarénusok kurátorsága. Derék, jámbor emberek. Azok offeráltak nékem ötezer kemény forintokat, ha átengedünk nekik imádkozóháznak üres templomunkat. Szép pénz, aszondom, adjuk nekik oda, hadd imádkozzanak, amennyi beléjük fér.
De már ez ellen a társaság legtöbb tagja hangosan protestált:
- Nem! Nazarénusoknak nem adjuk a templomot.
Még bíró uram volt hátra a véleményadással. Ő is csak felállt darabonkint, s végighordozva sunyi tekintetét az úri társaságon, egyet köhintett, és így szólt:
- Már én csak azt mondom, hogy Lipován nincs marhavásárnak való piac. Volt valamikor, de öreg földesúr odaépítette görög templomot. Hát én azt mondanám, hogy szekuráltassa be fiatal uraság ezt a templomot nagy pénzben: a németnél; aztán hagyjuk azt leégni: hadd fizesse ki az árát a német. Aztán lesz a helyén marhavásárpiac.
Persze, hogy mindenki nevetett rajta. Csak Schwalbe úr, a rendőrfőnök tartotta érdemesnek a komoly megellenzésre.
- Hallja, kegyelmed, bíró uram, ez az indítvány nemcsak hogy policájwidrig, de nem is lehetséges, minthogy a görög templom átellenben esik a rendőrlaktanyával, s a strázsa a gyújtogatót rögtön lelőné.
Bíró uram nagy nyugodtan kétfelé törülte a bajuszát, és igyekezett magát tisztázni:
- Hiszen nem vagyok én olyan goromba. Nem gondolom én, hogy mink magunk gyújtsuk fel a templomot, sem pedig, hogy valami bojnyikot fogadjunk fel a gonosztettre; hanem megvan annak a helyes útja-módja. A görög templomban van sok patkány. Azok szeretik a faggyúgyertyát meg a medovnikot, amit a görög ott tartott. Hátha mink szalmát hintenénk el a templom padlóján, aztán foszforusos pilulákat szórnánk el a patkánylyukak elé; a patkányok ezt megennék, a foszforus meggyulladna bennük, azt kiadnák magukból, a foszforustól meggyulladna szalma, szalmátul padok, templom szépen leégne; senki sem volna hibás, csupán csak patkányok.
Ez bizony elég gyakorlati módja volna a biztosított épület szakszerű felgyújtásának; de a rendőrfőnök elég szűkkeblű volt ezt is határozottan betiltani. Noha a szíve mélyében titkon bizonyára ezt tartotta minden ember a legalkalmatosabb megoldásnak.
- Ezek mind buktak - szólt az asztalhoz lépve Tihamér. - Egyet sem fogadhatok el. Halljuk a külföldi szakértő urakat. Szóljon Windstill bankár úr a tárgyhoz.
Windstill úr felállt, meghajtotta magát, s kezével üdvözletet legyintve a hölgyek felé, így szólt:
- Én egy szóval kimondom, hogy mi legyen az elhagyott épületből: ,,teátrum".
Minden ember hanyatt dőlt bámulatában.
Vakmerő gondolat volt.
Templomból teátrum!
Valamennyi terv között a leglehetetlenebb.
Lipován színház! Kinek és kivel?
Azonban a piktor is felszólalt.
- Én elvállalom az épületnek színpaddá átalakítását, a dekorálást, a kifestést.
A veres mór pedig ünnepélyes fogadalmat tett le, hogy ő kezeskedik a játszó társaságról.
Báró Lippay Tihamér, néhány szót váltva a feleségével, kimondá a döntő határozatot, hogy az üres templom tehát ezentúl a múzsák csarnokául fog felszenteltetni.
Lyubissza egész elragadtatással tapsolt ennek a rendeltetésnek, Natália is belenyugodott. Ő már látott Komáromban színielőadásokat: drámát, népszínművet; azt gondolta, ez is hasonló mulatság lesz.
Egészen indokolva volt Lyubissza asszonyság elragadtatása, mely abban nyert megnyilatkozást, hogy az úrnő odalépett a bankárhoz, s azt megölelte e magasztaló szóval:
- Ön valóban zseniális ember.
Windstill úr furcsa képet fintorított e közvetlen szívélyességre, s amint az asszonyság másfelé fordult, sietett letörülni a frakkja válláról az odatapadt rizsport.
A fontos tanácskozmány be lévén fejezve, a társaság átvonult a báróné szalonjába, ahol azaz élvezet várt reá, hogy Natália eljátszotta előtte Meyerbeer Prófétájának zongorakivonatát.
Negrotin visszatartotta Windstill bankárt, s amint egyedül maradtak, szelíd vallatóra fogta.
- Ön, uram, úgy látszik, régebb idő óta ismeri Lyubissza asszonyságot?
Windstill megszorítá Negrotin kezét, s a fejével igenlést bólintott.
- De mi az ördögért uramozzuk mi egymást, mikor mind a ketten egy osztályhoz tartozunk: az okos emberek ligájához. Van más címünk is: ,,self-mademan, Streber". Egyre megy. Ahogy hajdan minden úriembernek kellett egy udvari bolondjának lenni, úgy most minden okos embernek azon kell lenni, hogy legyen egy úri bolondja. Ezen az egyen majd valahogy megosztozunk. - Hát persze, hogy régóta van szerencsém Lyubissza asszonyságot ismerni: még abból az időből, amikor Csárdás Lubinak hítták. Ott gyönyörködteté a bécsi közönséget a Caselli paradicsomában, ezelőtt valami tíz esztendővel.
- S hogy került onnan ide?
- Igen egyenes úton. A családfő, Tihamér apja sokat járt Bécsbe, ott megtetszett neki a kackiás, csárdástáncoló leány: ajánlatot tett neki, ami elfogadható volt; nőül vétette a tiszttartójával, s attól fogva aztán Lyubissza volt itt az úrnő, aki korlátlan végrehajtó hatalommal intézkedett az egész uradalom felett.
Ebből Negrotin sokat megérthetett, aminek az okát eddig nem tudta. Különösen Tihamér fanyalgását Lyubisszával szemben. Ez rá nézve afféle mostohaanya volt. Félt tőle. A feleségének meg sem merte mondani, amit tudott felőle. Nem a csárdástáncoló korszakából, azon nincs mit hánytorgatni; hanem abból az időből, amikor ő táncoltatta itten a maga medvéjét. Ki tudja, nem fog-e még ezután is táncoltatni valakit?
- Nohát, nem bánom, tegezzük egymást - szólt Negrotin. - Kezdjük bizalmaskodáson. Hát ha mi okos emberek vagyunk, akkor miért kell nekünk egy jó barátunkból bolondot csinálni, aki azonfelül még urunk is?
- Szeretem, hogy egyenesen teszed fel a kérdést. Aki bolondnak van a sorstul kijelölve, az rátalál a maga fátumára, akárhogyan válogat is a minőségeiben. S hidd el nekem, hogy az asszonyokért való megbolondulás a legszelídebb fajtája az őrültségnek. Nem az érzékiség, nem az izzó szenvedély, hanem a hideg nagyralátás teszi semmivé a magával meghasonlott embert. Amíg a te védenced (szerinted: urad) beéri azzal a bolondsággal, hogy külön színházat tart magának, addig te őt ne féltsd ez nem teszi őt tönkre. Ha majd egyszer arra a szédítőre jut, amelynek a végpontján a pisztoly csöve vár a halántékára, jó eleve figyelmeztetni foglak a veszedelemre. Tudom, hogy te mindent elkövetsz, hogy őt megtartsd. Mindent tudok rólad, és becsüllek érte, ámbár nem értem, hogy miért teszed.
Windstill bankár még aznap visszautazott Bécsbe a kalifával; a piktor ott maradt: szerződést kötött a földesúrral a színház átalakítására. Benne foglaltatott egy előfüggöny megfestése is, ami potom négyezer forintba került. Másnap mindjárt hozzáfogtak a munkához. Korán reggel felhordatta Natália a templomi ereklyéket: az oltárképet, az evangéliumot, a thuribulumot, az inclangoriumot, a monstrantiát, az aspergoriumot, a kelyhet, a térdeplőt, a lámpást, az offertoriumot, azok mind elhelyezettek a családi kápolnában.
Aztán következett a kőműves munkája: a templom falainak lekaparása. A görög szentegyház tele volt festve temperaképekkel. Azoknak mind el kellett tűnni a teátrumból (a saját maguk érdekében), hogy új falfestményeknek adjanak helyet.
Natália kíváncsi volt megnézni ezt a munkát Negrotin, a tiszttartó és a piktor kíséretében. Látta, hogy kaparja két kőműves a horzsolóval a falról a képeket. Biz azoknak nagy része nem volt megsajnálni való: a pokol ábrázolásai, kilógó veres nyelvű, szarvas ördögök fűtik, szítják vasvilláikkal a tüzet a katlan alatt, melyben elkárhozott gonoszok fürödnek forró szurokban, azután Heródes kegyetlenkedései; de volt ott olyan festmény is, aminek kár volt darabokra töretni, egy istenanya-kép a gyermek Jézussal, mindkettő nagy aranykoronával a fején, széles bíborpalásttal a vállán. Ezt nagyon megsajnálta Natália. Amint a széttört vakolatdarabok lehullottak a falról, nem állhatta meg, hogy egy ép darabot fel ne szedjen a kötényébe, amelyiken még megmaradt a szent alak feje az aranykoronával. Letérdelt a földre, úgy válogatott a törmelék között.
És aztán durcásan tekintett a három kísérőjére, hogy azok nem segítenek neki ebben az ereklyegyűjtésben.
Hruszkay úr észrevette e haragos, sőt szemrehányó tekintetet. - Ej, hagyja el méltóságos asszony, nem érdemes földrül fölszedni, silány mázolások: Zsidovszi Farbár Sárosbul pingálta.
- Zsidó? - szólt Natália, s azzal egyszerre kiszórta a kötényéből az összegyűjtött festménytöredéket.
Aztán nem törődött tovább a képek lehántásával.
Ellenben folyton nagy gyanakodással ügyelt a festő arcára. Annak is olyan tipikus, nagy, görbe orra volt.
Végére akart járni a skrupulusának. Egyenesen meginterpellálta a piktort:
- Ugyebár, az helytelen dolog, hogy zsidó festőknek engedtessék meg templomi szentképek festése, holott ezeket az ő vallásuk megtagadja?
Charon der Höllenzote (más nevét nem mondták meg) menten kitalálta a báróné gondolatjárását, s nagyot nevetett rajta. - Ne tessék nyugtalankodni, méltóságos asszonyom. Én buddhista vagyok, s nem festek mást, mint görög mitológiai képeket.
Ebben Natália megnyugodott, ámbár nem értett belőle semmit. Sohasem hallott buddhistákról, azok valami nagyon jó emberek lehetnek. A görög mitológiát pedig nem magyarázták neki soha a püspök nagybátyja udvaránál; ha görög, akkor bizonyosan rokonságban van az ortodox hitvallással, mert az is görög. Ez hát megbízható ember.
Charon úr felrándult Bécsbe, s onnan nagy hamar visszakerült a mesterségéhez való készülékkel, hozott magával tömérdek sok festékes fazekat, bögrét, pamacsot, ecsetet, összegöngyölt vásznakat, enyvfőzőt, aztán meg egy handlangert, aki a festésnél segítségére lesz, és többek között egy fiatal dámát, akit e néven mutatott be Natáliának: ,,miss Salome". Társadalmi állására nézve modell. Ezt a hivatást valami nagyra becsülte Natália. Meg is hívta magához miss Salomét, hogy itteni működése alatt lakjék a kastélyban, s ebédre, vacsorára az asztalhoz ültette. Beszélni nem tudott vele, mert a miss csak angolul értett, abban pedig Natália nem volt járatos. De legalább Tihamér sem udvarolhatott neki, mivelhogy ő sem volt tovább a haudujudunál. A hölgy barna volt, fekete szemű és amazoni termetű. Ez tartott egynéhány napig, akkor Charon úr visszavitte a misst Bécsbe, hozott helyette másikat, akinek a neve volt: ,,Frojlájn Luiza". Ez már német volt, szőke hajú, kék szemű, karcsú termetű. Natália az első tekintetre megszerette. Ez már modellnek való teremtés! Az ártatlanság és szemérmetesség mintaképe. Néhány napot ez is ott töltött, üres óráit, amikor a munka szünetelt, Natáliának szentelve. Igazán kiválasztott teremtések ezek a modellkisasszonyok! Harmadiknak aztán egy olasz hölgyet hozott magával Charon úr. Ennek a neve volt Signora Florinda. Ennek lángvörös haja volt, morbidezza színezetű arca, sűrű szemöldei, nagy, villogó szemei, korallpiros ajka, melyből gyöngy fogsor villogott elő, ez volt az igazi! Natália nem bírta elképzelni, hogyan bírja rá a piktor ezt a szilaj démont, hogy egy percig nyugton üljön előtte. Beszélt ez olaszul, németül, franciául összevissza, s azt az ember mind megértette, úgy tudott az arcvonásaival magyarázni. Ezzel nem jó lenne magányos erdőben egyedül találkozni (már tudniillik olyan ijedős embernek, mint Tihamér).
A festő zárt ajtók mögött dolgozott. Senkinek sem volt szabad a készülő nagy festményét meglátni, amíg az utolsó ecsetvonás meg nem adatott. Kivételt, természetesen, maga a báró úr képezett, neki szabad volt jelen lenni az egész művészi alkotásnál. Maga is költő volt, és egy kicsit festő is: szakértő lehetett. De Natália előtt el volt zárva a festőterem. Annál nagyobb leend reá nézve a meglepetés.
Két hét alatt készen volt az egész átalakítás - templomból színházzá, előfüggöny, kulisszák, szuffiták, orchesztrum.
A sekrestyéből lett öltöző, a parókiából színészherberg. A kórust felhasználták kakasülőnek a kétgarasos publikum (meg a potya) számára, az egykori gyóntatószék meghagyatott páholynak az uraság számára. A falak tele voltak pingálva úgynevezett mitológiai képekkel. Ha a lakapart képek voltak a kan ördögök, ezek lehettek a nőstény ördögök. Förtelmesek!
A színházmegnyitásra nyomtatott meghívók küldettek széjjel, amikre számos bécsi ismerős jelent meg a bárói kastélyban. A cselédség e napra új livrét kapott.
Kora reggel négy hintóval hozták el a vasútról a színház felavatására felkért művészeket, ott volt az Udelek népénekes kvartettje, egy kitűnő damenkapelle, Klapacsek, a kardelnyelő, Kratki Baschik, az eszkamotőr, aztán a hírhedett Fiakker Milly, aki énekelve táncol és Miss Vanda, a levegők királynéja. A produkciók sorát hektografált színlap hirdette. Messze földről eljöttek annak csodájára.
Egy nagy meglepetés várt mindenkire ez alkalombul. A gázvilágítás. Ezt is Negrotin fundálta ki. A gázfőzéshez való gyantás fa volt az uradalomban elég.[2] A kastélyt, az új színházat ezzel világították.
Natália a férje karján lépett be a színházba. Megjelenésére a bécsi damenkapelle üdvözlő tust húzott, s a nézőközönség hangosan megéljenezte. A karzat is tele volt leányokkal, menyecskékkel. Szépek is voltak, s még szebbre kifestve.
A báróné a nagy üdvözlés viszonzása után csak a páholyába letelepedve jutott hozzá, hogy körülnézzen az új színházban. Legelőbb is a drága előfüggönyön akadt meg a tekintete. Az Bacchus felvonulását ábrázolta Ariadnéval a bacchánsnők kíséretében. A csoportba festett hölgyek természetesen mind olyan állapotban voltak, mint amikor még a szabók és takácsok nem voltak a világon, de még a szűcsök sem, akik prémes irhákkal serénykedtek a női bájaikat eltakargatni - anno 1. a paradicsomban.
És Natália felismerte ezeken az alakokon mindazokat az ő legközelebbi, kedves vendégeit, akiket a piktor modell címen neki bemutogatott.
A veres hajú volt az Ariadne.
- Skandál! - kiálta fel Natália, legyezőjét arca elé tartva.
- Mi az, kedvesem? - kérdé Tihamér.
- Ezek a csupasz figurák ott a függönyön.
- Hát ez Ariadne felvonulása Bacchussal.
- De minden öltözet nélkül!
- Hát ott, tudod, nagyon meleg van.
- És én ezekkel a hölgyekkel mindennap kezet szorítottam, együtt ültem az asztalomnál!
- Azt én is megtettem.
- És nézted, amíg a piktor ezeket lefesti?
- De még segítettem is őket beállítani.
- Szemtelenek.
A damenkapelle rákezdte a ,,Nur ned kitzeln" polkát, miközben a Bécsből lejött habituék cukedliket dugdostak a zenélő művésznők szájába, amiért azok nem látszottak megharagudni.
Végre felgördült a Natáliát botránkoztató kurtina. Aztán következett az előadás.
Natáliának voltak már fogalmai arról, hogy mi az a színház, látott Komáromban arénát, Bécsben Burgszínházat.
Amott színre hozták ,,Bánk bán"-t, ,,Rákóczi fogságá"-t, ,,Szökött katoná"-t, emitt ,,Ravennai viador"-t, ,,Kabale und Liebé"-t, ,,Romeo und Juliá"-t. Azok mind igaz, épületes darabok. Itt meg jöttek a volkssängerek, meg az excentrique dalnoknők.
Jaj, de furcsa nótákat énekeltek. A férfiközönség tapsolt nekik. A hozzáértő hölgyek mormogták: ,,pfuj, Teufel!" Natália nem is igen értette a szöveget, de annál inkább a magyarázó taglejtéseket.
Mikor aztán a közkedveltségű népénekes rágyújtott erre a népszerű kupléra:
Té, té! fon da Damenkapelln 
Té, té! mit te tsinellen,
Té, té, schlagt mir in der Brust hrum 
Macht mit den Kopf tumm
Bumm bumm!
... akkor az egész férfiközönség együtt énekelt vele, s ütötte hozzá a taktust tenyerével, talpával.
Furcsa dolog ez a színház - gondolá magában Natália.
Azután következett a kardnyelő, aki meztelen kardokat görbített el a gyomrában, majd a lég királynéja, aki a két lábával fogózva a trapézon, egy férfit emelt fel a fogai közt a levegőbe. Felváltotta azt a számkivető pudli, majd a kaucsukember, aki le hagyta magát kötözni egy székhez, s aztán kicsúszott a hurkokon. Befejezte a csodákat a fél lábon táncoló olasz.
Többet mit lehet kívánni egy színház felavatásakor, mely eddig görög templom volt?
Bevégezte az olympi ünnepélyt egy gazdag lakoma, melyben a helybeli celebritásokon kívül a szereplett művészek és művésznők s a Bécsből meginvitált előkelőségek is részt vettek. Azzal, hogy a bécsi zsokéklub hangadó tagjai megjelentek, Tihamér bárónak a fél lába már fel volt segítve a kengyelbe. De csak a fél lába. Még messze van attól, hogy fel is kaphasson. Hát még hogy ,,nyeregbiztosan" (sattelfest) ülje meg a helyét.

[1] De nehogy azzal vádoltassam, hogy én itt most a legvakmerőbb fikcióval teremtek lehetetlen tényeket, el kell mondanom ez alkalommal, hogy én magam is részt vettem egy ilyen ténykedésben. Nagykőrös városában történt, ugyanazon korban, amelyben regényem meséje folyik, hogy az utolsó görög, aki még a városban élt, onnan távozni készült. Ez volt Tomori (Theodorovich) Anasztáz, a kőrösi kollégium mathesisprofesszora, aki egy milliomos nagybátyát örökölve, katedrájáról lelépett, s beállt földesúrnak. Eltávozását nagyszerű búcsúlakomával ünnepelte meg, melyre tanártársait és hajdani barátait meginvitálta. Azoknak a száma pedig nagy volt. Ott volt Arany János, Tompa Mihály, Szilágyi Sándor, Salamon Ferenc, Losonczy László, Vadnay Károly, Ballagi Mór, Gyulai Pál, Mentovich Ferenc és a többek között csekély magam. A hívek nélkül maradt görög templomot a város már korábban kiadta lakásul Mentovich tanárnak, aki annak a belsejét e lakoma alkalmára telefestette tréfás karikatúrákkal. Hát bizony ebben a szekularizált görög templomban mulatott az a víg társaság egy szép őszi éjszakán, világos virradtig. Ez történt a krími háború idején. A falra festett torzképek ennek az eseményeit tették gúny tárgyává. Ez alkalommal láttam Arany Jánost táncolni: soha többet más halandó nem részesült ebben.
[2] Tévesen jegyzi fel nagy lexikonunk, hogy a gázfőzést Budapesten, 1850-ben kezdték el; megvolt az már 1844-ben a Nemzeti Színháznál, melynek ott helyben volt a gázfőző-műhelye. Hentzi bombáztatása végzetekor egy százötven fontos bomba éppen a gázfőzőbe csapott le, de oly szerencsésen, hogy éppen a nagy víztároló kádba zuhant, s ott elfojtódott. De ugyanezen időben volt már Világoson, a Bohuss-kastélyban is egy gázfőző, melynél gyantás fát használtak. Még tán most is használatban van.









Jókai Mór: A mi lengyelünk


3. MI KELL AHHOZ, HOGY IGAZI ÚR LEGYEN AZ EMBER?
A színielőadás utáni lakoma eltartott reggelig.
A háziasszony és a viceháziasszony is kitartottak világos virradtig. Ebben a nőknek különös természeti adományuk van. Elálmosodott nőt még nem láttunk soha.
Aztán eléggé mulatságos is volt a társaság.
A bécsi előkelő társaság ifjú (és örökifjú) legkiválóbb tagjai mind kedves társalgók.
Akik a társasághoz tartoznak, azok mind a gyermekkori kicsinyített neveiket viselik, ahogy ők hítták magukat, amikor még a kemény betűket nem tudták kimondani. ,,Dusi", ,,Muci", ,,Blitus", ,,Mulcus", ,,Fifi", ,,Lulu", ami nagyon helyes, mert ősi predikátumos családnév az van százával a világon, de ,,Blunci" csak egy van. Ha azt kimondják, rögtön előttünk áll az alakja. Mindenki tudja, hogy ez Bendegúz ivadéka, annak is ilyen volt a cvikkere, parókája.
Még Tihamér nem kapta meg a gyermeknevét; még nincs bevéve a klubba. Majd ha bejut egyszer, őtet úgy fogják hívni, hogy ,,Tityi".
A poharazás közben ki-ki a maga kedvenc témáját igyekezik abroszra hozni. Dusinak a bécsi palotájában hírhedett a japáni terme, igazi szacumákkal: ő a keramikával kezdi.
Tihamér félvállról szól oda:
- Ilyen van az én tiszttartónémnak is. Az öregem hozatta neki Yokohamából.
Ezt Dusi soha meg nem fogja Tityinek bocsátani.
A viperanyelvű Blitus felkapja a tárgyat, s tovább lódítja:
- Ó, a mi háziurunk sok olyan előnnyel bír, ami őt magasra emeli: van saját kápolnája és udvari káplánja.
- Én biz az égi jókról gondoskodást tartogatom késő vénségemre - szól bele Windstill bankár -, nagyobb uraságnak tartom annál a vadaskertet. Az már úri fényűzés.
- Ilyen másnak is van - dörmögi az ideges Fifi. - Az enyimben még bölények is vannak. Most láttuk a színházat. A mecénásnál kezdődik az úr.
A Lulu odasúgott a Bluncinak:
- Legnagyobb uraság az, mikor egy magyar úr saját lengyelt tart magának.
Negrotin nem hallotta a súgást, de egy gúnyos oldaltekintetből megérthette, hogy őrá példálóznak.
Mikor valakit megszólnak, olyankor szokás annak a védelmére kelni - hogy még mélyebben bemártsák.
- A lengyel csak olyan úr, mint mi vagyunk - mondá Blunci.
- A birtokai persze Kamcsatkában feküsznek.
Negrotin fölkelt az asztaltól, s eltűnt a mulatozó társaságból. Észrevette, hogy ő nem úr; nem való ide.
Akkor aztán a fényes nagyurak szóba hozták a legmagasabb minősítését az igazi úrnak: elkezdtek beszélni a nemsokára bekövetkező freudenaui lóversenyekről.
Ez az igazi!
Tihamér megtudhatta, hogy melyik út vezet a Parnasszusra.
A versenylóistálló.
Ezt ugyan kitalálhatta volna a cím után is.
A zsoké a protektor! A ló nemesít meg.
Akinek versenyistállója van, az főrend, a társaság tagja: akármelyik fiától származott is Noé apának. A dressz adja meg a nemességet, a turf a gradus ad Parnassum.
Elhatározta magát, hogy a másik lábával is felkap a kengyelbe.
És célt ért.
A versenyparipái ugyan nem nyertek a futtatáson, de a gazdájukat bevitték az óhajtott paradicsomba, a zsokéklub szentélyébe.
Eközben Negrotin is gondolt ki valamit, hogy ő se legyen csak a ,,mi lengyelünk".









Jókai Mór: A mi lengyelünk


4. A ,,BEZ CHLEBA"
,,Bez chleba" annyit tesz tótul, hogy ,,kenyértelen".
Egy egész vidék a Kanahánnak csúfolt Magyarországban, amelyen nem terem kenyér. Semmi kalász, semmi magtermő fűszál, semmi tápláló gyökér. Isten átka nehezedik hegyen-völgyön. Ki lakhatik benne?
        
       
Negrotin csak egy akkordot hallott meg belőle, és abból kitalálta az egész muzsikát.
,,Igazi uraság az, ha egy magyar úr egy lengyelt tart magának."
A többit egy kis sejtelemmel és tapasztalattal kitalálhatta belőle. Mit beszélnek őróla ezek az előkelő uraságok?
- Ami igaz, az igaz. A mi lengyelünk kiegészítő része az úri háztartásnak.
- Nélkülözhetetlen gyámolítója a családapának.
- Kárpótlás bizonyos nélkülözésekért.
- Villámhárító holmi revans ötletek ellen.
- Hiszen nem kell mindjárt rosszat gondolni.
- Dehogy rossz.
- Sőt nagyon jó.
- S meg van mellette tartva a dekórum.
- Rendezett viszony. A lengyel percentet kap.
- Vajon mindenből?
- Hahaha!
... Negrotin ezt mind nem hallotta, de azért tudta jól, hogy így beszélnek róla.
Régen fúrta már az ő kedélyét ez a féreg.
S legjobban bántotta Tihamérnak a viselkedése.
A férj maga is éreztette vele, hogy ő - nem bánja ezt az állapotot. Nem azért, mintha nagylelkű volna; hanem mivel közönséges észjárású. Talán Lyubisszára inkább tudott volna féltékeny lenni, mint Natáliára, s a Ludlám-barlang cimboráira inkább, mint a lengyelre.
Hogy Negrotin a birtokát jövedelmező állapotba hozta, az Tihamér előtt nem jött beszámítás alá. Hiszen önérdeke volt: százalékot kapott belőle.
A jövedelem évről évre növekedett, de annyira mégsem nőtt fel, hogy elég legyen.
A milliomosnak éppen úgy hiányoznak az ezresek, mint a napszámosnak a piculák.
Arról teljes tudomása volt Tihamérnak, hogy a komáromi vállalatba befektetett s onnan a kapitulációkor visszanyert százezer forintnak minden részecskéje be lett már ruházva az ő uradalmába. Az összeg a felesége nevére lett betáblázva, mint kölcsön. Ettől neki törvényes kamatot kellett fizetnie. Ezt az összeget Negrotin minden évben bevezette a számadások közé. Tihamér röviden átsiklott rajta. ,,Ezt majd elintézem én a feleségemmel, ez a mi dolgunk." Sohasem adott Natáliának belőle egy gombostűre valót sem. Negrotin aztán annak a másik százezer forintnak a kamatját, melyet Tózsó ügyessége mentett meg a komáromi kemencétől, adta át Natáliának ezen a címen, amiért a nő nagyon háladatos volt a - férjéhez. Belenyugodott, hogy ez az ő betáblázott adósságának a kamatja. Ennélfogva nem zaklatta a férjét soha a saját szükségleteire való pénzért. Magának Tihamérnak pedig eszébe sem jutott, hogy egy úrhölgynek még szüksége is lehet valamire. Falun! Elégnek tartá, hogy születésnap, névnap alkalmával egy gyűrűvel, karpereccel tanúsítá férji figyelmét.
Tihamér tudott bőkezű lenni, ahol egy igazi gavallér szokott. Víg cimbora váltóját olvasatlan aláírni (s lejáratkor természetesen beváltani) hazafiúi kötelességének tartotta; szép asszonynak, paripának az árára alkudozni pedig éppen eretnekségnek tartotta volna, hanem valami hazafias vagy jótékonysági, emberbaráti, közművelődési célra nem nyitotta meg se szívét, se tárcáját. Ezekkel ha hozzáfordultak, félredobta a kérő levelet. A felesége aztán helyrepótolta a mulasztást, ő adakozott a saját pénzéből a férje nevében.
Éppen a legközelebbi napokban történt egy nevezetes eset.
A pesti Nemzeti Színház a bukás szélén állt. A régi művésznőket, művészeket elűzték, a kedvenc színdarabokat letiltá a cenzúra, a közönség elkedvetlenült, díszletek, jelmezek elrongyolódtak, a nemzeti szubvenció megfogyott. Ekkor egy nagylelkű magyar főúr a Nemzeti Kaszinóban hazafias felszólítást indított meg a magyar társadalomhoz egy új alaptőke összegyűjtésére, az utolsó hazai közművelődési intézet felemelésére. Műbaráti és hazafias indítványát nagyszerű siker követte. Maga a döblingi remete, akinek már nem kellett semmi színjáték e világon, tetemes összeggel járult az adakozáshoz. Természetes volt, hogy az illusztris kezdeményezők Lippay Tihamérnak is küldtek egy gyűjtőívet; hisz ő alakított ez időben saját színházat az úri birtokán: a hazai művészet joggal számíthatott a bőkezűségére.
És Tihamér ezt a gyűjtőívet visszaküldte a pesti bizottságnak három zérussal = 000 az adakozási rovatban. S még el is dicsekedett e stiklijével a feleségének. Natália aztán azt tette, hogy rögtön egy másik levelet küldött a színházpártoló bizottságnak, ilyen tartalommal: ,,Férjem ívéről kimaradt a vezető szám = 2 =, sietek azt helyrepótolni". Mellékelve volt hozzá két ezeres.
Tihamér megtudta a dolgot, és dühös volt érte. Hogy lehet a pesti magyar komédiásokra így kidobálni a pénzt? Mennyivel jobb lett volna ez a világhírű párizsi Rigolboche-nak, a groteszktáncosnőnek.
Negrotin lelkéből unta már ezt a viszonyt.
Léha, céda társaságok lenézték, szívének legszentebb érzelmeit kigúnyolták, ő volt a szétzilált nagyúri birtok újjáteremtője, fenntartója, s őt tartották a tányérnyalónak, az ingyenélőnek - és a cicisbeónak.
Pedig ő csak imádta azt a nőt, mint egy bálványt.
S ez az ő bálványa bolond hűséggel szerette azt a férjet, aki őt mellőzte, elhanyagolta, s az a nő egy vétkes ösztönt a szívében feltámadni nem engedett.
Bizonyára, akárhogy forgatjuk, egy szép asszony szeretőjének lenni nem megvetendő állapot; de egy szép asszony szeretőjének látszani buta egy hivatás. Ezt egy magyar sem állja ki sokáig, nemhogy egy lengyel.
Egy napon Negrotin felkereste Hruszkay urat a lakásán.
- Valamit mondok neked. Én lemondok az uradalom jószágigazgatásáról.
- Ah! És mit fogsz kezdeni azután?
- A jövedelmi százalékból van négy éven át megtakarított pénzem, húszezer forint, veszek magamnak egy kis falusi birtokot, s gazdálkodom rajta csendesen.
- Azt ugyan okosan teszed. Magam is régen úgy tettem volna, ha a feleségem vitalitiuma ide nem kötne.
- Ah, őnagyságának életjáruléka van?
- Igenis. Ő volt a megboldogult öreg úrnak utolsó éveiben az ápolója. Annak mindennap két tyúkból kellett levest főzni ebédre, haricskapuliszkát brinzával vacsorára, mást nem evett. Ezért hagyott neki tízezer forint vitalitiumot első helyen betáblázva.
Ez bizony érthető dolog. Tyúkleves, haricskapuliszka mindennap, megér tízezer forintot holtig. (Hozzá még szép asszony).
- Hát találtál már neked való birtokocskát?
- Találtam. Hivatalos lapban hirdetik az árverését.
- Szabad tudnom?
- Sőt, kérem. A valkóvári birtok.
Hruszkay felugrott a székéről, s a sipkájához kapott mind a két kezével.
- Valkóvári birtok! Te szerencsétlen Markovics!
- Ötezer hold terület.
- Ötezer hold terület, kikiáltási ár kétezer-ötszáz forint. Jut minden holdra harminc kongó krajcár örök árban.
- Gondolom, hogy nem valami nagy ár.
(Harminc krajcár egy hold földért, Európa közepén, szép Magyarországon!)[1]
Hruszkay úr a két térdét verte a tenyereivel.
- Jaszná sztrela gladowa! Hisz azt a birtokot úgy hívják, hogy ,,Bez chleba". Nem terem azon egy szál rozs, se árpa, se zab; nincs ott se erdő, se kaszáló: olyan az egész birtok, mint a fejem - s azzal levette a kucsmáját a koponyájáról: azon sem volt már kaszáló.
- De olcsón kínálják. Az ember kétezer-ötszáz forintért ötezer hold birtokosa lesz Magyarországon, s akkor odaülhet a nagy latifundiumok földesurai közé.
- Hát tudod, hogy mért kótyavetyélik ezt a nagy darab földet ilyen potom áron? Ide hallgass. Nem lakik ezen senki, csak egy síflikár, vagy jobban mondva medovnikár, aki méheket tart, mézeskalácsot süt, márcot kotyvaszt, aztán az egész birtokot árendában tartja, kecskéket legeltet, brinzát csinál, kecskefaggyú gyertyát önt, borovicskát főz, tóskotákat, fenyőmadarakat elfog, azokat eladja: ezért fizet földesuraságnak háromszáz kemény forintot árendába. Most kapta magát a felséges német kormány, kivetette adót valkóvári uradalomra. Hiszen nem sokat: csak ötszáz forintot. Esik belőle hat krajcár egy holdra. De földesúr így is ráfizet birtokára kétszáz forintot. Hát inkább elugorja birtokát, mint debreceni csizmadia szőlőjét.
- Nohát, én ráfizetek az elugrott birtokra, s megszerzem.
- Még egy várat is kapsz vele. Hegy tetején fekvő Valkó várát. Megvan jól, csak teteje nincs.
- Majd én befödetem.
- Hát már most csak azt tanácsolok neked, hogy nézd meg elébb megvenni való birtokot. Járd be aztat. Se kocsi, se ló, se szamár nem kell az útra, hanem szerezz magadnak jó, szeges talpú bocskort, hegymászó botot, kötelet, meg egy vezető nacelnikot, akkor aztán bejárhatod a domíniumodat.
Negrotin meghallgatta a jó tanácsot.
...A Bez chleba tökéletesen megfelelt a tiszttartó leírásának. Egy sziklasivatag az, mely hasonlít a dalmata Karszthoz, vagy az észak-amerikai elátkozott szirtpusztasághoz: kövek tartománya.
Hanem azért Negrotin megvette azt látatlanba.
A hivatalos árverésen rajta maradt kétezer-ötszázegy forintban. Senki sem licitált rá. Bolondnak jó az.
Mármost hát ő is földesúr lett.
Egy jogi kérdés maradt fenn. Lehet-e Negrotinnak továbbra is lipovai jószágigazgatónak maradni, miután maga földbirtokot szerzett? Szerződés szerint nem lehet. Az egyik minőség kizárja a másikat. A Bez chleba birtoklás felől ugyan lehetne. A kétséges helyzetnek ő maga szakította végét: felmondta a hivatalát. Egy évre szólt a felmondás. Abban az évben ütött ki a nagy világháború Anglia, Frankhon, Olaszország, Oroszország, Törökország és Szerbia között. A búzának az ára felment tizenkét forintra, rendkívüli termés volt, a lipovai uradalom jövedelme százezerre hágott.
Jó az a háború szegény agrárius népnek!
Ezalatt módjában volt az ,,új földesúrnak" terjedelmes birtokát vizsgálat alá venni.
Mikor az árverés után a hantot a kezébe adták a birtokba vétel jelképeül, egy valóságos hantot, melyen még fű is zöldült, s ő a dombtetőn állva végignézett a szerzett birtokán, az első gondolatja az volt, hogy egyszer valamikor mégiscsak életnek kellett ebben a mostani halálországban lenni, mert különben hogyan lakhattak volna itt a legmagasabb hegytetőt koronázó várkastélyban úri családok.
Most egy pusztaság az egész, mint egy özönvíz után hátramaradt táj.
A kozjár viskójától, aki egyetlen haszonbérlője volt e rengeteg uradalomnak, egy gyalogösvény kanyarodott fel a hegyoldalra, azon elindult Negrotin egyedül. Vezetőre nem volt szüksége: mit magyarázott volna az neki?
Az egész hegyoldal kopár, szürke mészkő, melynek hasadékai közt csupáncsak a boróka tengődik, a fenyőmadarak kertje. Ami itt-ott piroslik, az nem virág, hanem tarjag. Mély árkok szelik át a hegyoldalt, egyenközű sorokban, amiket a köznép ördögszántásnak nevez. Ez is derék férj lehetett, a feleségét fogta be az eke rúdjához, azzal szántatta fel a sziklaoldalt.
A sziklavilág változatos. Felváltja a mészkövet a bazalt. Egymásnak dőlt koloncok, feketék, mint a vas, prizmaszögletesek, sorakoznak egymás mellé, mint egy orgona.
Elnyomja őket a gránit, egész hegybástya szabályos rétegben, mintha óriások rakták volna szépen téglasorba, rétegeik közül törpefenyők csüggnek alá.
Majd oszlopos koloncok vidéke következik: özönvízi jégáramtól gömbölyűre köszörült bálványok, olyanok, mint a kővé vált gombák, festői képtelenségek.
Majd meg száz öl magas meredek fal mentén kell végighaladni, keskeny sziklapárkányon, háttal a falnak támaszkodva, a szédítő meredek fölött, s onnan le a mély vízmosásba, a görgeteg sziklák közé, egyik kőről a másikra ugrálva. Fel a sziklafalra lépcsősor vezet: ki vájhatta azt? Ember-e, vagy kőszáli kecske?
A fellegtörő magasban óriás alakok, talán kővé vált titánok, ölelkeznek egymással: népmesék tündérei. Lenn a völgyben tornácos barlangszáda sötétlik, sűrűn benőve bozóttal, melynek dértől csípett lombja veressel, sárgával tarkállik. Jó hely a medvéknek.
Egy hepehupás hegy kiválik a sziklatömegből rikító színével, sötétveres az egész. S tőle a völgy éppen olyan veres színű, ahogy a zápor folyvást alámossa. Lehet, hogy kincsbánya az: talán azzá lesz valamikor. E vörös hegyoldalba van beleékelve egy csigahegy. Csupa megkövült kagyló százezer év előtti világból.
Amint a várhoz kanyarodik az ösvény, mutatkozik valami nyoma az életnek, a hajdaninak, s a mostani nyomorúságosnak.
Egy hegytető lonkáján láthatók a kivágott őserdő törzsei. A gyökereik még most is élnek, de nem bírnak új gesztet növelni, mert a kecskék menten lelegelik a friss hajtást. Egy kőből rakott szárnyék szolgál a kozjárnak meg a pásztoruknak menedékül a zivatar ellen. Ez az egyetlen emberi lakás az egész pusztaságban. Valami sziklákkal gömbölyűre körülkertelt darab föld elárulja, hogy itt kertészkednek is, s a sziklaoldalnak egy keskeny fennsíkján, ahová a kecske nem bír eljutni, buján tenyészik az áfonya, a rizikegomba és a nemes gyopár.
A nagy mélységben még élő fák is vannak, oda út nem vezet, különben azokat is rég kivágták volna.
Ez a Bez chleba: a kenyértelen vidék.
Heteken keresztül bujdokolta összevissza e sziklatömkeleget új gazdája. Mit keresett benne? Ott még vad sem lakik. A puskát csak dúvad elleni védelemre hordta a vállán: medve, farkas az van. Saját maga elől bujdosott. Érezte, hogy az egész élete tönkre van téve: elemészti azt egy önmagának ellent álló szenvedély.
Imádja ezt az asszonyt, akinek a sorsa az ő kezében van letéve. Nem lát meg rajta kívül más nőt se ébren, se álmában. Tudja jól, hogy ez a nő mily kínszenvedésteljes életet vonszol évek óta: elhanyagolva, meg nem értve, nem is ismerve attól az embertől, akiért magát föláldozta. A hű feleség nem pótolja a ledér némbert. Sohasem. Mindig a kacér nőé a diadal.
És Negrotin látja ezt az asszonyt szenvedni, és nem tud segíteni rajta.
Ha ez a nő egy szegény vagyontalan árva volna, tudná az útját a megszabadításnak. Odacsatolná a saját szívéhez, kiszakítaná a kínzó kötelékéből, új életet teremtene körülötte esze és munkája által, boldoggá tudná tenni. De útját állja a becsület. Natáliának vagyona van, s az őrá van bízva, becsületszóra. Az ő lelkére van kötve, hogy ezt az örökösét egy szabadság-mártírjának őrizze, pártolja; ha ezt elszakítja férjétől, és magához csatolja, akkor közönséges hozományhajhásszá süllyed alá. És aztán, teheti-e azt? Natália hitbuzgó. Hát Negrotin micsoda? Senki sem tudja kitalálni, hogy mi a vallása, semmi templomba be nem lép. Talán a bezpopovcik közé tartozik, akik paptagadók, s csak magukban imádkoznak.
Űzte, korbácsolta a szerelem, békóba verte a becsület.
Talán itt a sziklatömkelegben megszabadul vagy a korbácstól vagy a békójától.
Minden hegyszakadékot, vízmosást, hegyomlást átkutatott, tanácskozott a nagy földanyával. Lehetetlen, hogy ily rengeteg kőtartománynak szava ne legyen. Beszél az bizonyára, csak legyen emberi érzék, mely szavát megérti.
Egyszer aztán magától rátalált arra az útra, mely a várkastélyhoz fölvezet. Tekervényút volt az, mely körülfutotta a kúp alakú hegyet, még jelölték az utat a félredűlt koloncok. Egy szakadék fölött még a híd boltozata is megmaradt, csak a karfái hiányzottak. A várkapuhoz vezető utat sűrűn belepte az árvacsalán, ez az elhagyott emberi lakok, várromok hűséges megszállója. A kapuboltozat még állt, bálványain bemohosult szobrokkal. A bástyafalat díszítette a kövirózsa, az udvar kavicstalaját beterítette a sárga székifű. A déli oldalon volt valaha a várkert. Egy árva bodzafa, elvadult rózsabokrok között, egy nagy rozmaringbokor, egy sor zsálya, ez tartogatta a hajdani valkói várúrnők emlékét.
A lépcső még járható volt, alatta a pincegádor, hátrább a medveketrec.
Az egész várkastély nem volt nagyobb, mint egy mostani abbáziai nyaraló.
Az udvar közepén volt a várkút négy vasoszlopával, amikről a vízmerítő vedret kerékkel szállították alá s fel. Hogy ezt a vasat s vedret az idők folyamán el nem lopták, annak az lehet a magyarázata, hogy az egész vidéknek ez az egyetlen kút szolgáltatja az ivóvizet.
A várkút lehet kétszáz ölnyi mély.
Negrotin kitalálta, hogy itt lakik az, akit ő keres: - a földanya. E mélységen keresztül hall és beszél.
Megszólítá.
Egy röppentyűt vert le a puskájába, s azt belelőtte a kútba.
A röppentyű süstörékelve kígyózott alá, bevilágítva maga körül a kút oldalfalát. Csupa nyers kő volt az, kitéglázatlan. Egyszer aztán vakító fényű lobbanás követte a röppentyű sziporkázását, dörgő pukkanástól kísérve. Negrotinnak sietve kellett a fejét a kút kámvájától visszakapni: a kútból egész lángoló füstoszlop emelkedett ki, mely felcsapott a magasba.
A földanya felelt a kérdésre.
Negrotin megértette a szót.
Másnap visszatért a várhoz egy szamárhajtó pásztorral.
Hozott magával egy kerékkel hajtható leszállógépet, turzó csákányt és sodronyfedett Davy-lámpát.
A gépet felszerelteté a kút vederkorongjára, aztán maga belelépett a szállítókosárba, s elkezdé azt lassan aláereszteni.
A kút oldalfalán szemlélheté a sziklarétegeket, amiken az keresztül lett törve. Meg-megállt, hogy csákányával kitörjön belőlük egy darabot. Még csupa holt kő volt. A mérőszalaggal taksálta a föld alatti mélységet.
Már százhúsz ölnyire szállt alá. Semmi izenet a földkebelből.
Mikor százharminc ölnyire alászállt a süllyesztő kassal, egyszerre megváltoztatta a fényét a Davy-lámpa, mely a bőrövére volt akasztva. Eddig fehér lánggal világított, most egyszerre megszűnt a láng, az egész lámpát megtöltötte a vészjelző, parázs fényű lobogvány, nehéz szagú, sistergő tűz.
Negrotin tudta, hogy mi az.
Itt lakik a föld istensége.
,,Híttál, jöttem; kértél, hoztam. Én vagyok a kincset adó Isten, én vagyok a halálhozó angyal."
Jól tudja, hogy mit jelent ez a tűzveres izzófény. Itt köneny tódul elő a kőfalból. Ha egy percre felnyitá a Davy-lámpa ajtaját, repülne fel tűzoszlop közepett az égbe vagy a pokolba. És azzal be lenne fejezve életének a regénye. Tudja jól, hogy a köneny az atmoszférai levegőnél könnyebb, az fölfelé nyomul. Neki tehát mélyebben kell aláereszkedni, ha többet akar megtudni. Az a kőréteg, melyből a bányalég előtódul, mélyebben fekszik. Alább kell ereszkednie.
Az izzólámpa nem világítja meg a kút falait. Annak a fénye nem erősebb a parázsénál.
Negrotin tudta jól, hogy ki az, akit küzdelemre hívott ki. A föld alatti kincsek őre. Hatalmas úr! De hatalmasabb az ember!
Azbesztöltöny volt rajta, mely fejét is takarta csuklyájával, száját bekötötte ecetbe mártott szivaccsal; a kötél, mely kosarát alászállította, nem kenderből volt, hanem acélsodronyból tekerve.
Legyen hát harc az ember és az elemek között. Jövel kő, lég, tűz egyetlen halandó ellen!
Még háromölnyire bocsátkozott alá. Itt egyszerre megszűnt a Davy-lámpa izzófénye, a mécses kőolaj lángja ismét fehér lobogvánnyal kezdett világítani. A kút oldalfalát lehetett vizsgálat alá venni.
Barna volt az jobbról és balról. A barna kőréteg háromölnyi széles, törései csillámfényűek.
A jobb oldali falban egy kalap nagyságú tekervényes csiga tűnt elő. Negrotin ráismert; ez a goniatites sphaericus. Megvolt az nála az ásványgyűjteményében. Csakhogy az vasérccé alakult kövület volt. Ha ez is vas, akkor ezt veszedelem lesz a csákánnyal kivágni, mert szikrát ád, s attól az egyik szikrától az egész kutat megtöltő bányalég fellobban. Ellenben ha antracit talál lenni! Akkor ennek az ára egymillió. Sok millió. Kimeríthetetlen kincsbánya.
Hadd szóljon hát a földisten. Itt a kérdés.
A kővé vált csiga kihullott a kőréteg egy foszló darabjával. Kőszén volt az.
Negrotin most a kútfal ellenkező oldalát vette vizsgálat alá. Csákánya csapásaira foszlott a kőzetréteg, s egyszer csak elégördült közüle egy ritka szépségű platycrinus tulipántoboz alakú kövülete. Ez is kőszénnel egyidős növény, most már lignit. Időtlen idők előtti lakója ennek a planétának. A világteremtés első napján született. A gyökere növény, a feje állat.
A vakmerő sziklabúvár visszatért a földanya ajándékaival a napvilágra. Bizonyos volt a dolgáról. Lábai alatt egy kincshalmaz fekszik. Nagyobb a keleti tündérmesék drágaköves barlangjainál. A Bez chleba sziklasivatagán virágzó gyarmat fog egykor elterjedni! Város lesz itt félszázad múlva...
Negrotin sietett fel Bécsbe a talált kincsével Windstill bankárhoz. Előmutatta neki a leletét, elbeszélte, hogy jutott hozzá. A bankár megvizsgálta a kőszéndarabokat és kövesült csigákat.
- Ez kőszén, a legjobb fajtából. Az a kérdés, hogy milyen terjedelmű a réteg. Azt majd megtudjuk a turzásból. Méreteid nyomán kiszámítható, hol kell a hegyoldalban a tárnát megnyitni. Szerencsés ötlet volt tőled a várhegy kútját felhasználni vizsgálatra, ezzel meg lett takarítva az aknafúrás. Hanem erősen kockáztattad az életedet. Azt a kutat elébb ki kellett volna szellőztetni légszivattyúval.
- Davy-lámpa volt velem.
- Az megvéd a könenygáz felrobbanása ellen, de alább okvetlenül széngáz következik, s az megfojt tüdőt s lángot egyszerre.
- A kút a kőszénrétegen alul még hetvenölnyi mély, megmértem, a széngáz nehéz, alászáll a kút fenekére. Egyébként előtte való nap röppentyűt lőttem le a kútba, ami nagy robbanást idézett elő, a bányalég feltisztult.
- Ej, de bolond merénylet volt ez is! No, de hát sikerült, te kincsbányára találtál: most csak a nyitját kell még megtalálni. Én már vettem tevékeny részt kőszénbánya megnyitásban. Ahhoz kell befektetési tőke, egyelőre félmillió. A turzási bányaépítési munkálatok, raktárak, munkásházak építése és egy szárnyvasút a legközelebbi állomásig. A pénzpiac pedig most nagyon lanyha. Az új orosz államkölcsön, a hosszúra nyúlt krími háború a forgalom, az üzleti kedv ütereit alákötve tartják. A finanszírozás nehéz lesz. Szabad egy diszkrét kérdést kockáztatnom?
- Kérlek.
- Terád lett bízva Natália bárónőnek a hozománya, korlátlan intézkedési teljhatalommal. Maradt még ebből folyóvá tehető összeg az eddig beruházottakon fejül?
- Maradt.
- Amit a bárónő nevében a kőszénbánya tőkéjéhez lehetne csatolni?
- Van még egy százezer forintja takarékpénztárban elhelyezve, de ezt az összeget nem engedem kockáztatni; mert ezt fenn akarom a számára tartani végső szükség esetére.
- Ami közelebb lehet, mint gondolnád.
- Azonkívül vannak Natáliának százezer forint névértékű Rotschild-sorsjegyei.
- Amiket te öt év óta a vasládában őrzesz. Nem néztél utána, hogy nem ütötte-e meg valamelyik a nyereményt?
- Nem találtam a hírlapi rovatokban semmi kimutatást.
- Azt nem is közlik az újságban, a Rotschild-sorsjegyekről szóló kimutatást csak a börzetagoknak és ügynököknek küldik meg külön kőnyomatú lapon, akik arra előfizetnek. Nálam megvannak mind öt év óta.
- Akkor utánanézhetünk. Én a tárcámban hordom a sorsjegyek számát.
A bankár előkereste vasszekrényéből a hártyapapírra nyomatott, hiteles kimutatásokat, s elkezdte a vizsgálatot hátulról előre az idő szerint. Egyszerre csak magasra ugrott fel a székéről, s elkezdett diadalmasan kacagni.
- Ez már dicső! Ez hallatlan! Kolosszál! Még a tavalyi húzásnál megütötte a ti 2679. számú sorsjegyetek a főnyereményt, a százezer forintot. Ezzel Natália most gazdagabb lett. Ezt az égből hullott összeget most be lehet fektetni a kőszénbányavállalatba, anélkül, hogy az alaptőkét megcsorbítanók. Szerencsés kópé vagy, Negrotin: a földből is, az égből is omlik a lábadhoz az áldás.
        
       
Egy esztendő múlva már ott állt az első bányásztelep Valkóvár lábánál, mely száz munkásnak adott bőséggel kenyeret; odafenn, a zöldre festett tetejű várkastélyban pedig közgyűlést tartottak az úri részvényesek, ahol határoztak a tiszta haszon felosztása felől; megválasztották igazgatónak Negrotint, felhatalmazták, hogy nyittasson a nagy veres hegyen vasbányát, és állíttasson fel vaskohót és hámort; a hegyet köttesse össze a valkóvári teleppel egyik hegyről a másikra átrepülő sodronyvasúttal. Megszavaztak neki húszezer forintot, mint igazgatónak és bányatulajdonosnak.
Mit kezdett vele?
Legelőször is megszüntette az egész birtokán a kecskegazdálkodást; hagyta az új gesztet a régi erdő helyén felsarjazni, a kopár, vízmosta hegyvápákat teleültette csemetékkel, a záporok ellen gátat emeltetett, várkertjét új viránnyal díszítette fel. A fölösleges pénzéből pedig építtetett a munkások gyermekei számára iskolát.
Aztán meglátogatta a lipovai kastélyt is. Akkor éppen nem volt színházi idény. Natáliát egyedül találta.
- Ezer esztendeje, hogy nem láttam önt. Hol járt?
- A föld alatt.
- Mit keresett ott?
- Kenyeret a szegényeknek; aranyat az uraknak.
S azzal átadott Natáliának tízezer forintot aranyakban. Ez bizony jókor jött.
- Honnan jön ez?
- Ezt küldi önnek a Bez chleba.

[1] Azt ne higgye valaki, hogy tódítok. Előadhatom az árverési hirdetményt.









Jókai Mór: A mi lengyelünk


5. A MEGCSALT FÉRJ
Jaj, de banális egy cím! Hisz ilyen van minden évszakban egymillió. A kerek világon mindenütt van az bőven.
Nem! Ilyen nem volt, csak egy, nem is lesz több soha. Érdemes lesz meghallgatni a történetét.
Amint Negrotin elhagyta a lipovai kastélyt, s átköltözött saját valkóvári kastélyába, amit lakhatóvá idomított, Natália tanácsadó nélkül maradt. A férje egészen emancipálta magát az asszonyi uralom alól. Lovak és hölgyek dolgában a feleségnek semmi szava.
A szó ugyan nem maradt el, de annak semmi sikere nem volt. Zsémbelést, perpatvart rengeteg mennyiségben elbír egy egészséges konstitúciójú férjnek a gyomra. ,,Pörölj magad magadnak!" - ez volt az ismeretes örmény bácsinak a jelszava, amit azóta nagyon sok kegyes családapa tűzött fel a zászlajára.
A szcénák mindennap megújultak. Természetesen az asszony részén volt az igazság. De hát mit ér az igazság a tettleges hatalommal szemben!
Hogy vétkek követtetnek el? - De hát védekezni csak kell! Hát mire való az élet? A föld még most is paradicsom, s nem őrzi többé a kapuját a lángpallosos kerubin. Csak a belépti díj drága.
Natáliának senkije sem maradt más, mint Lyubissza, akinek a keblébe keserűségét kiöntse. Az éppen arra való volt. Ugyan annál voltak letéteménybe elhelyezve Tihamérnek - nem a nyílt panaszai, hanem a titkos vágyai. Ő volt a közvetítő (hogy kíméletes kifejezést használjunk), ő ismerte a ,,brettlit".
Amint Negrotin lemondott a jószágigazgatóságról, Tihamérnak azzal is megszaporodott a jövedelme: megmaradt az igazgatói százalék.
S ahogy szaporodik a jövedelem, úgy fogy a hűség. Ez már csak aritmetikai szabály. Bolond példabeszéd az, hogy ,,szerencse a játékban, szerencsétlenség a szerelemben"; a szerencse a gyémánt, s annak arany a foglalatja.
Nyerj csak a kártyán, a börzén, a ruletten, a turfon egy vagyont, majd meglátod, hogy mennyi szeretőd támad; - veszítsd el csak rajta a vagyonodat, majd meglátod, hogy mind otthágy.
A nagy császárvárosban legújabb tünemény volt egy párizsi balett- és operastagione. A magasabb deszkákon működött, az opera comique-ban. Két elsőrendű sztárja volt: madame Rigolboche és mademoiselle Lucile, mind a kettőért bomlott a férfivilág. Amaz szilaj, tűzvérű maenade volt, emez szende, ideális tündér. Amaz csak ,,drága", de emez elnyerhetetlen. Csoda a táncosnők országában.
Egyike az előadott darabjaiknak különösen nagy hírre kapott: ,,A Bráma és bajadér", opera volt és balett. A férfi szereplő énekelt, a nő szereplők lejtettek. Költőileg szép volt maga a szövege is. A Bráma leszáll a földre, meg akarja ismerni, hogy mi hát az, amiért oly nagyon szeretik a halandók ezt a zöld planétát? Bajadérek közé jut, akik táncukkal versenyeznek az isteni férfialak kegyeiért. A Bráma énekli a tánckísérő dalt: ,,Ganges szép vidékein És buja mezein Vígabban él az ember. S édesben alszik el, Hol minden azt susogja, Itten szeretni kell". Végre a szelíd tündér győz plasztikus táncával a szilaj vérű észbontó szökellései felett, s a Bráma Lucile-t viszi magával a sátorába.
Hát ez a sátor irigylésre méltó lehetett.
Csakhogy ahhoz Bráma legyen valaki, hogy ennek a függönyei összeboruljanak fölötte.
Natáliának mindent megírtak Bécsből (ott volt a sok irigykedő versenytárs), hogy Tihamér hogy hordja kocsiszámra a drága virágokat Lucile kisasszonynak minden előadásra, hogy kíséri a művésznőt az utcán, hogy áll meg vele a grabeni szegletbolt előtt, melyben a leghíresebb ékszerészkirakat pompázik, s tanakodnak együtt a drágaságok felett. Natália kétségbeesve sietett mindezt közölni Lyubisszával.
Lyubissza asszony korábban és alaposabban tudta mindezt. Még eredetibb kútforrásból: magától Tihamértól.
- Hát ha akarod és megengeded, én adhatok neked ebben a kényes életkérdésben kioktatást; ha megfogadod, te magad veszed hasznát.
- Kérlek szépen.
- Hát előrebocsátom, hogy az élet nagy versenyében mindig a bajadérnak van előnye a hitvestárs fölött, s ennek legelsőbb is maga a feleség az oka. A feleség férjével szemben érzékeny, neheztelő, durcás, ideges, minden csekélységért haragot támaszt, minden hibát szemrehány, szüntelen zsémbel, civódik; ha védekeznek, tűzbe jön, kellemetlen igazságokat vág a férj szemébe, minden tréfás szóért megneheztel, amit pedig férfiszáj olyan könnyen elejt, a haragot hidegre teszi, hosszan eltartja; ha panasza van, sír, átkozódik. Ha baja van, halni készül. És mikor a férj gyöngéd hízelgéssel közeledik hozzá, hidegen fogadja, érezteti vele, hogy szeretete csak kötelesség.
- Tükröt tartottál elém.
- És most lásd meg, hogy mi van a tükörnek a hátlapján. Ott él és uralkodik a bajadér. Az mindig jókedvű, csapongó, vidám, csupaszív nő. Maga kezdi el a tréfás beszédet, nem pirul, nem neheztel. Erős tréfára még erősebbet vág vissza. Tudja mímelni a forró szerelmet; bír minden eszközével az érzéki vágyak felélesztésének, hűséges (a jelen pillanatra), s az a különbség közte és a feleség között, hogy az hűséges az egész életre, de nem tudja kimutatni; s aztán a bajadér tízféle alakra tud átváltozni, s az mind elbűvölő. A bajadér azt akarja, hogy választottja az ő lángjai között égjen el. Így aztán a feleségnek marad a hamu.
- Hát mármost mi a te tanácsod? Mi az asszonyok dolga?
- Versenyre kelni az asszonynak a bajadérral!
- Én ahhoz nem tudok. Ki tanít meg engemet arra?
- Itt vagyok én. Hát hiába lettem volna Csárdás Lyubissza? Akarod kiragadni a mirtuszkoszorút a bajadér kezéből?
- Akarom.
- No hát tégy le a kezembe kétezer forintot - nem nekem kell: visszakapod, aztán járj el hozzám leckékre. Jótállok a teljes diadalról. Nézd körül magadat az állótükör előtt. Bízol-e magadhoz?
Natália megnézte magát a tükörből minden oldalról:
- Bízom.
Hanem ahhoz legelébb is kell kétezer forint.
Natália még aznap elhozta a kétezer forintot Lyubisszának. A tiszttartóné azonnal elvitte azt Bécsbe Granichstätten ékszerésznek a Grabenen. Aztán felkereste a francia színésztársaság csillagait, s alaposan letárgyalta velük a dolgot.
Arról volt szó, hogy Lucile kisasszony egyszer séta közben megállt báró Lippay Tihamér kíséretében a grabeni ékszerész boltja előtt, s ott megnézegette a kirakatban pompázó kincseket.
Azok között megnyerte a tetszését egy szép gyűrű, nagy rubinttal a közepén, körülkeretezve ragyogó briliánsok sorával. Oda volt írva az ára: ,,Kétezer forint".
Ez a gyűrű nagyon megtetszett Lucile kisasszonynak.
- Én ezt a gyűrűt az ujjára fogom húzni önnek, ha ön egyszer eljátssza a Bráma és bajadért az én lipovai kastélyom színpadán.
- Az nem lehetetlen.
- De úgy, hogy a végjelenetnél én magam legyek ott a Bráma sátorában.
- Azt majd meggondoljuk.
Ez nem volt se beleegyezés, se visszautasítás.
Tihamér reményt kapott.
Vállalkozása nem volt mindennapi. A párizsi operet-társaság két csillaga az egész művészvilág egét beragyogta.
Rigolboche asszonyság a független, szabadelvű osztályhoz tartozott. Férje volt - kettő is. Az egyik tengerész, utazott, a másik köröztetett. Övé volt az egész világ.
Szívesen megjelent a kis vacsorákon, ha az étlap hátuljára egy ezerforintos volt ragasztva.
Ellenben Lucile kisasszony megnyerhetetlen volt. A színpadon az ártatlanság tündérét játszotta, táncban, taglejtésben az elképzelhető legnagyobb ingerrel, de arckifejezésben szűzies bájjal: a közéletben pedig tökéletes grande dame volt, szüntelen a mamája kíséretében járt, aki egy mexikói generálisnak volt az özvegye.
A bécsi vendégszereplésnek megvolt a maga jó (rossz?) oka. Az a csúnya világháború.
Az angol mylordok és orosz hercegek elvonultak Párizsból: beszólították őket a hadsereghez.
Lucile kisasszonynak volt egy angol earlje, aztán meg egy orosz bojárja, az egyik egy palotát tartott számára a rue des Capucines-on a másik egy villát Versailles-ban. Most azokat elvitték Krímiába. Azalatt el lehetett menni Bécsbe vendégszereplésre. Párizsban holt idény volt.
Hát persze ez a kis jámbor Bécs, ahol már nyolc órakor üres az utca, nem pótolja Párizst. Amellett sok benne a szép asszony. Nagy benne a kínálat, aránytalan a kereslet. A bécsi pénzbárók nagy része, faji hajlamánál fogva, takarékos. Herceg van elég, de az álnév alatt köt ismeretséget, így kevesebbet kockáztat. A magyar arisztokrata ifjú elég gerjedékeny a színpadi szépségek iránt, de az mindjárt azon kezdi, hogy feleségül veszi, akit megszeretett, s kitagadtatja magát.
Mit ér az ilyen kis udvarló, mint Lippay Tihamér, a nagy nábobokkal összehasonlítva?
Hiszen kedves fiú, nyalka vitéz, az a sebhely a homlokán hirdeti férfiúi értékét; de hát mi az? Összetűzés egy kozákkal. Ám az a két imádó, az angol és a muszka, most Armstrong-ágyúkkal lövöldöz egymásra Szevasztopolnál. Ez aztán hősi rencontre! De uraknak való!
És most ez a kis magyar nemes (a beduin sejk) egy kétezer forintos gyűrűvel iparkodik elcsábítani az erény tündérét a legfőbb kegyosztogatásnál. Egy magyar földesúrnak ez nagy pénz, azért ezer birkát kell neki megnyíratnia! Nevetség! Ha nem azért meg lehet a szavát hallgatni. A cápa elnyeli a hajóról tengerbe esett embert, hanem azért, ha egy szardíniás doboz a tengerbe esik, azt is csak elnyeli. Hátha valami tréfát lehetne belőle kipattantani?
Lucile kisasszony meghallgatta madame Lyubisszát. Értettek egymás nyelvén. Menni fog az intrika. Mindenki meg lesz elégedve.
Elfogadtatik a világhírű két művésznő vendégszereplése a kis lipovai színházban - befejezett szereppel.
Csupán egy módosítást kötött ki Lucile kisasszony az alkuban. A bécsi ékszerész kirakatában két gyűrű volt látható egymás mellett. Az egyiknek a középső köve rubint, körözete brilliánt, a másiknak a főköve brilliánt, a kerete rubint. Az áruk egyforma; ő jobb szeretné emlékül ezt az utóbbit. Helyben hagyatott. Lyubissza asszony elintézte a dolgot az illető felekkel. Egy hét múlva ígértetett a nevezetes vendégszereplés.
Tihamér természetesen ezt a hetet Bécsben töltötte. Most már a Tattersalban is fontos hivatása volt. Egy nappal elébb az éjjeli vonattal hazautazott, hogy a művésztársaság fogadtatásáról intézkedjék.
Mint előre tudható volt, Natáliát betegen találta. Ez már rendes állapot. Helyette Lyubissza asszony viselte a háziasszonyi gondokat. Annál jobb.
Natáliát csak egy percre látta. Be volt a feje kötve kendővel, a homlokára és a halántékára citromszeletek voltak alkalmazva. Előre tudatta, hogy a mai nevezetes színielőadásra nem mehet el ideges fejfájása miatt. Jobb is, ha fekve marad.
Lyubissza előtt szóba is hozta Tihamér, hogy milyen fatalitás az, hogy a feleségnek éppen akkor kell betegnek lenni, mikor ilyen hírhedett vendégei érkeznek.
- Az ám - mondta rá Lyubissza.
- Lám, ezeknek a balerináknak soha nincs fejfájásuk - jegyzé meg elmésen Tihamér. - Én sohasem hallottam őket migrénről panaszkodni.
- Ez onnan van, mert igen sok testmozgást csinálnak, s nem fűzik magukat.
- Nagyon csodálom, hogy még valami orvos rá nem jött arra a kúrára, hogy az úri dámáknak balett-táncolást preskribáljon, mint csalhatatlan módszert a fejfájás elmulasztására.
- No, majd talán rá fognak jönni.
Tihamér aztán nem törődött az egész megszokott házibajjal többet. A Katka ott van az asszonyt ápolni. Csak nyugalomra van szüksége, meg jeges borogatásra.
Alig várta az előadást. Kitűnően ment minden.
A Bráma és bajadér ballabiléje volt az első, annak a drámai befejezésével következett meg Rigolboche asszonynak két produkciója, az egyik Pepita da Oliva hírhedt ,,El olé"-ja, a másik Taglioni klasszikus ,,Seguidillá"-ja, az kitöltötte az estét.
A földesúri páholyban egyedül ült Lyubissza asszonyság. Tihamér nem volt látható. Neki a színfalak között volt jelenése. Egyszer aztán a harmadik balett alatt előkerült a páholyába. Egészen meg volt dicsőülve az arca. Láthatta mindenki, hogy ő a Bráma.
- Nos, hát voltál a paradicsomban? - súgá legyezője mögül Lyubissza.
Tihamér csak a felmagasztalt arckifejezésével tudott felelni. De aztán beszédes lett.
- Nem lehet azt szavakkal elmondani. A Bráma sátora, a női öltöző a felső üvegfödélen át kapja a világítást. Csak a hold fénye derengett, az is felhők között bujkált. Mikor a diadalmas péri belebbent, mintha a mennyország nyílt volna meg előttem. Soha bájosabb tündéralakot nem láttam még álmomban sem. Az volt az igazi almetánc! Minden mozdulata varázsló, elbűvölő. Hát még az édelgése! Túlvilági gyönyör! Életemnek ez volt a legmagasztosabb órája. Minden pillanatja fölér egy mennybeli üdvösséggel. Ez nem földi nő, ez egy istenasszony! Mikor a gyűrűmet az ujjára felhúztam, magához szorított; s én abban az őrjöngésben egy hosszú, kegyetlen csókot szívtam a nyakára, aminek a rózsalevél foltját ott fogja holnap viselni a füle alatt.
- Ó, te boldog Bráma!
- Mármost arra kérem magát, édes Lyubissza, rendelkezzék a főkertésznél, hogy korán hajnalra készítsen két pompás rózsacsokrot, egyet fehér rózsákból az isteni Lucile-nek, másikat piros rózsákból a démoni Rigolboche-nak. Korán reggel el fognak utazni, egyenesen Szentpétervárra, az egész társasággal; a hintó, postakocsi meg van számukra rendelve. A hölgyek jókor lefeküsznek, hogy kipihenhessék magukat, mi férfiak fennmaradunk, és poharazunk kivirradtig fidélisen.
- Okosan teszik, majd én gondoskodom mindenről.
Az előadás végződött. Lyubissza asszony hazament a saját bricskáján a tiszttartólakhoz, elintézte a megbízatását a főkertésszel, aztán még föllátogatott Natáliához a kastélyba, ott eltöltött egypár órát zárt ajtók mögött az úrasszonnyal, akinek, úgy látszik, hogy megszűnt a fejfájása (még a kacagását is lehetett hallani az ajtón keresztül), vacsoráltak is. Azután visszatért Lyubissza a lakására. Nem akart már lefeküdni, nyár volt, korán szürkült az ég, a fülemilék igen szépen hangicsáltak, kiment az urasági kertbe, az most harmathulláskor tele volt virágillattal, az ember szíve csak úgy éledt tőle.
A madárdal közé nemsokára trombitaszó vegyült, a postakocsisok tülkölése. Az illusztris vendégek indultak az oroszországi útra. Most játszatik le az érzékeny búcsúzási jelenet!
Lyubissza úgy nevetett magában.
Az ég pirkadni kezdett már.
Az utcán kocsirobogás hangzott.
Jön a Bráma.
Lyubissza visszahúzódott a filagóriáig, ott várt a megérkeztére.
A kertajtó nyikorgott: akit vártak, megjött.
Tihamér az előadás után átöltözött, vadászköntöst váltott, lábszárait gombos bőrkamásnik takarták, azokat paskolta kegyetlenül a lovagvesszejével minden lépténél, kalapja a fejébe volt húzva. A lugascölöpre is nagyot húzott. Persze, nekiment az ostoba cölöp. Különös haragja lehetett az útfélen virító georginákra, egy lángvörös meg egy pirossal tarkázott fehér került a szeme elé, a lovagvesszejével lecsapott róluk egy-egy kinyílt virágot. Azokat felvette a kezébe, és beléjük harapott, aztán megint feltűzte mind a kettőt a vadászkalapja zsinórja mellé. Továbbindult. Mikor Lyubissza elé ért, megtorpant, mintha elégtételt akarna tőle kérni.
A delnő ismételten kívánt neki jó reggelt, de ő nem viszonozta.
- No, hát mi jót hoztál, fiacskám?
Erre durcás, rekedt hangon azt mondá:
- Azt szeretném tudni, hogy én vagyok-e a bolond, vagy az egész világ van megbolondulva?
- Hát ezt nehéz meghatározni.
- Hát hogy kék-e az ég vagy veres?
- Most bizony veres, mert hajnalodik; de egy óra múlva már kék lesz.
Erre Tihamér elnevette magát.
- No, látod, ez jó felelet volt.
- Tudok még jobbat is. Van egy drágakő, az opál, amit ha az egyik oldalról nézesz: lángveres, ha a másikról nézed: világoszöld.
Tihamér a homlokára ütött a tenyerével.
- Hiszen te sejted az én dolgomat. No gyere, üljünk le ide a padra; mert ha állok, rugdalózom.
Leültek a jerikóirózsa-lugasba egymás mellé.
- Hát hallgasd meg, hogy mi történt velem, Lubi. Mi a vadászlakban szép kordiálisan kvaterkázunk, anekdotázunk, dalolgatunk a művész kumpánokkal, mikor a hajdú jön jelenteni, hogy a kocsik előálltak. No, még egy ,,schmollisz", aztán ki-ki veszi az útiköpenyét; megyünk a hölgyekért, én hozatom magam után a főkertésszel a két rózsabukétot. A hölgyek már ott vártak a színház portikusa alatt, teljesen útnak öltözve. Én az anciennitás elvének hódolva, elébb a piros rózsacsokrot prezentáltam Rigolboche asszonyságnak, azután a fehér rózsást Lucile-nek.
- Bizonyos vagy felőle, hogy nem cserélted el a bukétokat?
- No hiszen, csak nem vagyok részeg? A piros bukét nyele körül egy arany karperec is volt csatolva.
- A fehér rózsacsokor ékszere már a helyén volt, ugye?
- Ez az, ami megbolondít. Lucile-nek a kezén már kesztyű volt. Mikor a rózsacsokrot odanyújtottam, ő leírhatatlan bájjal tekinte a szemembe, s gyöngéd érzelemmel sietett a kesztyűt lehúzni a kezéről, hogy azt csókra nyújthassa. S amint a csokromat átvette, olyan attitűddel, mintha a rózsát szagolná, az ujjára húzott nagy, ékszeres gyűrűt szorítá oda az ajkaihoz: ez volt a búcsúcsókja. Én egész elragadtatással kaptam meg a kezét, hogy azon melegében érinthessem ajkaimmal azt a csókkal szentesített gyűrűt, amikor egyszerre visszatántorodtam, mintha csak egy anakonda fejét csókoltam volna meg.
- Nos? Hát mi volt ott?
- Mi volt ott? Egy gyűrű brilliánttal a közepén, s rubintokkal körítve. Holott az én gyűrűm, amit a bajadér ujjára húztam a gyönyör eksztázisában, rubin közepű volt, gyémántfoglalatban.
- Lehetetlen.
- De úgy van.
- A szemed káprázott. Sokat ittál.
- Csak nem fogod rám, hogy színvakságban szenvedek! Hogy zöldnek nézem a vereset. Hol van ez a georgina; hát nem jól látom, hogy minden szirma veres közepű és fehér szegélyű. Hát a te arcod nem piros közepén, nem fehér kétoldalt?
- Hagyj az én arcomnak békét! Részeg vagy, azt sem tudod, mit látsz. Eredj haza, feküdj le, aludd ki magadat. Most sem tudod, hogy ébren vagy-e, vagy álmodol. Majd ha kijózanodtál, akkor gyere vissza.
Tihamér csakugyan olyan álmos volt már, hogy majd elejtette a fejét. Nagy szüksége volt rá, hogy Lyubissza támogassa, és elvezesse a lugason végig a kertajtóig, miközben egyre azt hajtogatta, ő nem részeg. Mivel pedig ezt legjobban be lehet azzal bizonyítani, ha az ember rágyújt egy nótára, elkezdte a kedvenc dalát: ,,Ganges szép vidékin". - Hogy van tovább?
- ,,És buja mezein".
A kapunál gyámolításra jött a hajdú, hogy a bricskába fölsegítse. De Tihamér addig nem engedte magát feltolatni az ülésbe, amíg végig nem dalolja: ,,vígabban él az ember, édesben alszik el, hol minden azt susogja, itten szeretni kell". Azzal jót húzott végig a lovagvesszővel a hajdúnak a hátán - (amiről annak különös fogalmai támadtak a Gangesz-parti szerelemről).
Délre járt az idő, amidőn Tihamér újból visszakerült Lyubissza asszonysághoz. A tiszttartónét ott találta a budoárjában: hajbodorítással foglalkozott.
- No, most vagyok már meglőve! - Ezzel a szóval rontott be hozzá, s udvariasság kifejezéseül a kalapját a szegletbe vágta.
- Kérem, kérem. Kár azért a kalapért. Tegye fel inkább a fejére.
- Nem fér el rajta. Maga kívánta nekem egyszer, hogy azt a sebhelyet a homlokomon a hitvesi szeretet koronája takarja be. No, hát betakarta.
- Nono, fiacskám. Ne beszélj bolondokat.
- Világ csúfjává lettem!
- De mi köze ahhoz a feleségednek?
- Ördöngös mennykő. Nagyon nagy köze van hozzá. Amint ma reggel kialudtam a krapulámat, átmentem az asszonyhoz. Egész jó kedvében találtam. Elmúlt a fejfájása. Elém jött, megölelt, megcsókolt. Kérdezősködött tőlem, hogy mint mulattam a múlt este? Szép volt-e az előadás? Azután karon fogott, átkalauzolt az ebédlőbe, ahol készen várt a reggeli. Ő maga töltötte a csészémbe a kávét. A szemem eközben rávetődött a kezére. Méreg és pokol! Mit pillantok meg az ujján? Azt az én rubintos gyűrűmet a gyémántfoglalattal, amit én tegnapi eksztázisomban a paradicsomi péri ujjára húztam!
- Ne mondd!
- És még ráadásul azt a megpecsételő rózsalevélfoltot a nyakán, ami az én forró csókomnak a nyoma.
Lyubissza hahotával kacagott.
Tihamér ellenben dühösen nyargalt fel s alá a szobában.
- Ördög és pokol, hát én a saját feleségemnek adtam szerelmi légyottot a Bráma sátorában!
- Ez megfoghatatlan, de ha te mondod.
- Mondom hát! Hisz minden jel arra vall.
- De hát te nem ismertél rá a saját feleségedre a paradicsomi találkozásnál? Sohasem láttad még?
- Holdvilág volt. Aztán ilyen csábító tánclejtéseket sohasem láttam őtőle. Milyen klasszikus görög pózok! Micsoda varázstánc. Ki az ördög taníthatta be erre?
- Magától tudja azt minden asszony.
Tihamér a feje hátulját ütötte az öklével.
- Én ló, én szamár!
- Nohát, mit sírsz, mint akinek a macska elvitte a pecsenyéjét. Megkaptad a tündéredet. Itt is maradt neked. S a gyűrűd is megmaradt.
- De most már egész Bécs városa rajtam fog kacagni: egy férj, aki megcsalta saját magát! Csak azt tudnám, hogy ki csinálta nekem ezt a schabernackot? Hisz ahhoz pénz kellett, hogy valaki a másik gyűrűt megvegye, s elajándékozza.
- Bizonyosan valamelyik a jó pajtásaid közül: a Dusi vagy a Blunci, vagy a Windstill bankár.
Tihamérnak vérben forogtak a szemei.
Egészen be volt már rekedve.
- Bosszút fogok rajtuk állani!









Jókai Mór: A mi lengyelünk


6. URAK HARCA
Az apokalipszis rémcsodái között a legdühösebb szörnyeteg a megsértett férfihiúság. Ez vitte a hátán Tihamért.
Minden fellázított indulat kiengesztelhető, ez az egy soha.
A megsértett becsület nem fáj úgy, mint a kinevettetés.
Ez a Dejanira-köntös, mely Heraklészt agyonkínozta.
Minden embernek kétféle esze van: egy jobbik esze, meg egy rosszabbik esze. Magától függ, hogy melyikre hallgasson.
A jobbik esze azt suttogta Tihamérnak: ,,Mit haragszol? Hogy tévedésből rátaláltál az igazi boldogságra? Meglelted a paradicsomot? A tied az. Nem kell a birtokáért vétkezned, magadat tönkretenned. A szirén kinevetett, a hitves boldoggá tett. Most add te vissza a nevetést, s tartsd meg a boldogságot.
Mikor a mennyet bírhatod, mit keresed az üdvöt a pokolban? Foglald el az édent minden gyönyöreivel, s te kergesd ki a paradicsomból a sátánt, a kígyót."
Hanem a rosszabbik ész mást fröccsentett a lelkébe, az méreg volt: ,,Csúffá tettek, bolonddá tartottak! Ellopták a karjaid közül az elíziumi tündért, s helyébe csempészték a mindennapi nőt, aki a tied régen, s minden órában a tied. Arra vesztegetted az őrjöngéseid vulkántüzeit. Ha mással csalt volna meg a feleséged, lett volna az a legaljasabb ripők, még megbocsáthatnád neki, de hogy saját magaddal csalt meg, az kiengesztelhetetlen csúfság."
A kétféle ,,én" szava közül ki választ? Az a kicsiny kis, izmokból, idegekből és erekből összecsomósult hústömeg, akit úgy hívnak, hogy ,,szív".
Ha ennek a kis életműszernek a működése normális, akkor a jobbik ész tanácsa vezet; ha nem, akkor a másiké.
Nem! Nem! A sértett hiúság nem hagy magával alkudni.
A nevetségessé tétel megtorlást követel.
Hát hiszen urak, gavallérok között megvan annak a módja. Lovagias elégtétel.
Csakhogy ahhoz okvetlenül megkívántatik kiegészítő tényezőül - egy szembeálló ellenfél.
Az ám! Honnan vegye azt az embert?
Valaki: egy ismeretlen X okvetlenül lappang a cselszövény hátterében; az, aki az egész csalafintaságot tervezte, nyélbe sütötte - de ki volt az?
Aki Natáliának az egyetértését a táncosnővel közvetítette.
Ezt legegyenesebben megkérdezhetné a feleségétől. Csakhogy az nem fogja a valót elárulni. Aztán meg nem akar többé találkozni Natáliával. Gyűlöli a nejét. Megveti. Sohasem fog hozzá szólni többet. Ezt mind így diktálja neki az a rosszabbik ész. Futott még aznap délelőtt Bécsbe.
Legelőször is az ékszerészt rohanta meg: ki volt az, aki a gyémántszolitéres gyűrűt felvásárolta? Az hűségesen megfelelt rá: egy középkorú asszonyság, akinek személyleírása ráillett Lucile kisasszony mamájára. Az fizette ki a gyűrű árát.
Itt tehát zátonyra jutott a tudakozódás.
Hogy találjon a maga emberére?
Az okvetlenül a klub tagjai közül való.
Miről ismerjen rá?
Talán játék közben?
Ha a játszótársak valamelyike példálózni talál - a szerencséjére. Akkor ez a démona a cselszövénynek! Akkor ennek a szeme közé vágja az egész játékkártyát.
Nem, ez nem jó. Ezért kiballotálják a klubból, kizárják a turfról.
Aztán meg nem lehet a lovagias rencontre-re szolgáló ürügyet elmondani.
Asszonyért lehet párbajozni. A saját feleségéért, vagy a máséért.
Szeretőért is lehet. Táncosnőért is. De ebben az esetben éppen az a fájó kelés, hogy az a hírhedett táncosnő nem volt az ő szeretője. Azt, ami fáj, jobb elhallgatni.
Ejh, azt a játékkártyát magasabb bosszúra is lehet felhasználni.
Itt kínálkozik az igazi úri harc. A zárt szobában, a zöld asztal mellett. Életre, halálra. A végkiirtásig.
Ebben a harcban nem kötnek békét, nem osztanak kegyelmet. Az ellenfélnek el kell pusztulnia. Hidegvérrel vágják el a torkát, húzzák le a bőrét.
Jöjjetek hát az úri tusára mindannyian! Ti, büszke osztrák és cseh arisztokraták! Nem lesz számotokra irgalom. Le lesztek vetkőztetve az utolsó kapcáig! Ez lesz az igazi úri bosszú! Így torolja meg a feltárhatatlan sérelmet egy magyar gavallér.
Csak az ám a baj ennél az úri harcnál is, mint minden más háborúnál, hogy az ellenfélnek is van lőpora, s visszalövöldöz.
        
       
A valkóvári kőszénbánya- és vashámor-társaság legközelebbi igazgatósági ülésére Windstill bankár is lejött Bécsből, mint nagy részvényes és tanácsos.
A folyó ügyeket elvégezve, ott maradt Negrotinnál vendégül. Ketten voltak: lehetett bizalmasan beszélni.
- Mikor találkoztál Natáliával? - kérdezé a bankár.
- Amikor a nyereség osztalékát elvittem neki.
- Hát amik azóta történtek Lipován, azokról semmit sem tudsz?
- Hermetice elzárkóztam az ottaniaktól.
- No, hát légy rá készen, hogy a szép báróné maga fog téged meglátogatni.
- Te találkoztál vele?
- Nem találkoztam, nem beszéltem vele, se levelet nem kaptam tőle; hanem azért bizonyosan tudom, hogy még ma meg fog látogatni zöld tetejű váradban.
- Mi oka lehet erre?
- Azt nem mondhatom el, mert becsületbíróság titka.
- Nem értem. Becsületbíróság előtt csak férfiak ügye szokott tárgyaltatni, s azt nővel nem szabad közölni.
- Van rá eset. Majd megtudod tőle magától. Én most menekülök innen a villásreggeli után. Nem akarok vele találkozni. Ez is valami! Egy viveur, aki egy beauté elől menekül.
Windstill bankár a részvénytársaság vasútján utazott vissza Bécsbe, így kikerülte az úton való találkozást Natáliával.
Negrotin végiggondolt a mondottakon, s könnyen kitalálta az egész rejtélyes helyzetet.
Hogy a bájos úrnő személyesen jön látogatóba az ő lengyeléhez, annak a rideg sasfészkébe! Erre csak egy ok lehet. Negrotin rögtön rendeletet adott a szakácsnak, hogy vendéglátáshoz való ebédet készítsen.
Helyesen számított. Alig harangozták el a kastélytoronyban a déli tizenkettőt, lehetett látni a hegyoldal kanyargó útján a kettős jukkerfogatot felfelé vágtatni. Az úrnő maga hajtotta a lovakat.
Negrotin lesietett az udvarra, kedves vendége fogadására.
A tornác előtt megállt a szandlaufer. A házigazda segített a drága vendégének a kocsiülésből leszállni, a tenyerén vette le, mint egy bábut.
Natália útiöltönyt viselt, férfikalappal. Mikor az arcáról a fátyolt felvetette, Negrotin meglepetéssel mereszté rá szemeit. Natália orcái pirosak voltak és szempillái feketék. Ez a nő ki van festve!
Vajon mi oka lehet rá? Ez nem volt szokása.
Negrotin hamar kitalálta az okot. Ez a kisírt szemeknek és a halovány arcnak az álcázása.
Hozzáillett az a vidám fecsegő hang is, amely észrevehető szándékossággal igyekezett a hangulatot meghamisítani.
- Jó napot, jó napot, kedves Negrotin! Hisz ön itt pompásan lakik: akárcsak a Himfy lovagvárainak hősei! Milyen gyönyörű kertje van! Majd megnézzük. Olyan régen óhajtottam már az ön úgynevezett odúját megtekinteni. Vártam, hogy meg fog hívni. Most aztán eljöttem hívatlanul. Csak nem utasít ki az ajtón?
- Hát Tihamért nem hozta magával?
- Ő most nem jöhet, el van foglalva a versenyparipáival. De majd legközelebb.
- Azt hiszem.
Így, folyvást kedélyeskedve hagyta magát felvezettetni a báróné Negrotin által a lépcsőkön az egyszerű elfogadóterembe, melyet nem ékesítettek családi címerek, drága fegyverzetek, hanem érdekes kövületek és saját termelésű vasöntvények.
Negrotin segített levetni kedves vendégének az útikabátot. A bárónő egészen leányos alak volt, az akkori divat uralkodó szörnyetegét, az abroncsos krinolint otthon hagyta.
- Hát engem nemcsak a kíváncsiság hozott ide (no meg a régi jó barátság) - szólt Natália egy karszékbe leereszkedve, s kalapját letéve, kesztyűit lehúzva -, hanem egy komollyá válható üzleti ügy is. Ön csodálatra méltó zsenijével egy kincsbányát nyitott meg ez elhagyatott sziklavilágban, mely az ön szavai szerint sok száz szegény embernek kenyeret, s sok úrnak aranyat szolgáltat. Ebben nekem is van részem az ön baráti gondoskodásából. Ön nekem ez évben tízezer forint osztalékot adott át, amiből én a magam asszonyi eszével azt következtetem, hogy nekem tetemes összeggel kell a vállalatnál alapítónak lennem.
- Ez úgy van - mondta Negrotin. - A báróné százezer forintnyi részvénnyel bír a kőszénbánya- és vashámor-vállalatnál, de azok most már sokkal többet érnek.
- Hát énnekem most az az óhajtásom támadt, hogy én szeretnék ezekre az én részvényeimre százezer forintot felvenni. Itt van egy kínálkozó alkalom egy szép, ezerholdas földbirtok megvételére, amit magamnak szeretnék megszerezni.
Negrotin leült Natália mellé, s megfogta a kezét. Az forró volt és reszketett. Úgy szólt hozzá, ahogy apa a leányához:
- Kedves Natália, ez nem a kegyed mestersége. Ön nem tud hazudni; most próbálja először. Nem birtokot akar ön ez összegen vásárolni, hanem Tihamért akarja megmenteni, aki tökéletesen ruinálta magát, s most a tönkrejutáson kívül még százezer forintnyi, lovagi szóra kötött adósság van a nyakára hurkolva, aminek a kiegyenlítésére a bécsi becsületbíróság negyvennyolc órai határidőt adott neki. Ezért jött a báróné ide.
E szavakra Natália hevesen zokogni kezdett, arcát két kezével eltakarva:
- Igaz, úgy van! - rebegé sírógörcsök között.
- Most menjen át a báróné a szobájába, mossa le az arcáról az útiport(!). Majd azután, ha nyugodtabb lesz, beszélhetünk arról, hogy mit lehet tennünk, és mit kell tennünk e nehéz helyzetben.
Natália engedte magát átvezettetni a számára berendezett vendégszobába, ott magára hagyták. Egy tenyeres-talpas szolgáló állt a rendelkezésére, ennek a segélyével végezhette a toalettjét.
Az átöltözés, mosakodás után visszatért a szalonba. Nem volt már piros az arca, hanem halavány, a szemein is látható volt, hogy nagyon ki vannak sírva. Vége volt a komédiajátszásnak.
Negrotin ott várt rá a teremben. Mikor bejött, eléje járult, megfogta a kezét, és ajkához értette.
- Így, mármost ráismerek kegyedre. Ez a régi Natália, a védszent. Én azóta végiggondoltam a helyzeten, s most már szavamat adhatom rá, hogy Tihamért a mostani veszedelméből ki fogom szabadítani.
Erre a szóra Natália a lábához akart borulni Negrotinnak, amit az megakadályozott, gyöngéden átkarolva a nőt, amire aztán a báróné nyakába borult, átölelte, összecsókolta arcát, szemeit, homlokát, amit Negrotin hagyott megtörténni; hiszen csak fél csókok voltak, vissza nem adattak.
- Köszönöm, köszönöm! Isten áldja meg érte! - rebegé a nő. - És most engedje meg, hogy rögtön vágtassak e megváltó hírrel haza, szegény Tihamért megvigasztalni, akire nézve most minden perc egy örökkévalóság, egy pokol.
- Innen pedig nem futhat el a báróné, míg meg nem ebédelt, mert beteg fog lenni, fejfájást kap, pedig e válságos órákban önnek minden testi-lelki erejét össze kell szednie, minthogy éppen az ön kezében van a megszabadítás módja.
- Tehát küldjön legalább egy lovas futárt a férjemhez e néhány szóval: ,,Sikerülni fog".
- Azt sem tehetem. Hiszen a báróné még semmit sem közölt velem az egész helyzet körülményeiről, amikből a baj nagyságát megértsem, azt sem tudom, kivel alkudozzam. Önnek el kell mondani előttem mindent őszintén, tartózkodás nélkül. Foglaljon helyet!
Natália engedelmeskedett a zsarnokának.
- Tehát: mikor látta a férjét utoljára úri kastélyában?
Natália halavány arcát gyönge pirosság derengte át.
- A francia művészek ittlétekor.
- Volt önök között valami haragos jelenet akkor?
- Haragos nem volt.
- Féltékenység?
- Ellenkezőleg.
- Nem értem. Hát akkor mért hagyta el önt oly hosszú időre az ura?
Natália félrefordítá fejét.
- Azt én nem mondhatom el. Semmit sem hallott volna ön?
- Kitől hallottam volna? Én sehova sem járok, s kémeket nem tartok. Ki tudhat arról, ami önöknél történik?
- Lyubissza.
- Én azzal a nővel szóba nem állok. Az önöknek mindnyájuknak megrontó démona.
- Ő jó asszony.
- Egy Jezabel. Arról tehát nem akar ön beszélni, hogy mi vadította el Tihamért hazulról. Szóljon hát arról, hogy mi hozta vissza.
- Ma reggel korán jött meg a férjem Bécsből.
- Az éjjeli vonattal utazott?
- Nem, postai gyorskocsival.
- Sürgős lehetett az útja.
- Alig ismertem rá, olyan feldúlt volt az arca. Szemei veresek, orcái kékek a hidegtől. Hát még az öltözete! Egész szabályszerű estélyi jelmez, fekete frakk, fehér mellény, lakkcipők, s annak a tetejében egy bolyhos lópokróc, derékon átkötve kötőfékkel. Didergett, amint a szobámba lépett. Nálam szerencsére égett a tűz a kandallóban, odasietett legelébb is meggémberedett kezeit melegíteni. Valamit mondott, de a fogvacogásától nem értettem. - ,,Hogy van ön öltözve?" - kérdezém én elbámulva. Csak akkor vette észre az állapotját, s aztán elkezdte lebontani magáról a lópokrócot. ,,A felsőkabátomat ottfeledtem siettemben, az úton aztán majd megfagytam, a bérkocsis megszánt, s bekötözött a lópokrócba." - Nekem az volt a legelső dolgom, hogy a jó meleg hálókabátját előhozzam (legutolsó együttlétünk alkalmával itt vetette le a budoáromban); siettem azt ráadni. A tea ott párolgott az asztalomon; hirtelen grogot készítettem a számára, azt nagy mohón megitta, még kezet is csókolt érte. Azzal leereszkedett a kandalló elé egy taburettre, s elkezdett merően, bambán bámulni a tűzbe, a bal tenyere ujjait egymás után emelgetve, azután meg a jobb tenyerét, mintha számolna valamit. A fejét rázta: ,,Nem üt ki a számadás!" Összecsapta a tíz ujját. Azután a homlokához emelte a kezét, s a középső ujját abba a sebhelybe illesztette, mintha azt mondaná vele: ,,Miért nem mélyebb egy ujjnyival?" Én odaléptem hozzá, s megsimogattam a fejét, kérdeztem, mi baja? Erre fölállt, nagyot fohászkodott, s azzal egyszerre végigvágta magát a pallón, átkarolta a térdeimet, s elkezdte a lábaimat csókolni, közben zokogott, és fuldokolva rebegte: ,,Bocsáss meg! Bocsáss meg!"
- Én fölemeltem a földről, s kényszerítettem, hogy odaüljön az asztalhoz. ,,Mi bajod? Mi történt veled?" - unszolám. Sokáig nem felelt, homlokát két tenyerébe támasztá, és bámult maga elé. Egyszer aztán lecsapta mind a két öklét az asztalra, és felkiáltott: ,,Tönkre vagyok téve!" Azt az arckifejezést nem fogom elfelejteni soha. Ilyen lehet egy elkárhozotté. Kimeredt szemek, hebegő ajkak, vonagló arcvonások. Majd felugrott a helyéről, s elkezdett a szobában körül futkosni, hagymázos kiáltásokat hörögve. ,,Semmi sem az enyim többé! Ez a kastély, ez a birtok! Uraság, boldogság, becsület, feleség! Semmi sem az enyim többé!" Én megragadtam a kezét: ,,Arról bizonyos légy, hogy a becsület meg a feleség mindenkor a tied marad." Erre végigfeküdt a pamlagon, s kezemet megragadva, elkezdte azt zokogva csókolni: ,,Ó , te drágám, ó, te őrangyalom! Én odaültem mellé. ,,Mondj el mindent, én meghallgatom, bármilyen rossz." Ekkor összeszedte magát, s elkezdett értelmesen beszélni. ,,Meg kell neked vallanom, drágám, egész balsorsomat. Nagy veszteségeim voltak, s én erőszakolni akartam a szerencsét. Minden bukás után kerestem a visszatorlást, s ez volt a veszedelmem. Mikor a készpénzem elúszott, hogy az őrült visszaszerzést folytathassam, uzsorásokat kerestem fel, most a birtokom egész az ősi váram toronykeresztjéig el van merülve adósságokba: koldus vagyok!" - ,,Dehogy vagy az! Ha nagy az adósságod terhe, csődöt jelentesz be, az hosszú ideig eltart, azalatt összehúzzuk a kiadásainkat, sokat megtakaríthatunk, rendezzük a pénzviszonyaidat, ahogy sokan mások teszik, úr maradsz akkor is, nem vagy koldus". - ,,De rosszabb vagyok a koldusnál, mert becsületbeli adósság tart fogva, amit ha negyvennyolc óra alatt ki nem egyenlítek, nem marad hátra más, mint hogy főbe lőjem magamat!" Most már én fakadtam sírva. ,,Nem! Nem! Azt nem fogod tenni. Nekem van pénzem; azt rögtön odaadom neked, fizesd ki vele a becsületbeli adósságodat." - Erre Tihamér talpra ugrott: ,,Neked van pénzed? Mennyi?" - ,,Tízezer forint." - Arra fittyet vetett: ,,Az semmi. Az én kiegyenlítendő adósságom százezer forint." - Elszörnyedtem. Hát lehet az, hogy Istent hívő, keresztyén úriemberek ilyen harcot folytassanak egymás között? Hát Káin még most is öl? Csakhogy husáng helyett kártyával üti agyon a testvérét? Százezer forint! Egy nagy vagyon! Odadobva egy kártyaasztalra! Egy templomot lehetett volna belőle építeni! Itt van az Isten büntetése a profanált templomért! S aki ezzel a veszteséggel adós marad, az meg van halva! Az főbe lőheti magát?
- Bizony, az nem tehet okosabbat - mondá Negrotin.
- Rettenetes gondolat! Hogy ezt a szép homlokot, melyet a hazáért kapott seb mélyedése dicsőit, nemsokára szétroncsolva lássam! Hogy fölvegyem az özvegyi fátyolt, mikor még nem is ismertem az életből egyebet, mint a szenvedéseket. Hogy megtagadjam a kezemet attól, akit csak ez a kéz menthet meg a haláltól, s akinek a kezét az oltár előtti eskü kötötte az enyimmel össze.
- S aki arról annyiszor megfeledkezett.
- De aki most kétségbeesetten ragaszkodik hozzá.
- Nem akarom a bárónét hitvesi szeretetében megingatni. Szavamat adtam rá, hogy Tihamért kirántom a mostani nagy veszedelméből; de erős föltételeket kötök hozzá.
- Mondja el nekem azokat, kérem.
- Majd ebéd után.
- Miért nem ebéd alatt?
- Azért nem, mert attól tartok, hogy a föltételeim valamelyikénél a báróné fel talál ugrani az asztaltól, s itthagyja az ebédet.
- Tehát több feltétel van?
- Négy.
- S egyet sem enged előre sejtenem?
- Nem. És abból a négyből egyet sem engedek el. A célt, amit el akarok érni, előre jelezhetem. Mind a bárónét, mind Tihamért a jövendőre nézve biztosítani. Teljesen biztosítani. Mert az a kérdés azután, hogy Tihamér barátom ma lője-e magát főbe, vagy egy hónap múlva, tökéletesen közönyös dolog az egész világra nézve.
Natália belenyugodott, s engedte magát az ebédlőbe átvezettetni.
A lengyelnél az ebéd rövid volt, de ízletes. Legényemberhez illő konyhát tartott. Jó étvágyával maga adott példát. Egész hajnalban segített vasat kalapácsolni a munkásainak.
Natáliának még így is hosszú volt az ebéd. Szerette volna már megismerni a válságos föltételeket.
Negrotin a feketekávéhoz tartogatta a megnyilatkozást.
- Hát mármost szolgálhatok kegyednek a tervemmel. Én azt, hogy Tihamér a mostani halálos szorongattatásából megszabaduljon, nem tartom elég jó célnak, ami a fáradságra érdemes. Mostani megtérése eszembe juttatja a latin epigrammot a ,,diabolus aegrotans"-ról. A beteg ördög, amíg a görcsei kínozták, szerzetesi fogadalmat tett. Én meg akarom gátolni Tihamért, hogy az öngyilkosság lejtőjén alárohanjon. Legelső föltételem, hogy magát az én gondnokságom alá helyezze. Én a birtokai jövedelmeit úgy fogom felosztani, hogy neki jusson belőle évenkint negyvenezer forint, a többi adósságai törlesztésére fordíttassék. Ez az első föltételem.
- Helyeslem. Sőt az évi jövedelmet kérem harmincezerre leszállíttatni.
- Hisz a báróné is élvezi a részvényei után járó osztalékot. Úri módon megélhetnek. Hanem a másik három föltételnek is együtt kell elfogadtatni. Első az, hogy Tihamér lépjen ki a bécsi zsokéklubból, s azzal az egész főrangú társasággal semmiféle összeköttetést ne tartson fenn soha többé.
- A lelkemből beszél ön.
- Hanem szépen maradjon idehaza, s teremtsen maga körül itthon úri társaságot.
- Nagyon helyes.
- A harmadik föltétel, hogy oszlassa fel a versenyparipa-istállóját, hiszen fogalma sincs a lónevelésről, lóidomításról. Kész balekja a zsokéknak és a versenytársaknak.
- Ezt én régen mondom Tihamérnak.
- És a negyedik föltételem, hogy hagyjon fel a lipovai, falusi komédiaházzal.
Natália megragadta Negrotin kezét.
- Az Isten áldja meg ezért a szaváért.
- ...No, hát mind a négy föltétel tetszésre talált.
- Ezt bizony bátran elmondhatta volna ön ebéd előtt is.
- De mind ez a négy föltételem annyira egymáshoz van csatolva acélkapcsokkal, hogy azokból egyet sem engedek el. Ha nem, hát nem. Engemet az ön nagybátyja, a püspök, az ön feledhetetlen jótevője, azzal bízott meg, hogy nevelt leányának vagyonát megőrizzem, számára megtartsam. Ezt megtettem, s ezután is tenni fogom. Lippay Tihamér iránt semmi kötelezettségem. Mint jó barát, mint fegyvertárs iránt megtettem, amit férfi véghezvihet. Megmentettem, életét szabadságát, ősi vagyonát. Ha ő mindezt el akarja vesztegetni, lelke rajta!
- Nem! Nem! Ő elfogadja bizonnyal mind a négy kikötést.
- De én aztán azoknak a szigorú megtartására fel fogok ám ügyelni. Kegyetlen zsarnoka leszek a háznak. Visszafoglalom jószágigazgatói állásomat az északi donjonban, aminek külön bejárata van a hátulsó lépcsőn át, hogy bármikor bejuthassak a kastélyba, s ellenőrizhessem az ottani életet. Nem hiszek senkinek, és nem bízom senkiben.
- Énbennem sem?
- Önben legkevésbé. Hisz önt mind az öt érzéke megcsalja. Ön nem látja azt, amit minden ember lát, nem hallja azt, amiről a verebek is beszélnek a háztetőn.
- Ó, dehogynem látom, dehogynem hallom.
- Akkor hát annyira szerelmes abba a homlokba, azzal a sebhellyel a közepében, hogy mindent megbocsát.
- Ez igaz.
- Azért kívánom én, hogy maga Tihamér jöjjön el hozzám, és itt nálam tanúk előtt végezze el a föltételek dolgát.
- Rá fogom őt bírni. Bizonyos vagyok felőle.
- És most még egy föltételem van, ami egyenesen önnek szól, bárónő.
Natália bámulva nézett Negrotinra.
- Parancsoljon velem.
- Bizony szeretném, ha parancsolni tudnék; de csak inteni tudok. Tehát én arra kérem önt, báróné, hogy mindarról, ami az elmúlt órákban történt ön és a férje között, és mindarról, amiről mi ez idő szerint beszéltünk egymással, semmit, egy szót se beszéljen el Lyubisszának.
Natália a fejét rázta: ,,Mi közöm hozzá".
Negrotin nem ismert kíméletet.
- Ön kendőzött arccal jött ide: ezt nem tette önnel más, mint ez a nő. Ön nekem egy mesét mondott birtokvásárlásról, erre nem tanította önt be más, mint ez a nő.
Natália lehajtotta a fejét, megadta magát.
- Édes Natália - szólt gyöngéden Negrotin -, ön nem sejti, minő örvény fölött jár. Ez a nő a rossz démona az egész családjának. Ellensége ez mindenkinek, aki csak az érdekkörébe kerül. Gyűlöl ez mindenkit: akire megharagszik, s akit megcsókol. Elcsábít nőt, férfit, gyermeket, egész népet. Kigondol bűnöket, amiknek még neve sincsen. Pokoli gyönyörűségét találja benne, hogy egymást szerető szíveket kölcsönösen halálra kínozzon, s végcélja, hogy azokból, akiknek a bizalmát megnyerte, őrjöngőket csináljon, s azokat a pokolba letaszítsa. Jaj annak, aki a szívébe be hagyja lopózni!









Jókai Mór: A mi lengyelünk


7. AZ UTOLSÓ ÚT ELŐTT
Mielőtt Natália Negrotin látogatására elindult volna, elébb fölkereste Aramics Cyrillt. Kettős oka volt rá.
A házikáplán éppen reggeli miséjére készült a kápolnába.
- Szent atyám, kedves barátom, azért jövök önhöz, hogy adja rám áldását. Nehéz útra vállalkoztam: a lehetetlenséget kell megkísértenem, csak Isten csodája segíthet rajtam.
A pópa megáldotta az úrnőt. A hit üdvözít.
- Azután arra kérem önt, hogy amíg én mostani utamból vissza nem térek, maradjon állandóul a férjem mellett, és egy percig se hagyja őt magára, vigyázzon minden tettére. A vén hajdú és a Katka is legyenek közelében.
- Mindent értek. Mihelyt a szentmisét végeztem, sietek hozzá.
Az ájtatoskodás után rögtön fölkereste Aramics Tihamért. A cselédek értesíték, hogy a báróné szobájában találja.
Különös foglalkozásban lepte meg az uraságot. A kandalló előtt térdelt, s annak a lángoló hasábjai közé egyet-mást hajigált, s nézte, hogy egyenkint hogy lobbannak el. Színes levélkék, egy-egy szárított virág, egy csokornak kötött hajfürt, egy szalag, talán harisnyakötőről, egy miniatűr arckép, vénuszok és nimfák csábképei, bizalmas recipék, porocskák, majd egy egész emlékkönyvecske, teleirkálva gyöngéd mondatokkal; még egy lószőrből font gyűrű is, meg egy békateknő medaillon. Autodafét csinálnak itt: ahogy szokta az ember, aki az utolsó útra készül.
Tihamér annyira el volt foglalva, hogy nem vette észre a pópa beléptét a felesége szobájába. Mikor az utolsó áldozat is elhamvadt, akkor a térdein odacsúszott a Szűz Mária-képhez, s annak a kezeit összecsókolá, hallhatón rebegve:
- Légy irgalmas, kegyelmes énhozzám, szent asszonyom.
Aramics Cyrill rámondta halkan, mély hangon az ,,ámen"-t
Csak ekkor vette észre a pópa ottlétét Tihamér.
Fölállt térdéről, s egész könnyebbült szívvel szólt hozzá:
- Légy üdvöz. Tán az utolsó szentségeket hoztad el a számomra?
- Hogy beszélhetsz ilyet, édes barátom?
- Láttad, hogy én már megáldoztam. Leszámoltam minden bűneimmel. Készen vagyok az útra.
- Erre nem szabad gondolnod. Légy Istennel.
- De Isten nincs velem. Sorsomat megérdemeltem, magam kerestem.
- Nőd segíteni fog rajtad.
- Te tudod legjobban, hogy az lehetetlen. Tudod jól, hogy én az ő egész vagyonát elpazaroltam a magaméval együtt. Nemcsak magamat tettem koldussá, földönfutóvá, hanem őt is. Most még ahhoz a kába reményhez ragaszkodik a nőm, hogy hátha régi pártfogója, gondnoka segíteni fog rajtam. Az most tehetné. De ez lehetetlen. Engemet még egy roppant becsületbeli adósság terhe is nyom. S egy iparvállalat tőkepénze nem arra való, hogy abból tékozló gavallérok kártyaadósságait törlesszék. El vagyok én veszve menthetetlenül, csak a halálnemekben válogatok.
- Hát azzal aztán segítettél a nődön, ha magadat elemésztetted? Az öngyilkosság gyávaság!
- Nem igaz az! Az öngyilkossághoz emberfölötti bátorság kell, aminőt csak az őrültség ád az embernek. Én irtózom tőle, mikor a szeme közé kell néznem. Egyik arca félelmesebb, mint a másik, pedig választanom kell, hogy melyiket csókoljam meg. Idenézz csak!
Azzal a hálókabátja zsebeiből előhúzgálta az útikészületeit.
Először egy mordályt.
- Ez a legbiztosabb, de a legfájdalmasabb. Erősen emlékezem rá, hogy mikor a kozákdárda hegye átfúrta a homlokomat, micsoda irtóztató fájdalom volt az, pedig csak a csontot törte át, hát még, mikor a golyó az agyvelőt roncsolja szét, s amíg egyik halántéktól a másikig átfut, a szemek világát oltja ki, mit kell akkor szenvedni az összes idegeknek?
- Kérlek, tedd le azt a pisztolyt.
- Hiszen még rajta a gyutacs.
Azzal egy másik szerszámot vett elő a zsebéből. Az volt a borotva.
- Ez kevésbé fájdalmas. Egy nyisszantás a gégefő felett: az aorta átszakad, azzal bevégeztetett. Csakhogy a végső elvérzésig soká tart az agónia.
- Ugyan, ne rémítsd az embert! Add ide azt a borotvát!
Erre Tihamér oldalzsebéből egy üvegcse került elő.
- Ez még a legbiztosabb szer: a ciánkáli. Csakhogy irtóztató kínokat okoz, amikhoz képest megváltás a pokol.
Már ezt erőszakkal csikarta ki a pópa Tihamér kezéből.
- Hiszen egyik sem tetszik nekem - mondta a halálraítélt. - Mást gondoltam én ki. Éjszakára lecsavarni a szobámban a gázt, s aztán engedni azt kiömleni, mikor végre a szoba megtelt hidrogénnal, akkor egy gyufát elsercenteni, s a felrobbanó gáz lángjában egy perc alatt megsemmisülni.
No, ez meg éppen kecsegtető terv azokra nézve, akik az öngyilkossal egy házban laknak.
Aramics Cyrillnek minden észbeli tehetségét össze kellett szednie, hogy Tihamért eltérítse ezektől a rémgondolatoktól. Egyre azzal biztatta, hogy majd visszatér a felesége, és csoda módon kisegíti a veszedelméből. Csak várjon szépen.
De ez a várás volt nehéz. Egyre az óráját nézegette, s számította, hány perce már, hogy odavan. Egy örökkévalóság! Minden kocsizörgésnél kiszaladt az erkélyre, megnézni, hogy nem ő érkezett-e meg. S az ajtófélbe verte a fejét, hogy mégsem ő jött. Holott Aramics kiszámította neki percre, hogy mennyi időbe telik az út Valkóvárig oda, onnan vissza: aztán az a százezer forintos ügy nem hólyag, hogy azt fel lehessen fújni: az megfontolást követel.
- Én nem bánom: ,,igen" vagy ,,nem". De rögtön! Aztán jöjjön, aminek jönni kell!
Aramics azt is felhozta, hogy ilyenkor ebéd ideje van: úri házigazda délben jött vendégét étkezés nélkül el nem bocsátja, amire Tihamér azt mondta, hogy az ,,nagy komiszság!" S miután Aramics a maga álláspontját védelmezte, sőt nézetét annyira kiélesítette, hogy Tihamérnak azt merte ajánlani, hogy jobb lesz, ha ő is felhozatja az ebédet, aminek itt az ideje, s mielőtt pokolra küldené magát, legalább áldomást iszik előtte, ettől Tihamér egészen dühbe jött, elnevezte a pópát ,,kukkó"-nak, akinek csak a hasa a mennyországa, s majd kidobta a szobából, végül felvilágosította róla, hogy déli harangszóra csak a paraszt ebédel meg a pap; igazi urak ebédideje délutáni hat óra.
Végre hangzott odakünn a várva várt kocsizörgés. Megismerjük mi azt már a távolból, száz közül kiválik annak a kerékzörgése, a lovak robogása. A házi kutyák is messziről megismerik, s köszöntik csaholással.
Tihamér rohant ki a szobából, le a lépcsőkön, a pópa nem bírta utolérni. Mire a kocsi megérkezett az udvarra, már ő ott várta-leste.
Ahogy Natália arca ragyogott, arról kitalálhatta sorsa fordulatát. Odafutott a kocsihoz, s karjaiba fogva emelte le a feleségét a bakról. És aztán ott tartá az ölében: nem eresztette le a földre.
Annyit mondott neki a nő, hogy ,,minden rendben van," amiért aztán Tihamér még jobban magához szorította.
És aztán úgy vitte föl az ölében a kastélyba, csókolva a ruháját, ahol érte. Natália még azalatt, hogy a lépcsőn fölvitte a férje, elmondott neki mindent, amit az ügyében elvégzett; még a négy föltételt is, amikhez Negrotin a dolga rendezését kötötte.
- Úgy lesz minden - fogadkozék Tihamér. Még ujjongott is, mikor Natália az örömtudósítást közlé vele, hogy a lengyel harmincezer forint évi jövedelmet biztosít a számára a birtokából.
- Hisz azzal herceggé leszek téve!
Mikor aztán a neje szobájába megérkezett, térdre bocsátkozék, hogy könnyebben letehesse őt a szőnyegre, és aztán úgy csúszott oda a boldogságos Szűz Mária képéhez, két kezét hozzáemelve:
- Hála neked, örök hála, mennybéli oltalmam! Hogy megsegítettél végső kétségbeesésemben, íme, esküszöm a te szent orcád előtt, hogy egész életemet jóra fordítom ezentúl, bűneimnek szennyét lemosom magamról. Legyen áldva a te szent neved örökké!
Natália odatérdepelt a vezeklő férj mellé, s kezének ujjait az ő ujjai közé kulcsolva, s az összefont kezeket a szent alak csodatévő kezéhez emelve, segített neki az ,,Ave Máriá"-t elrebegni, egész odáig, hogy ,,imádj Istent érettünk".
A pópa halkan rámondta az ,,ament"-t.
Tihamér csak akkor vette észre, hogy Aramics is jelen van. Hirtelen fölemelkedett, amíg Natália még térdepelve maradt, a Szűz Mária kezeit csókolva.
- Vidd el ezeket innen - suttogá Tihamér Cyrillnek, az asztalon heverő öngyilkossági eszközökre mutatva -, ne lássa ő meg!
Aramics eldugdosta a zsebeibe a pisztolyt, borotvát s a méregüvegcsét, s átlátva, hogy itt most egy harmadiknak a jelenléte fölösleges, felment a szobájába. Ott azonban valami okos dolgot kívánt elkövetni, ami abból állt, hogy levelet írt Negrotinnak, melyben röviden vázolta az itthon történteket. Tihamér nehéz küzdelmét, öngyilkossági agyrémeit, Isten szolgájához illőn, szépen leírva a bűnbánó megtérését, sűrű könyörgéseit a boldogságos Szűz Máriához, különösen az utolsó jelenetet a szentkép előtt, a vezeklést, a fogadalmat, a kegyes életre tett esküt. Ennek Negrotin mind nagyon örülni fog, ha megtudja. Ezt a levelet aztán átadta egy lovas legénynek, hogy rögtön vágtasson vele Valkóvárra, hadd tudja meg Negrotin minél előbb, hogy föltételei örömmel és készséggel fogadtattak.
A kastély csengettyűje ebédre hívogatott. Aramics lement az étterembe. Az uraság ott volt már, a legderültebb hangulatban. Még az ősök is vidámabb arcot vágtak aranyrámáikban, mint az elébb. Bizony nagy nyomást (Druck) állhattak ki (a kibicelő ősök), amíg ez a parti eldűlt.
Tihamér tokajit hozatott fel a pincéből.
És Natália másodszor is megebédelt. Mit meg nem tesz egy jó asszony a szerelmes ura kedvéért!









Jókai Mór: A mi lengyelünk


8. BUDDHISTÁK MAGYARORSZÁGON
Negrotin megkapta Aramics Cyrill levelét, átolvasta, és a zsebébe dugta. (Diabolus reconvalescens.)
Pár óra múlva megérkezett maga Tihamér. Először volt most Valkóváron. Eddigelé nem érdekelte ez új ipartelep megtekintése. Most aztán nem győzött rajta csodálkozni. Itt még egyenes vasúti összeköttetés is van Béccsel.
Amint Negrotint megkaphatta, még a kocsiból leszállva rohammal a nyakába borult, s összevissza csókolta.
(No, ma csókszüret van - mondá magában Negrotin. Soha életében ennyi csókot nem kapott, mint ma.)
Tihamér Rubiánkát is magával hozta. Sejtette, hogy sok mindenféle irkafirka fog származni a mai tárgyalásból, hadd kopjék annak a körme bele.
Hát aztán fölérkezve Negrotin dolgozószobájába, rögtön belebocsátkoztak a rendezkedés dologi érdemébe.
Negrotin elvállalta a százezer forintos becsületbeli adósság rögtöni kiegyenlítését; ezzel szemben megkívánta ez összeg biztosítását. Ez rendbe hozatott. A gondnoki megbízatás is simán folyt le az évi apanázs kikötésével; a versenyklubból való kilépés; a versenyparipa-istálló feloszlatása egyszerű levélváltás útján elintézetett; ami végül a lipovai színház megszüntetését illeti, azt Tihamér egész lelkesedéssel fogadta. Dehogy kell neki több komédia, orfeum, brettli! Pokolnak való mind! Elég volt ebből ennyi.
Új ember lett Tihamérból.
A rendezkedés bizony sok időbe került, mindent írásba kellett tenni. Magának Tihamérnak is sokszor kellett a tollat a kezébe fogni; a fejét ugyan nem törte, mert Negrotin diktálta, hogy mit írjon. Mindent stemplis papirosra írtak, ahogy az új korszak rendje követelte, s két tanúnak kellett hitelesíteni az iratokat, a második tanú volt a gyártelep ügyvezetője: morva uraság.
Öreg este lett, mire mindent rendbe hoztak: onnan egyenesen a vacsorához lehetett járulni.
Tihamérnak széles jókedve volt, beszédes lett, kifogyhatatlan a rá váró új élet magasztalásából. Ami elmúlt, az el van ítélve. A főúri pajtások, a csábító szirének mind por és hamu!
(Ez is benne volt a pópa levelében: az emlékek elégetése.)
Végül a színházra került a sor.
- Soha többet komédiás néppel! A színházamból Buddha-templomot csinálok!
Negrotin azt hitte, hogy talán a fogalom lett eltévesztve.
- Hiszen Hruszkay bácsi is azt ajánlotta, hogy engedd át jó pénzért a nazarénusoknak imaházul.
- Semmi nazarénusok! Én a Buddha-vallást akarom meghonosítani.
- A Buddha-vallást?
- Igen. Az a legcélszerűbb, legvigasztalóbb, az emberi lélekre a legméltóbb vallás a földön. Bécsben tanultam megismerni, ahol számos követői vannak. A nirvána a túlvilági élet legtökéletesebb megoldása.
Negrotin hagyta őt beszélni.
Aközben Tihamér közelismerésre méltó munkát is végzett: bólét csinált.
E fölséges italhoz ő maga hozta hazulról az alkatrészeket, a pezsgőt, a rumot és a narancsot: azokat egy nagy, öblös üvegtálban együvé keverte. Ezt levesmerő kanállal osztogatják szét öblös poharakba.
A bólészürcsölés magasabb régiókba emeli az embert. Tihamért arra lelkesítette, hogy összehasonlítást tegyen a Buddha-vallás és a keresztény vallás között, világos hátrányára az utóbbinak. Fejtegetéseit rögtön bekapta Rubiánka, mint a potyka a legyet. Különösen nagyon megtetszett neki az a párhuzam, amit Tihamér a két vallás másvilági dogmái között felállított. Amíg a keresztény dogma szerint a feltámadás napján egytrillió ember fogja kiabálni: ,,Hol a csizmám?", addig a Sakjamuni nirvánájában a megboldogultak gondosan élvezik az örök üdvösséget - minden papucs nélkül. - Még drasztikusabb hatása volt Tihamér azon nyilvánításának, hogy hiszen a betlehemi anya fia tulajdonképpen nem is tettre képes, mert annak mind a két karja a kereszthez van szegezve, míg a Buddhának négy karja van, s mind a négy cselekvésre van emelve.
Rubiánka már felemelte a puncsos poharát, s nézte, hogy kivel koccintson áldomást a Buddha egészségére; de se a lengyel, se a morva nem nyúltak a poharaikhoz.
Ellenben Negrotin előhúzta a kabátzsebéből Aramics Cyrill levelét, s odanyújtá a hetvenkedő Tihamérnak:
- Olvasd el csak ezt a levelet.
Tihamér halálsápadt lett, amint ezt a levelet elolvasta. Halálítéletét találta benne. Kimeredt szemmel tekintett Negrotinra. A poharat reszketve tette le kezéből.
A lengyel nagy flegmával szólt hozzá:
- Hát mármost, kedves apostolom, csak vágtass vissza a kastélyodba, s borulj arcra a Buddha-bálványod előtt, és szólítsd fel, hiszen négy karja van, hogy segítsen ki a mostani nagy bajodból, s ha történetesen nem talál a kedvedért csodákat mívelni, akkor csak vedd elő a görbe késedet, s hajtsd végre magadon a ,,harakirit", a Buddha-imádók közkedveltségű élet kioltó módszerét, mert az a bizonyos betlehemi anya, akinek a képe előtt ma délig térden csúszkálva imádkoztál, esküdöztél, s akit ma este letaszítottál az oltárról, nem fogja a keresztre szegezett fiát a megszabadításodra leküldeni.
Tihamérnak minden arcvonása vonaglott. Hebegett, maga sem tudta, mit. Érezte, hogy a kegyetlen megfenyítés teljesen meg van érdemelve.
Negrotin előszedte a zsebéből az okiratokat, amiket az imént megszerkesztettek, s nagyon nézegetett a háta mögé, ahol a kandallóban izzott a parázs. Világos volt a szándéka.
Tihamér kétségbe volt esve, kezébe szorítá azt a szarvascsont nyelű, hegyes kést, amivel étkezett. Mindent elrontott ezzel a hittagadó hencegéssel!
E válságos pillanatban Rubiánka elkiáltotta magát:
- No, most beszélj már, szent Sakjamuni!
Erre Negrotin hangosan elkacagta magát, s az öklével jól hátba ütötte Rubiánkát.
- Ó, te bolond, aki kihúztad a kútból a követ, amit a bölcs belehajított. - S azzal visszadugta a zsebébe az iratokat.
S aztán kezét nyújtó Tihamérnak.
- Nye bojsza. Komám! De csak megszeppentél, ugye? Elhitted, hogy bosszút áll a betlehemi asszony a megtagadóján. Ne félj semmit, ez az asszony megbocsát.
Tihamér nagyot lélegzett.
- Nem az asszonytól féltem én, hanem tetőled, azt hittem, te állsz bosszút.
- Csak ki akartam próbálni, hogy mennyire áll benned erősen a lélek. Én vallási kérdésekbe nem avatkozom. Én minden vallást jónak tartok, csak a követői legyenek jók. A nagy hitalapítók bizonyára mindannyian jó törvényeket adtak a maguk népének: Mózes, Jézus, Mohamed, Konfucsé, Sakjamuni. Csak megtartsák azokat a törvényeket. Én mindenféle háborúnak meg tudom érteni a célját, csak a vallásháborúét nem. Miattam minden ember idvezülhet a maga hite szerint.
Ezért a nagy mondásáért megint rászolgált Negrotin, hogy Tihamér barátja újból átölelje, s összecsókolja.
Erre aztán Tihamér belemelegedve a tárgyba, egész valláspolitikai értekezést indított meg: onnan indulva ki, hogy éppen minálunk, Magyarországon van utasítva a nemzet, hogy békében meglegyen ki-ki egymás mellett, ahol annyiféle a hitfelekezet: római katolikusok, görög katolikusok, ortodox keleti hitűek, kálvinisták, luteránusok, unitáriusok, zsidók, szombatosok, nazarénusok, szabadkőmívesek, miért ne foglalhatnának helyet közöttük a buddhisták.
Negrotin nem mondott neki ellent.
Mire gondolt a lengyel, amikor hagyta Tihamért ebbe a rögeszméjébe belemélyedni? Miért színlelte a felháborodást, amivel úgy ráijesztett? Miért változtatta meg egy közbeejtett, tréfás szóra? Ez rejtély marad talán a történet végéig.
Azt sem hozta fel Tihamérnak, hogy mi lesz a feleségével, ha a férje Buddha-hitre tér át? Az buzgó keresztény, akit nehéz lesz eltéríteni a Jézus és Szűz Mária imádásától. Vajon elhagyja-e a szenteit a férje iránti szeretetből?
Úgy beszélt az egész buddhizmusról, mintha akadémiai értekezést tartana, amiben ő, úgy látszik, hogy jártasabb volt, mint Tihamér.
- Hiszen szép hit az a Buddha-hit, tagadhatatlan; de úgy látom, hogy Tihamér barátom összezavarja azt a Bráma-hittel. Visszaemlékezés a ,,Bráma és bajadér"-ra. Ott vannak a négykarú bálványok, az előkelő istenségek. Sakjamuni rendes emberi alak, felruházva a férfiúi szépség harminckét tulajdonságával. Aztán a Buddha nem ígér semmiféle világi gyönyörűségeket, se kincseket, hanem lemondást, türelmet, nélkülözéseket.
- Ezt a bécsi buddhisták másképp tanítják.
- Ismered te a Buddha történetét?
Ez a kérdés zavarba hozta Tihamért.
- Azaz, hogy...
- Azaz, hogy annyit tudsz felőle, amennyit a bécsi Ludlám-barlangban felszedtél belőle. Ezt pedig a feleségednek bajosan mondhatod el. Hát majd én elmondok neked egyet-mást, amit majd Natáliával közölhetsz. A legendákban sok hasonlatosság van a Krisztus és Buddha között. A Buddha is églakó volt, Isten fia, akit az Isten azért küldött le a földre, hogy a romlott emberiséget megjavítsa. Elébb neki is egy ártatlan, tiszta nőtől kellett születni, akinek a neve volt Mahadévi. Ez a hitrege. A történelem szerint azonban Sakjamuni király fia volt, a Sakják nemzetségéből, szép, deli, harcias ifjú, akire a trón várt. Igen szép története van, hogy mi tette őt hitalapítóvá. Egy ízben a kocsijával a városból kifelé hajtatott a gyönyörűségek kertjébe. Útjába akadt egy emberi alak, ősz hajjal, összeaszott testtel, ráncos arccal, aki csak mankóra támaszkodva tudott előrebicegni. Kérdezé a kocsisától: ,,Micsoda alak ez?" - ,,Ez egy vén ember." A királyfi azt mondá a kocsisának: ,,Fordulj vissza." S nem mert az élet örömeiben részt venni. Más ízben szintén kifelé kocsizott, amidőn meglátott egy alakot az útfélen heverni, akit a hideg rázott, és aki keservesen nyögött. - ,,Micsoda ez?" - kérdezé a kocsisától. - ,,Ez egy beteg ember." - ,,Fordulj vissza!" - parancsolá a királyfi. S nem ment ki mulatni. - Harmadízben ismét egy rongyokba burkolt alakkal találkozott, aki a járókelők elé tartá a tenyerét. - ,,Hát ez micsoda?" - kérdezé. - ,,Ez egy koldus, aki mindenét elvesztette, tehetetlenné lett, alamizsnából él." - ,,Fordulj vissza!" - Ismét elhagyta a mulatságot. Negyedízben négy emberrel találkozott, akik egy ötödiket vittek hordágyra fektetve vállaikon. - ,,Mi ez itten?" - kérdé a királyfi. - ,,Ez egy halott". - ,,Fordulj vissza!" - S azzal Sakjamuni felkereste a királyt, és azt mondá neki, hogy ő lemond az uralkodásról, elköltözik a vadon erdőbe, s ott fog elmélkedni afölött, hogyan lehetne az emberiséget megváltani a megvénüléstől, a betegségtől, az ínségtől és a haláltól.
- No, és kitalálta a módját?
- Hát ezt neked, mint Buddha-apostolnak jobban kellene tudnod.
- Én csak odáig ismerem a Sakjamuni történetét, ahol a vadon erdőben megjelenik előtte a sátán, Mara, hogy elcsábítsa. (Ebben is hasonlít a Jézus történetéhez). Ekkor még Sziddharta volt a királyfi neve. Ez egy igen szép, költői és művészi jelenet, amit én is elő fogok adatni a Buddha-templomomban a híveimmel.
- De hát sajátítsd el legalább az alaptételeit a Buddha-hitnek, ha apostola akarsz lenni. Hát legelőször is, hogy miként kerülje ki az ember a megvénülést, erre Buddha azt tanácsolja, hogy ne siessen az ember élni, ne pazarolja el a fiatalságát.
- Ez bizony okos dolog, de félek, hogy már egynéhányan a híveim közül elkéstek vele.
- A második, hogy miként kerülje ki az ember a betegséget, ismét igen egyszerű hitágazat. Ne rontsa el a gyomrát, a tüdejét, ne éljen vissza a borral és a szerelemmel, ne haragoskodjék, ne verekedjék.
- Bölcs hitágazat.
- A harmadik, hogy miként kerülje ki az ember az ínséget? Becsülje meg a vagyonát, ne prédálja el hiú mulatságokra, éljen a munkájából, s takarítsa meg az Isten adományát.
Tihamér a füle tövét vakarta.
- De jó lett volna egypár hónappal korábban buddhistává lennem.
- A negyediket, a halált pedig megorvosolja a nirvána, a tökéletes boldogság otthona. A lélek nem hal meg, de megboldogul, akit idelent megégetnek, az csak a porhüvely.
- Mármost teljesen ki vagyok tanítva. Nem vagy te magad is Buddha-pap?
- Nem vagyok az. Könyvből tanultam.
- Én csak prakszisból ismerem a Buddha-vallást.
- Még nem ismered, mert nem próbáltad hirdetni. Még elmondok neked egy történetet, amit a te esetedben jó lesz figyelembe venned. Mikor már a Buddha nagy hódításokat tett a mennyei birodalomban, egyike a legkedvesebb tanítványainak, Purna, áldását kérte ki, hogy mehessen egy indus tartományba a Buddha-hitet terjeszteni. Sakjamuni le akarta róla beszélni. ,,Ne menj te Sránapevantába, annak a lakói kegyetlen, dühös, veszekedő emberek, akik téged bántalmazni fognak." - ,,Eltűröm, ha szidnak, s azt mondom magamban: Íme, milyen derék, jó emberek! Csak szidnak, ócsárolnak, pedig azt is tehetnék, hogy üssenek, vágjanak, kővel dobáljanak." - ,,És ha ütni, rúgni, kővel hajigálni fognak?" - kérdé a Buddha. - ,,Azt fogom mondani magamban: ,,Íme, milyen jó, jámbor emberek! Csak pofoznak, rugdalnak, hajigálnak, holott azt is tehetnék, hogy husángokkal támadjanak rám, és elverjenek." - ,,És ha aztán husángot ragadnak, s kegyetlenül elpáholnak?" - ,,Akkor azt fogom mondani magamban: Mégiscsak derék, jó emberek, hogy csak botokkal vertek el, holott kardot, lándzsát ragadhattak volna, és halálra kaszabolhattak, szurkálhattak volna." - ,,És ha kardot, lándzsát ragadnak, s halálra kaszabolnak és szurkálnak?" - ,,Akkor azt fogom magamban mondani: Íme, milyen derék, jó emberek, milyen szépen megszabadították a lelkemet ettől az én megutált testemtől."
- S azzal elment az apostol prédikálni a Buddha-hitet a kegyetlenek tartományába - végzé Negrotin.
- De nagy bolond volt! - dörmögé Rubiánka, az orrán keresztül fújva a szivarfüstöt.
- Érzesz-e te magadban hasonló erős elhatározást? - kérdé Negrotin Tihamértől.
- Más világ van itt - felelt rá Tihamér.
- Az igaz, hogy itt más világ van. Könnyű volt Buddhának a maga vallását elterjeszteni egy világrészben, ahol csupa egyforma képű, arcszínű, egy nyelven beszélő, százmilliónyi népek laknak. Azokat meg lehet nyerni a Buddha alázatos, békülékeny tanainak. De próbáld meg te itt minálunk a népséget a közös szeretet eszméjének megnyerni, ahol a pánszláv gyűlöli a magyart, a magyar nem ismeri el embernek a tótot, mindketten szidják a németet, és mind a hárman üldözik azt a negyedik fajt, akinek görbe az orra. Vedd őket rá, hogy szeressék egymást.
Tihamér nem felelt; de Rubiánka annyit mondott, hogy ,,bizony nehéz lesz az!"
Negrotin tovább aggatózott.
- De hogy veszed rá a vallásfelekezeteket, hogy egy új hitért a régit elhagyják? Hogy a katolikus, az óhitű megtagadja Jézusát, Szűz Máriáját, védszentjét, hogy vízkereszt, gyertyaszentelő, búzaszentelő, úrnapja helyett a Buddha ünnepeit ülje meg? De hogy veszed rá a kálvinistát, hogy ő, aki még a Krisztus, a Szűz Mária, a szentek alakjait sem engedte a templomába bevitetni, most egy új bálványt helyezzen el az oltárára?
- Nehéz lesz, gazduram, nehéz lesz - mondá Rubiánka, a puncsot szürcsölve. Tihamér csak mosolygott minderre.
Negrotin még nem fogyott ki.
- Könnyű Kínában az egyenlőség, alázatosság dogmáit milliókkal elfogadtatni, ahol egy uralkodó kaszton kívül a többi nép senki és semmi; de minálunk minden ember valaki. Ha te a magyar parasztot kendnek szólítod, holott kegyelmed a megszólítása, kiver az udvarából; úr, ifjú úr, nagy úr, nemzetes úr, téns úr a címét el nem engedi. Hogy szoktatod valamennyit hozzá, hogy ezentúl a Buddha-hívők általános megszólítását fogadják el: még csak nem is azt, hogy ,,Te ember!" - hanem ,,Te portömeg"? S majd ha te a kocsisodnak azt parancsolod, hogy ,,Jancsi te, fogj be!", az azt feleli neked vissza: ,,Te portömeg, ha kocsin akarsz járni, fogd be magad a négylábú dögeidet: én most elmélkedem."
Rubiánkának e szóra úgy a hamis torkára szaladt az itóka, hogy orrán, száján prüszkölte vissza, mint egy szökőkúti vízi isten.
- De a fődologra még most térek rá - folytatá Negrotin. - Alig hat esztendeje, hogy Magyarországon a szabadságharc lefolyt. A legderekabb hazafiak most kezdenek hazatérni börtöneikből, ahol súlyos büntetéseiket leülték: itthon mindenük elpusztulva, birtokuk elkobozva, hogyan kívánod te a magyar hazafiakkal a Buddha-vallás közönyös tanait elfogadtatni, hogy azok most elfelejtsék hazájuk leigáztatását, lehajtsák fejüket a rajtuk gázoló idegen sarka alá, hogy a vitéz magyar faj lemondjon hazája, alkotmánya visszaállításáról? Hiszen a magyar faj őstermészete mellett két parasztlegényt nem bírsz rábeszélni, hogy a kapott sérelemért véres bosszút ne álljon az ellenesén, hogyan akarsz egy egész nemzetet a megtorlás vágyáról lemondatni? És éppen te: a magyar szabadságharc egyik hőse, aki homlokodon viseled a hazaszeretet örök emlékét, hogyan akarsz apostolává lenni a gyáva megalázkodás tervezetének? Nem minden ember azt fogja-e mondani felőled, hogy mikor a vagyonodat ruináltad, akkor kétségbeesésedben bérbe adtad magadat a hatalomnak, s elvállaltad, silány mammonért, hogy nemzetedet eltérítsd a gyáva önmegadás útjára?
Ez már nagyon erős szó volt. Tihamér hevesen talpra ugrott.
- Ezt csak nem teszed fel énrólam?
- Ha hinném, most nem ülnénk egymással szemközt. Én elmondom őszintén, hogy mit hiszek rólad. Te megcsömörlöttél a nagyvilági, túlfinomított gyönyöröktől, meggyűlölted az előkelő társaságot, egész hozzá tartozó kíséretével, ahogy sokan mások előtted, s most átcsap a kedélyed a vallási rajongásba. Én szeretem, hogy ilyen nagy dologra vállalkozol, amiben sem egészségedet, sem vagyonodat, sem becsületedet nem kockáztatod. A nehézségeket majd meg fogod találni: az a te dolgod lesz.
- És azért én mégis fogadást teszek rá, hogy egy év alatt az egész vidéket, apraját-nagyját meghódítom a buddhaizmusnak.
- A buddhaisták nem fogadnak.
No, de most jött még valami, végső ellentmondás.
A puncs után hozták a korhelylevest. Ahogy mindnyájan tudjuk, annak az alkatrésze savanyú káposzta, füstölt kolbászkákkal.
- Nohát, kedves apostolom, még egyre figyelmeztetlek. A Buddha-vallás egyik alapföltétele, hogy semmi élő állatot nem szabad megölni, még az emberi testen élődő férget sem. Annál kevésbé emberi táplálékul szánt barmot. Én tehát elhiszem neked, hogy találsz magyarokat, akik megtagadják a Hiszekegyet, a Szentháromságot, de hogy olyan magyarokat találj, akik megtagadják a sonkát, szalonnát, kolbászt: nem hiszem, hogy másodikat találj.
- Á! Á! - hangoztatá Rubiánka, s teleszedte a tányérját kolbásszal. - Első se lesz!
A dogmatikus vitának véget vetett a vasúti őr, aki jött jelenteni, hogy a mozdony fűtve van, kész az indulásra az osztrák államvasút főállomásához. Sietni kell. Hisz tulajdonképpen az a feladata a mai összejövetelnek, hogy Tihamér becsületbeli adósságai rendeztessenek; a határidő a holnapi nappal lejár.
Negrotin magához vette a takarékpénztári könyvet, amire majd Windstill bankár a százezer forintot leszámítolja. Ez volt az a bizonyos, már egyszer elégetett százezer forint. Na, most másodszor fog elégni. Ez is ritka szerencse!
Rögtön kocsira ültek, s lehajtattak a vasúthoz; reggelre voltak Bécsben. Felkeresték a bankárt, aki a mindenféle iratok átvizsgálása után magára vállalta a becsületbeli adósságok kiegyenlítését.
Még ezen kívül valami más, becsületbeli ügye is volt függőben Tihamérnak. Minapi elkeseredésében a nagy veszteségei fölött egypár gentlemannak valami sértő titulusokat talált a fejükhöz vágni, amikért azok most szatiszfakciót kértek. Egy kicsit pisztoly végére kellett volna állni. Jó szerencse, hogy Buddha szigorúan tiltja a vérontást és így a párbajozást is; erre figyelmeztetve, könnyen rávehette Negrotin Tihamért, hogy vonja vissza a sértő kifejezéseket, és kövesse meg a sértett bajtársakat.
Látjuk, hogy Buddha milyen tökéletesen megoldotta a párbajozást, a hadviselés megszüntetésének kérdését, amin az európai bölcsek és államférfiak oly sehogy sem tudnak megegyezni.
Negrotin aztán a legsürgősebb becsületbeli ügyek tisztázása után még a versenyparipák eladásáról is gondoskodott, amikért befolyt tízezer forint. Az is eszébe jutott, hogy, miután már ezentúl Tihamérnak, a Buddha-apostolnak, hite és vallása tiltja a vadak lepuskázását, tehát a vadaskert ránézve egészen fölösleges fényűzést képez, egy bécsi vadkereskedővel szerződést kössön a lipovai vadállomány átvételére.
De hát annak nem tiltja a vadak leölését Buddha?
Annak nem, mert az görög katolikus.
Azután értsük meg jól a dolgot. Buddha csak az élő teremtések legyilkolását tiltja, de nem azoknak a megevését. Tehát vétenek Buddha ellen a vadászok, mészárosok, hentesek, halászok, szakácsok, akik az élő állatokat megölik, de nem a vendégek, akik a gyilkosok által készített lakomát bekebelezik, azok általánosan az igazhitűek.
Arról is van gondoskodva, hogy a férgek el ne szaporodjanak.
Csak a férfiaknak szól a tilalom, a nőneműek tehetik. Hisz nekik nincs ígérve a nirvána.
Ez nagyon jól megérthető.
A Teremtő igen célszerűleg cselekedte, hogy a világ teremtésekor a férfi mellé nőt is alkotott, mert szükség volt rá, hogy ez a föld benépesüljön emberekkel, akik szántanak, vetnek, házakat építenek; de a nirvánában nem kell se szántani, se építeni, se szőni, se főzni, hát minek oda asszony?
Ezt így magyarázta meg Tihamér az ő híveinek.
Azért a világon nincs is egyéb kötelessége a férfiembernek az asszonyember iránt, mint hogy szép ruhákban járassa, cukros falatokkal hizlalja, amíg fiatal, szeretgesse, ha megvénül, ne bántsa, mikor a férfi meghal, akkor a nőt magával vigye - a máglyatűzbe; a férfi lelke megy a nirvánába, a nő lelke elvegyül a füst között.
Azért a Buddha-ünnepélyekre nem is bocsáttatnak be mások, mint férfiak.
Ezt így adta elő Tihamér mindazoknak, akik hallgattak rá.
Negrotin azt az egyet találta ebben megnyugtatónak, hogy ha csupa férfiakból fog állni a Tihamér gyülekezete, akkor ott legalább nem lehet rendezni orgiákat.
Hogyan kezdett hozzá Tihamér a Buddha-hit megalapításához?
Negrotin hazakísérte őt Lipovára, ahol átadta a feleségének, épségben, egészségben. Tanúja volt a nagy családi örömnek.
Egyéb dolga is volt Tihamérral. A beváltott adósleveleken kívül átadott neki készpénzben tizenötezer forintot, mint az eladott lovak és vadak árát.
Hej, ha Sakjamuninak tizenötezer forintja lett volna, mikor a szektáját megalapította. Ezzel Tihamér egészen urává lett a helyzetnek.
Nem is titkolta Natália előtt, sőt kérkedve mondá el neki, hogy az eddigi vétkes életmódot egy új rend fogja felváltani. A Buddha parancsa szerint.
Natália azt hitte, hogy az a Buddha valami híres higienikus celebritás, amilyen volt nemrégiben Priessnitz és Baumscheidt.
Első fordulat az étkezésre vonatkozik. A húsételek száműzetnek az asztalról. Buddha nem enged mást a híveinek, mint növényi táplálékot.
Ezt az ő hazájában maga az istenáldotta föld is lehetővé teszi. Ott az őserdő fái mind gyümölcstermők. A kenyérfa, a banán, a kókuszpálma, a datolya, a füge, a szágó; maga a borasszuszpálma millióit ellátja a lakosságnak mindennapi eledellel, s ott vannak a számtalan kenyérpótló növények, amik ingyen, fáradság nélkül kínálják adományaikat.
Boldogság Kelet-Indiában növényfalónak lenni.
Nem is kell hozzá nagy lemondás, hogy az állatok húsától megtartóztassa az ember az étvágyat. Mit egyen meg? A tigrist, a párducot, a szarvorrút, az elefántot, a majmot, a boát meg a patkányt?
De minek kövessük mi Buddhát Kelet-Indiába? Hát itt minálunk, Magyarországon nincs-e elterjedve a vegetarianizmus? A hortobágyi pásztornép eledele a tésztás kása, az erdélyi hegylakóé a puliszka. Hát amikben a magyar konyhaművészet remekel, a fölséges rétesek, bélesek, somodik (Székelyföld), pogácsák, fánkok, kalácsok, cipók, felfújtak, perecek, mézkenyerek? Hát a zöldségfélék: a spárga, virágos, kel, répa, káposzta, saláta, kalarábé, dinnye, uborka, tök? És aztán a tömérdek ízletes gyümölcs, alma, körte, szilva, barack, dió? És végül az örökké kedves, az elfogyhatatlan krumpli? Nem tanítja-e nálunk is a Buddha-vallást millióknak és millióknak a burgonya?
Ó, bizonyára nagyon könnyű nálunk buddhistának lenni.
Egyébiránt a húsétel tilalma Tihamér szerint csak a férfiakra nézve kötelező, a nőnemen levők nincsenek alávetve.
Ezen tehát szépen meg lehetett egyezni.
A nem igazhívők is ki voltak alóla véve, például Negrotin, aki nem akarta elismerni, hogy a birsalmasajt is ,,sajt".
Mind nem vetett erre ügyet Natália. Szegény asszonyka teljesen boldog volt, hogy férjét visszanyerhette, hogy az most már itthon marad a háznál; még csak vadászni sem jár: a vadaskertbe a feleségével jár sétálni, pálcával a kezében. Egész nap a dolgozószobájában ül Rubiánkával, rengeteg levelezést mívelnek; Tihamér nagy munkán dolgozik: a Buddha-katekizmust írja; azt nyomatják, korrigálják. Még Buddha-zsoltárokat is költ lelkesedésében, s azokat énekhangra teszi. Délelőtt lenéz a konyhába, ellenőrizni, hogy a szakácsa az ő eledelébe zsírt ne tegyen, ebéd után a feleségével kocsikázni megy, ahonnan hazatérve ellátogat a Buddha-templomba, mely most már meg van nyitva a hívek előtt, akik ott szép számmal fogadják a prófétájukat. Ottan marad estig, akkor szépen hazaballag, s tanítja a feleségét sakkozni. - Ez már csak példás családi élet!
Hogy a megnyílt Buddha-templom mindjárt eleinte ilyen szép látogatottságnak örvendett, annak talán némi magyarázatául szolgál az a körülmény, hogy ott minden ember ingyen kávét és dohányt kapott.
Hja, ez nagy előnye a Buddha-kultusznak a többi vallások ceremóniái fölött, akik nem osztanak ingyen kávét és dohányt.
Negrotin egy ideig ott tartózkodott az úri kastélyban, szokott jószágigazgatói lakásában; aztán, mikor átlátta, hogy itt nincs semmi ellenőrizni való, hazatért valkóvári lakába. Előbb azonban elhozatott egynéhány postagalambot hazulról, s azoknak a felügyeletét rábízta Katkára: ha netalán valami sürgős izenetet akarnának vele közleni.
Egyébről is gondoskodott Tihamér Natália mulattatására.
Falujának népe híres volt a szép lányairól. Tihamér megbízta Lyubissza asszonyságot, hogy szegődtessen a falusi szép leányok közül tizenkettőt, akik párjával, felváltva feljárjanak Natáliát kiszolgálni, szórakoztatni. Ezek a leányok tudtak dalolni, táncolni, tamburázni, mesét mondani, tréfákat csinálni, naphosszat elmulattatták az úrnőt, aki részt vett a vigadozásaikban. Ő zongorázott, azok meg táncoltak, daloltak. Zengett a kastély a vidám kacagástól. Vasárnap összejött mind a tizenkét lány, s akkor nagy emmaus volt a kastélyban; pénteken ellenben egy sem jött fel: ez böjt napja volt, amit Natália szigorúan megtartott, nemcsak étel dolgában, de minden szokásában, aznap még a zongora is zárva volt. A konyhán külön főztek olajjal Natália és a házikáplán számára.
Hát ez jó lakoma lett volna Tihamér és az ő úri vendégei számára is, akik e napra összegyűltek a kastélyban, az olajos bab éppen Buddha rendeletéhez illik. De érteni kell a dolgot. A péntek nap éppen a Buddha úrnapja. Ugyanaz, ami a zsidóknak a szabbat, a keresztyéneknek a vasárnap. Ezen a napon tartják a nagy próbájukat, amelyen a Sátán csábítgatja a Buddha-hívőket mindenféle gyönyörűségekkel, többek között eledelekkel is amiknek ellent állni a virtus. Ezért nem ebédelhet ezen a napon Tihamér a feleségével.
Nehéz elhinni a dolgot. De hát így mondták.
Pénteki napon tehát nagy csend volt a kastélyban. A háziúr és vendégei, kik e napra felgyülekeztek, mind a Buddha-templomban szálltak meg, melytől távol tartatott minden női ruhát viselő teremtés. Onnan csak szombaton reggel kerültek elő. - Szörnyű nagy ünnep lehet a Buddha napja!
Natália parasztleányokkal való mulatozás közben kedvet kapott a népköltészethez. S kiváló tehetsége volt hozzá. Maga csinálta a verset és a dallamot hozzá, azzal a sugallattal, amit a virágos mező, a méhek döngése, a pacsirták zengése áraszt, amit a holdvilágos éj, a futócsillag álmodtat, s ezeket betanítaná a maga parasztleányainak.
Ez időben hangzott végig az országon egy közkedveltségű dal: a ,,Lujza-csárdás", mely minden kávéházban, vendéglőben meghódította a közönséget, bálokban reggelig táncoltak rajta. Dallama oly buja, oly érzéki, hogy egy magyar költő (Vajda János) nyilvánosan felszólalt ellene, mint erkölcsrontó nóta ellen.
Natália ehhez a dalhoz költött verset, amelyben a szöveg megfelelt a melódiának. Ezt betanítá a kedvenc parasztleányának, Helenkának. Helenka volt a falusi szemérmetesség mintaképe. El nem danolta volna ezt a szerelemtől illatozó nótát egy világért mások előtt, egyedül az úrasszonyának; de ekkor is a szeme elé tartá a tenyerét.
Így terjedt szépen, idilli módon, a Buddha-vallás Lipováról. Belekerültek abba a kuruc magyarok, a gubics- és makkvásárló eredeti fickók, a Ludlám-barlang hősei, akik minden csütörtökön eljöttek - a másnapi szertartásra, és még sokan mások, távol és közel vidékről.
De hogy nem tűnt fel ez a mozgalom, egy új vallás keletkezése a hatóságnak, holott itt volt a rendőrségnek az állomása?
Hát a Buddha-hívek igen csendesen viselték magukat. Legelőször is az adójukat pontosan befizették, kocsmába nem jártak, amióta a Buddha-templomban ingyenkávéval traktálták őket, a verekedések lekerültek a napirendről. Sőt inkább nagyon üdvösnek találtatott ez az új hitvallás. Bárcsak mindenütt bevennék.
De még fontosabb kérdés az, hogy miképpen hunyhatott szemet keresztyén híveinek ázsiai hitre áttérítése fölött a pap? Hisz ez már köztudomású volt. És tisztelendő Silvatoris uram buzgó lutheránus volt. És aztán a papbér, a stólakérdés is életbevágó dolog.
Hát legelébb is a stólát és a papbért a buddhisták is pontosan megfizették.
Azután az állapot megértésére vissza kell térnünk valami húsz esztendő előtti időre.
Említettük már valahol, hogy Lipova híres arról, hogy rendkívül sok szép leány van benne.
Hogy Lipován olyan sok szép leány volt, annak a titkát sokan tudták, de senki sem beszélt róla.
A hajdani öreg földesúr nyakas kuruc volt: mindig azon törte a fejét, hogyan lehetne a németet rontani. Az ő kieszelése volt az a furfang, amit a lipovai pappal egyetértve hozott szokásba, hogy ott huszonöt év óta fiúgyermeket nem írtak be a matrikulába: ott ahányat kereszteltek, az mind leánynevet kapott. A többi aztán a szülők dolga volt. A fiúkat leányruhában járatták egész addig a korig, amíg újoncozás alá estek. Az asszentáló bizottság nem talált itt egyebet, mint leányt. S minthogy a legénynek a kamaszéveiben már ütközik a bajusz, a szakáll a pofáján, tehát azt borotválni kellett, s nehogy annak a nyoma észrevehető legyen, azért találták ki a kendőzést; fiúnak, leánynak mind ki kellett festenie az arcát. Így lett olyan sok szép leány Lipován.
Az öreg földesúrnak az a konvenciója volt a pappal, hogy minden leánynak beírt fiúért fizettessék neki a patronátusi kasszából húsz forint, mikor pedig, a hadkötelezettség elmúltával a legény elcseréli a viganót nadrággal, s maga folyamodik a neve és neme helyreigazításáért az anyakönyvben, azért újból húsz forint fizettessék az eklézsiának. Ez a kötelezettség Tihamérra is átszármazott. Soha Lipováról újonc nem került az osztrák hadsereghez.
Erről valakinek az az ötlet juthatna eszébe, hogy itt van a helyes megoldása az örök béke biztosításának.
Ha egész Európában minden községben elfogadnák ezt a metódust, akkor huszonöt esztendő múlva nem volna állandó hadsereg, a generális urak maguk tolhatnák gyorstüzelő ágyúikat, s lőhetnének egymásra, amíg a töltényben tart. Csakhogy ez az okoskodás nem áll meg. Angliában nincs általános hadkötelezettség, nincs újoncozási törvény, azért mégis van, ha kell, nagy hadsereg, hadfogadás útján; jó felpénzért, derék zsoldért mindig jön ezerével a verekedni kész embertömeg. A múlt század közepéig még Magyarországon is dívott ez a rendszer, toborzás útján. Ha az új uraknak eszükbe jutott volna verbunkos huszárokkal végigjáratni a lipovai utcát, bizonyosan ők is kaptak volna leányruhából kivedlett legényt, aki felcsapott volna rekrutának. Hanem ehhez pénz kell. Az van az angol miniszternek, de nincs az osztráknak. Ez nem hogy felpénzt kínálna a fegyverfogható legénynek, de még ő tartja a markát, hogy az váltsa meg magát a fegyverhordozástól.
Lipován tehát minden ifjú arc ki volt festve, minden haj kontyba fonva, pántlikába kötve, bokorugró szoknya suhogott minden útfélen.
Natália úgy járhatott volna, hogy a mulattató leánycselédei közé egy borotvált arcú is keveredik. Szerencsére ott volt Lyubissza asszony, akinek tapasztalt szemei ki tudták ismerni az igazi leányarcot a hamisított közül.
De csodaszámba megy, hogy ezt a kényes titkot senki sem árulta el Natáliának. Még Katka sem tudott róla. Sőt maga a pópa, Aramics Cyrill sem.
Ez a kedélyes élet így folyt huzamosb ideig. Natália mulatott az éneklő, táncoló fehércselédjeivel, csütörtökön a vidékről feljött vendégurakkal, akik a Buddha úrnapjára szedkőztek össze, pénteken komoly történeteket olvasott a pópával, vasárnap ellátogatott a kastélyba Negrotin, azzal lehetett beszélgetni az üzlet menetéről, a gazdaságról. Tihamér is előkerült, s mindenkor igen előzékeny volt a felesége iránt. Vidéki vendégei szombaton már továbbutaztak.
Natália nem lett volna asszony, ha nem gyötörte volna a kíváncsiság, hogy mi történhetik pénteken abban a Buddha templomban? Eleinte a mulattató leányoktól akart valamit kicsalni; de azok azt felelték, hogy a Buddha-templomba csak férfiaknak szabad belépni, s azokat erős eskü kötelezi, hogy semmit a ceremóniákból el ne áruljanak. Azután Lyubisszához fordult a puhatolózásával, az aztán jól tartotta annyiféle hazugsággal, amiket állítólag Rubiánkától szedett kölcsön, hogy igazán nem tudta, mit higgyen. Utoljára Negrotint kérte fel, hogy szerezzen neki valami felvilágosítást a Buddha-templom misztériumairól.
Negrotin elég okos választ adott neki.
- Kedves barátném. A gondviselés egy oltalmat adott a nőnek: a nem tudást. Ha a nők mindazt ismernék, ami előttük el van rejtve, elvesztenék a kedvüket az élethez.
Ez éppen arra való volt, hogy Natália tudnivágyát felfokozza.
Egy merész tervet gondolt ki, de azt nem közölte mással, mint Katkával.
- A Buddha-templomba csak férfiakat bocsátanak be. Nohát, mi ketten felöltözünk férfiaknak, s úgy lopjuk be magunkat a pénteki Buddha-ünnepélybe.
- De hol vesszük hozzá a férfiruhát?
- Itt van a Sztankó bácsi, a volt színházi szabó és öltöztető. Azt itt tartottuk kegyelemkenyéren a házunknál, ahol mindig akad számára dolog. Az készít nekünk titokban egész öltözetet. Paróka, álbajusz, szakáll maradt itt a színházi cókmókból elég. Olyan szépen elálcáz bennünket, hogy magunk sem ismerünk magunkra. Tebelőled derék juhászgazda lesz, én meg leszek a fiad, nyalka csizmadialegény. Majd meglátod, hogy bolonddá tesszük a világot.
Katka belement ebbe a bolondos tervbe. Csak az öreg színházi szabó volt még beleavatva, de az is csak a felöltöztetésig, hogy azután mi akar történni, arról nem értesült senki. Lyubisszának sem szóltak róla, se Negrotinnak, se Aramicsnak.
Sztankó bácsi azonban nem azért volt egész életén át öltöztető a színházaknál (de még milyen színházaknál!), hogy ne sejtett volna valamit. Az egész terv titokban hajtatott végre.
Mikor egy péntek este a vendég urak Tihamér vezetése mellett elvonultak a kastélyból a Buddha-templomba, egy óra múlva a kastély oldalajtaján még két férfialak távozott el.
Az egyik egy peckes csizmadialegény, hegyesen lépkedő, mintha tojásokon járna, kipedert bajusza, félhold alakú pofaszakálla, haja felkunkorítva a báránybőr süveg alá. Magyaros öltözete felett az ismeretes felleghajtó köpönyeg, mely nélkül csizmadialegény nem képzelhető. Nagyobb igazság kedvéért kurta szárú selmeci pipa a szájában. A sallangos kosbőr dohányzacskó a sujtásos nadrághasítékban. A másik egy ködmönös gazdaember volt, vastag, lelógó szürke bajusszal, sűrű szemöldökkel, somfa bot a kezében; a haja csimbókva kötözve, régi gányó divat szerint. Olyan jól voltak álcázva, hogy az utcán találkozó asszonyok elnézték az urasági sajtosnak a gazdát, s úgy köszöntgették Pista bácsinak, azt is mondták:
- Ej, de megnőtt a Laci fia!
- Nem a kutyák gondja! - dörmögé az öreg, az ifjú pedig olyan hegyeset tudott köpni a fogai közül, mint egy igazi cseszkó. Senki sem hitte volna, hogy ezek asszonynépek.
Természetesen gyalog kellett menniök a kastélytól a Buddha-templomig.
Este volt már, s lámpás nem égett sehol a környéken.
Őr nem állott a templom előtt.
Egy-egy köpönyegbe burkolt alak surrant be a hajdani sekrestye mellékajtaján, gyanakodó széttekingetéssel. Megtudták, hogy hol a bejárat.
Natália nagy szívszorongást érzett, mikor e végzetes lépésre elszánta magát: lelkében hangzott Negrotin óvó szava: ,,A nőnek legjobb oltalma a nem tudás".
Megtörtént, benyitották a szögekkel kivert ajtót.
Katka lépett be elöl, utána Natália (a csizmadialegény).
A hajdani sekrestyét egy, a boltozatról lelógó argandi lámpa világította be.
Egy asztal volt a középen, azon volt egy fényernyő, mely az asztal mellett ülő alakot eltakarta. Az asztalon volt egy vasládikó, mely mellől egy revolver csöve kandikált ki.
De Natáliát sem a vasláda, sem a forgópisztoly nem lepte meg, hanem inkább az alak, aki a fényernyő mögül előbukkant. Férfinak volt szánva, bajusszal, szakállal, de a hozzá való termet gyanússá tette. Nagyon domború volt rajta minden, amiről lerítt a férfiúi gúnya. De meg ilyen tokát sem viselnek a hímnemű emberek.
Natália az első tekintetre ráismert. Hisz ez Lyubissza!
Első gondolatja az volt, hogy visszafusson.
Nem lehetett, ezzel elárulta volna magát.
Jó szerencse, hogy a Buddha-templom őre elébb Katkát látta meg. Őtet is megcsalta az álcázott hasonlatosság.
- Nohát, Pista bácsi, kend is elhozta a fiacskáját? - mondá mély, erőltetett hangon.
- Hát neki is itt a helye - dörmögé borízű rekedtséggel a Katka.
- Nyalka kölyök. Nohát, nesze a bárcád!
Ezzel a vasládát felnyitva, kivett belőle Lyubissza egy négylevelű, zöld, zománcos réz lóherét, fekete zsinórra kötve. A ládában egy halom bankjegy is volt.
- Vedd el, amit adnak - súgá Katka Natália fülébe.
Natália elvette a négylevelű lóherét, s a nyakába akasztá, Katka nem kapott belőle.
Sietve besuhantak a leeresztett bőrfüggöny mögött a Buddha templomba. Az egész helyiség át volt alakítva, a színpadi díszletek helyett fenyőfák, díszbokrok, valóságos liget és pagony, indiai tájkép. A világítás argandi lámpák tompított fénye volt, nem gázlobogás.
A zenekarban oboákat, fuvolákat hangoztattak, cimbalompengéssel, valami bús, méla dallamot.
Natália meghúzta magát egy fülkében, melyre árnyékot vetett egy tömör oszlop; onnan senki sem láthatta.
Ő azonban a legelső széttekintésre észrevehette, hogy a zenészek mind vakok. (Azon időben Pesten is nagy kelendősége volt a vakok zenebandájának.) Azt gondolhatta, hogy a vak zenészek nem árulhatják el a Buddha-szertartás titkait. Igen, amit nem láthatnak; de hát amit hallanak?
A holdvilágszerű fény mellett kivehette, hogy a templom két részre van osztva. Elöl látható egy körönd alakú liget, egymás mellé sorakozó lugasokkal, azoknak mindegyikében heverész mohos ágyon egy fehér, lenge ruhába öltözött férfialak.
Mindegyikre ráismerhetett: az ő úri vendégei voltak.
A középső lugasban láthatta Tihamért, az is olyan fehér japonikát viselt, mint a többi. A fejét mirtuszkoszorú köríté.
A terem hátulsó részében, ahol régente az oltár, később a színpad állott, virágos bokrok voltak, közöttük egy terített asztal.
Egy tamtam-ütésre megelevenült a bokrok háttere, s elővonult nagy sípszó mellett a Buddha kísértője, a hatalmas sátán, Mara, aki az Urulviva berkében imádkozó Sziddhartha királyfit el akarja csábítani a maga birodalma számára. Lángvörös öltözete van, fején lepkecsápok. Ennek az arcára is ráismert Natália. Ez volt a piktor a Ludlám-barlangból. Kíséretében jött egy nagy csoport fiatal legény, mind kunkora bajuszú, de ezek közül egyre sem ismert Natália. Mind valamennyinek ott csüngött a nyakában a négylevelű lóhere jelvénye.
Aztán a szaggatott zeneszó mellett megkezdődött a színjáték a Buddha és a sátán között.
A kísértő korholta az apostolt, hogy miért kínozza a testét, mikor az élet annyiféle gyönyörrel kínálkozik.
- Ismerem a fegyvereidet - felelt neki vissza Sziddhartha, s erre következik egy tarka művészi jelenet, melyet a Mara kísérői végeznek nagy színpadi ügyességgel, a szöveget maga magyarázza Sziddhartha. - Első katonáid a vágyak, azután az unatkozás, harmadik az éhség és szomjúság. (Ezalatt a kísérők ízletes étkekkel és italokkal rakják meg az asztalt.) Engemet és híveimet mindez el nem csábít.
Natália bámult. Hogy az ő férje s az ő vendégei az ilyen lakomát megvetik! Az ételek illatát ő is jól érezte.
Buddha folytatá:
- Negyedik fegyvered a szenvedély, ötödik a restség és az álom, hatodik a félelem, hetedik a kételkedés, nyolcadik a harag, kilencedik a tettetés; azután a nagyravágyás, hízelkedés, a dicsvágy, a kevélység, a gyűlölet: ezekkel győzöd te le az embereket és az isteneket, de nem Buddhát, az emberek megszabadítóját. Én ezeket a te fegyvereidet mind győztesen visszaverem!
Ez a szertartás eddig nagyon tetszett Natáliának.
A Mara ördög mérgében kolofónium-villámot fújt végig a Buddha-templomon.
A vak muzsikusok csak a hangját hallották a sercegő színpadi villámnak; de abból is tudták, hogy most minő jelenet következik, s előveszik a dobokat, trombitákat, s hozzáillő lármát csaptak velük.
- Még nem ismered minden fegyveremet - rikácsolt a Mara. - Még hátravan az erő!
Azzal egy kézmozdulatára a kísérő férfiak bombákat, gránátokat hoztak elő, s azokat nagy akrobatai ügyességgel kezdték el hajigálni a Buddha és hívei szellős lugasai felé, némelyik le is csapott. Natália eleinte megijedt, hanem aztán látta, hogy ez csak szemfényvesztő mutatvány, azok a bombák, gránátok kaucsukból vannak, felfújt hólyagok, amik nem tesznek senkiben kárt.
Sziddhartha és hívei hahotával fogadták a sátán erőművészetét.
A sátán dühöngött.
- Nohát, ismerjétek meg legerősebb, a legellenállhatatlanabb fegyveremet: ez a szerelem!
Azzal a veres palástját feje fölé emelve, jelt adott a kísérő legénységnek.
Azok egyszerre lekapták a fejükről a süvegeiket, s felhajították a levegőbe.
Azután letépték a kunkora bajuszt ajkaik fölül.
És akkor elkezdtek levetkőzni.
Mindent, mindent, le az utolsó foszlányig, amíg paradicsomi périk lettek belőlük. Éva volt valamennyi, nem Ádám.
Az egész csoport valóságos Makart tableau; a hét ,,főbűn" közül a legingerlőbb: a luxuries.
És Natália ráismert az arcaikra e csábító nimfáknak.
Ezek az ő mulattató parasztleányai, akik ővele együtt szoktak énekelni, muzsikálni, hancúrozni, mindennap, a péntek kivételével. Igen, a péntek ünnep az úrnőnek is, a nimfáknak is. Annak böjt, nekik Buddha-ünnep.
Ez hát az a titokteljes szertartás, mely messze vidékről idecsődíti a Buddha-hitű uraságokat.
S aztán elkezdtek a nimfák táncolni, énekelni.
Énekelték azokat a szerelmes dalokat, amikre őket úrnőjük tanította. Legingerlőbb volt közöttük a Helenka.
Az a szemérmes Helenka, aki a kezével takarta el az arcát, amikor a Lujza-csárdást kellett eldanolnia Natália előtt, most dévaj kedvvel, közben lejtve, forogva, ugrándozva énekelte azt végig, s mikor a csattanós végére ért a szilaj, buja dallamú csárdásnak, akkor odarohant a Buddhához, az ölébe vetette magát, és átölelte a fejét, csókjai csattogtak az orcáin. Buddha tűrte.
Hát mért kellett ezt megtudnia Natáliának?
A többi nimfák is rátaláltak a körönd lugasai alatt a maguk párjára.
A Sátán tapsolt, és kánkánt táncolt a diadalához.
Hisz ez nem Buddha-kultusz, hanem szaturnál!
Ínyencek orgiája, akik beleuntak a városi kitanult szépségekbe, s most a falusi ártatlanságoknál keresik a fokozott gyönyöröket.
A lugasokból egy durva szó hangzott fel, amelyben Natália Csunkó Dani hangját ismerte fel.
- Hej, sátán! Mi az ördög? Hát nekem nem jutott? Csak tizenegy péri van a paradicsomban. Hova lett a tizenkettedik?
Natáliának e pillanatban egy rémgondolat villámlott át a lelkén: - ha ő most egyszerre letépné magáról a férfiruhát, s aztán előugrana a maga istennői szépségében leplezetlenül, szilajon kiáltva: ,,Nohát: itt a tizenkettedik!" S azzal odavetné magát a buja Silenus ölébe, a férje szeme láttára! Ez volna a drámai jelenet, amilyen még nem volt! - Egy modern költő el nem szalasztaná ezt az ötletet. S a darab hőse megérdemelné ezt a befejezést.
De hát a rémgondolat, a bosszú eloszlott. Győzött felette a szeméremösztön.
- Fussunk innen! - rebegé Natália, megragadva Katka kezét, s vonszolta őt erővel az ajtó felé. Katka még többet is szeretett volna látni.
A sekrestyében még ott ült ama köpcös alak, az álcázott Lyubissza, a vasláda és a revolver mellett.
- Nos? Már ti mentek? - szólt hozzájuk. - Elég volt a jóbul? - Azzal felnyitá a vasláda fedelét. - No, hát váltsd be hamar a bárcádat.
Natália bámulva nézett rá.
- Nohát, száz forintot kapsz azért a lóheréért.
Száz forintot azért a lóheréért! Ez a bűndíj! Egy percig arra gondolt, hogy felkapja az asztalról azt a revolvert, s agyonlője vele ezt a szörnyeteget, aki egy egész vidéket megmételyez a lélekvásárlás cudar üzletével.
Aztán csak kifutott lélekszakadva a sekrestyéből, és futott, ahogy lábai bírták, a kastélyig; ott a kapuban összerogyott.









Jókai Mór: A mi lengyelünk


9. A VÉGZET
Natália hazaérkezve letépte magáról azokat az átkozott férfiruhákat. Katka elrejté azokat a saját szekrényébe. Jobb lett volna, ha egyenesen a tűzbe dobja.
A szerencsétlen asszony a földre veté magát, úgy zokogott.
Minek volt neki mindezt megtudni, meglátni?
Az egész világot megutálta.
Hát nincsenek már becsületes emberek? Nincsenek már szűz leányok? Sehol! Még a búzakalászok, még az erdők liliomai között sem? Rettenetes világ! Ahol eladó minden, csak legyen egy bolond, aki árát adja.
Megnézte újra meg újra azt a négylevelű lóherét. Hát ezért ő ma száz forintot kaphatott volna, mint kapott a többi. Hát erre szórják ki az Isten adományát, amit annyi munkáskéz fáradsággal összegyűjtött? És vesznek rajta lélekkárhozatot.
Egész éjjel le nem feküdt, egyik szobájából a másikba vándorolt. Kegyetlen dolgokon törte a fejét. Várta haza a férjét.
Hiába várta azt. A Buddha a sátáné már! - Ez sem igaz: a sátán is a Buddháé. Hiszen komédia az egész Buddha-kultusz. Tihamér gondolta ezt ki a maga buja fantáziájával, a vallási rajongás csak álarca az érzéki szatíriazisnak.
Tihamért reggel felé hozták haza holtrészegen, azzal nem lehetett beszélni.
Korán reggel lehívatta magához Natália Aramics Cyrillt.
Meggyónt neki, mint papjának; elmondta a múlt éj történetét.
A pópa penitenciát szabott rá (hisz nagy bűnt követett el), s nagy nehezen adta meg a feloldást.
És azután rögtön kocsira ült, elvágtatott Valkóvárra. Otthon találta Negrotint.
- Nagy bajban jövök hozzád, édes barátom, ahol nekem, a papnak kell tőled tanácsot kérnem, a laikustól. Natália ma korán reggel meggyónt előttem, rettenetes titkokat közölve velem. A gyónás titka szent, amit az áldozárnak nem szabad senki előtt továbbmondani.
- Hát akkor ne mondd el.
- Azonban e bűnök, amik előttem fölfedeztettek, oly mélyen beleharapóznak az emberiség, a közerkölcs, a társadalmi élet lényegébe, hogy azoknak kiirtása kötelességévé válik mindenkinek, aki hazafi és becsületes ember.
- Nem tudom, hogy mit parancsol ilyenkor a dogma.
- Azt, hogy a hazafiúi kötelesség fölötte áll a papi kötelességnek.
- Erről nekem fogalmam sincs. Én nem gyónok, s nem kérek absolutiót. Ha vétket követek el, azért megbűnhődöm, ez több, mint isteni igazság: ez a logika. Az isteni büntetés alól kikönyöröghet a pap; de a logika következetessége alól semmi könyörgések, misék, jejuniumok, áldozatok, penitenciák meg nem szabadítanak. A logika büntetését, legyen Dávid király, legyen Zeüsz isten, ha magára idézte, el kell viselnie. Ha elmondod a gyónásból szerzett titkodat, én megőrzöm, mint a sír; de tanácsot nem fogok adni.
Aramics Cyrill tehát elmondott Negrotinnak mindent; amit Natália gyónásából megtudott. Negrotint meg sem lepte vele.
- Nekem az mind nem újság. Ez így volt, és így lesz mindig, amíg csak férfiak és nők lesznek a világon.
- De a legkárhozatosabb e förtelemben, hogy ez most a nép legalsó rétegét, a földmíves osztályt mételyezi meg, egy új vallás ürügye alatt a fajtalanság édes mérgével támadja meg az eddigi erkölcsös osztályokat, a bujaság bálvánnyá emelkedik a parasztnép előtt, s ez tönkreteszi az egész társadalmunkat.
Negrotin nem jött tűzbe.
- Hát mi különbség az a társadalomra nézve, hogy a féreg az almát rágja-e ki vagy a burgonyát? Eddig a táncosnők, az énekesnők gyönyörködtették az urakat, a pénztárrablókat, az örökségpocsékolókat bájaik leleplezésével, ezután a parasztnimfák fogják. Ezért ne nőjön ősz hajszál a fejeden.
- Én fel fogom jelenteni a hatóságnál ez istentelenséget.
- Gondold meg annak a következményeit. A rendőrség megteszi a maga intézkedéseit. De azokat csak jövő pénteken fogja foganatosíthatni, amikor az úri cimborák a Buddha-ünnep címe alatt orgiákat ülni összejönnek. Az eredmény drasztikus lesz. - De hogy marad ennek az előkészülete titokban hat napon keresztül? - Hiszed-e, hogy Natália bír annyi tettetési tehetséggel, hogy el ne árulja magát a jövő péntekig?
- Bízom hozzá.
- Vedd fontolóra, ennek a nőnek el kell titkolni, hogy ott volt férfiruhában a belzázári lakomán, hogy ő árulta el előtted, meggyónva, amit látott és hallott, és nem lesz szabad neki észrevétetni egy arcvonásán, egy reszkető szaván a hozzá közeledő férj előtt, hogy őt utálja, gyűlöli, megveti.
- Meg fogja tenni.
- No, én ilyen színésznőt nem ismerek, aki erre a szerepre képes volna. Te! Eltűrni a férjnek a csókját, amit az egy parasztnimfára pazarolt az ő szeme láttára!
- Képesnek hiszem rá. Hiszen minden bűnei dacára is szereti a férjét.
- És azután el kell neki tűrni, hogy azok a mulattató leányok, akiket igaz oka van kikorbácsolni a házából, mindennap feljöjjenek hozzá, egymást felváltva, táncolni, dalolni, s ő azoknak mindennap zongorázzon a most már meggyűlölt dalaikhoz.
- Meg kell neki tenni.
- Lyubissza gyanút fogott ellene, ki tudja-e játszani annak a furfangos nőnek a kémkedését, aki mindenütt sarkában lesz?
- Erre majd én fogom betanítani.
- És mármost végül, hogy ha hat napon keresztül sikerül ez a kínteljes komédiajátszás, a hetedik napon, azon a szörnyű pénteknapon, nem fog-e eszébe jutni a nőnek, hogy mi lesz a következése a förtelmes bűn fölfedezésének? Hogy férjét ezzel tönkresilányítja, világ példájává teszi, talán börtönbe juttatja, együttélésüket lehetetlenné teszi? Lehet, hogy a bosszúálló apák, akiknek a leányait elcsábította, agyonverik. S nem az fog-e következni, hogy abban a pillanatban, amelyben Tihamér a pénteki Buddha-ünnepre indulni készül, Natália a nyakába borul, visszatartja: ne menj oda, veszedelembe rohansz, titkod el van árulva, kelepcébe rohansz: hiszen te mondád, hogy milyen erős az asszony szerelme.
- De az asszony gyűlölete még erősebb. Ez is gyónástitok; de neked meg kell mondanom. A női büszkeség van megsértve: és ez sárkány.
- De még mindig nem jutottunk el odáig, hogy mi lesz ennek a vége? Hogy a megsértett női büszkeség képes az ilyen megtorlásba beleegyezni, azt lehetőnek tartom. Ha száz nőt megkérdeznél, mind a száz azt mondaná, hogy úgy kellett a gazembernek. Bár lenyakaznák a gonosztevőt! De nem nyakazzák ám le! Az osztrák kriminális törvények szerint a Buddha templomi szaturnáliákból lesz egy csinos botrányeset, amiben az alsó személyek, a bűnös leányok vezekleni fognak. De a felsők, az uraságok, tetemes pénzbírsággal szépen menekülnek. Lyubisszát, az egész intézőjét, talán elviszik Mária-Nostrába. De Tihamér a rendőrségi eljárás után hazabocsáttatik a kastélyába. Gondoltál te arra a jelenetre, ami akkor a férj és feleség között támadni fog?
- Bizony arra nem gondoltam.
- És ha Tihamér rájön arra, hogy a Buddha-ünnep misztériumának feljelentése honnan eredt?
- Akkor az a végsőkre fog vetemedni.
- Arra készen lehetünk.
- Az asszony védelmére kell gondolnunk. Tudsz te valami kijárást ebből a tömkelegből?
- Én csak egyet tudok. Natália nem maradhat e botrány után többé együtt a férjével. Neki el kell őt hagyni, s elvonulni egy orosz apácazárdába. Ennek a közvetítését én vállalom magamra.
- Én pedig odáig őrködöm fölötte. Rögtön beköltözöm a Lippay-kastélyba, mint hivatalos gondnok, s ki nem mozdulok onnan a fatális hét napig.
Ezzel be volt fejezve az értekezés.
A rendőrség megtette a maga intézkedéseit Aramics Cyrill feljelentése után. Megszaporította a csendőrök létszámát a helységben. A főparancsnokságnál Schwalbe úr azzal igazolta ez eljárását, hogy a környékben gerillák mutatkoznak.
És jó szimaton járt.
Még ugyan csak egy gerilla jelent meg a vidéken, maga a vezér, az sem érintkezett mással, mint a kastély urával, akit a vadászlakba hívatott ki.
Üstököscsillag járt az égen. Volt is háború elég nagy. De mégse olyan nagy, hogy Ausztria is belekeveredett volna. A szabadságért epedő magyarok nem várhattak tovább a külföldi segélyre. Java hős vezéreik emigránsok voltak, csupa biztatásból éltek. Csak nehányan maradtak meg idebenn a hazában, kiknek a kapituláció meghagyta a személyes szabadságát. Azokra kellett számítaniok, ilyen volt Lippay Tihamér. Nagy vagyonú uraság. Híres bőkezűségéről. Ezzel a Buddha-hit terjesztésével messze terjedő összeköttetéseket szerzett magának. Mindenki azt hitte, hogy ez csak álcázása egy nagy forradalmi összeesküvésnek. A régi fegyvertársak őt tekinték az első kezdeményezőnek. Egy gerillavezér meglátogatta titokban, és közölte vele a tervet. Számításba lett véve, hogy e vidéken lappang egy egész csapat fegyverfogható legény, aki leányruhában kerüli az osztrák újoncozást. Ezekkel lehet megkezdeni a gerillaharcot. Rendén fog az menni. Az első kitörésnél megrohanják a helybeli rendőrséget, lefegyverzik, s szétosztják a proklamációkat: arra az egész nemzet talpra áll. Az első puskalövésekre idebenn betör az Adria felől a magyar légió. Aztán lesz pénz elég! Napóleon és az észak-amerikai köztársaság ontják a milliókat a magyar fölkelés szervezésére.
A gerilla pajtás, hogy szavainak nyomatékot adjon, elő is adta a szűre ujjából a dobozt, amelyben nem kevesebb, mint százezer dollár volt becsomagolva, s azt Tihamér kezébe tette le. Ő viselje gondját. Gyönyörű szép kivitelű bankjegyek voltak, acélmetszetben a kormányzó daliás alakjával a címlapjukon, öt- és tízdolláros jegyek magyar és angol szöveggel.
Hogyne melegítette volna Tihamérnak a keblét ily tetemes összeg? Százezer dollár amerikai valutában. S ezt átadják neki, csak úgy, hazafiúi szavára.
Csakhogy ezt még egy időre titokban és dugaszban kell tartani.
Tihamér elfogadta. Vannak a kastélyának rejtekei.
Azután megint egy napon találkozóra hívta a gerilla bajtárs.
Ezúttal proklamációkat hozott és szuronyos puskákat, szénásszekérbe jól eldugva. Azokat szekerestül együtt otthagyta a szarvasetető tanyán. Nemsokára majd előkerülnek.
Ilyenformán Tihamér azokat a napokat, amik a Buddha-pénteket megelőzték, messze kiható tevékenységben tölté el. Országdöntő nagy szerepre szánta el magát.
Komolyan ugyan nem gondolt erre a feladatra. Nem bízott az embereiben, de legkevésbé önmagában.
Megesik ugyan néha, hogy egy élvhajhászó, léha férfi, ha egy nemes célú harc hevébe kerül, hős válik belőle; egy híres pesti kártyás a szolnoki híd ostrománál vezette diadalra a kaszás nemzetőreit, glaszékesztyűvel a kezén; de az ilyen eseteket ritkaságképpen őrzi a hagyomány.
Eközben pedig Negrotin sem töltötte hiába az időt a Lippay-kastélyban.
Sokat értekezett Natáliával a válságos nap után való teendőkről.
Radikális terve volt a balhelyzet megorvoslására, amihez Natália beleegyezése volt szükséges.
Kemény rendszabály volt, de sikert ígérő. Az akkori viszonyok között egyedül alkalmazható.
- Hiszen csak akkor vesszük alkalmazásba, ha elkerülhetetlen lesz - biztatá az úrnőt Negrotin.
- Mi lehet az az eset?
- Ha Tihamér elárult titka miatt őrült dühbe jön, s önt megveri.
- Hogy engem Tihamér megverjen? Az lehetetlen.
- Sőt megfojtja, megöli.
Natália nevetett.
- Engemet? Tihamér!
Eljött a végzetes pénteknap. El is múlt.
Katka ott leste az eseményeket egy parasztszekér ekhója alól, mely a piac vásári oldalán állt, mintha a reggeli sokadalomra érkezett volna. A rendőrség nagy karhatalommal tört be éjféltájon a Buddha-templomba, ahonnan rövid időn előtódult az egész mulató társaság. Valamennyit csendőrök kísérete mellett a rendőri épületbe szállították. Ott alapos vallatásnak kellett következnie, mely eltartott reggelig. Az urakat egyenkint bocsátották el; azok futottak reájuk váró kocsijaikhoz, fejüket köpönyegükbe húzva. Katka azt várta, amíg Tihamér is előkerül. Tudta, hogy őt sem tartják ott; de mint a Buddha-templom gazdáját, utoljára hagyják. Végre az is kijött a rendőrhivatalból, mégpedig Lyubisszával együtt. Dühös, fenyegető mozdulatai voltak. Szavait nem hallhatta Katka, de az öklei járásából megérthette: ,,Ki követte el ezt az árulást?" Azt sem lehetett hallani, hogy Lyubissza mit dörmög erre a fülébe, de arca, kezei kifejezték, hogy ő a múlt pénteken két férfinak öltözött alakot jegyzett meg, akik az orgiából futva menekültek; gyanúja erős, hogy az egyik Natália volt. ,,Jaj neki, ha ő tette." Ezt már olyan hangosan kiáltá Tihamér, hogy Katka meghallhatta. Elég volt neki.
Tihamér a kocsisa után kiabált. Amíg az felszerszámozott, Katka közévagdalt a lovainak, s elvágtatott nagy gyorsan az ekhós szekérrel, s megelőzte Tihamért.
Futott Natáliához, aki egész éjjel ébren virrasztott. Hevenyében elmondta neki a történteket.
A távozó kocsik robogása, s az egész falu kutyáinak ugatása nyugtalanná tette az éjszakát.
Végre egy kocsi megállt a kastély előtt. Tihamér a saját kulcsával nyitotta ki a kaput. Hangzottak a lépései a főlépcsőn. De a tornácra érve nem tért sem a saját lakosztálya felé, sem a felesége szobáihoz. Oldalvást volt egy rövid lépcsősor, mely a szobaleány kamrájához vezetett. Oda rohant fel.
Fokos volt a kezében. Azzal felfeszítette a Katka szekrényének ajtaját.
Ott aztán megtalálta, amit keresett, a nőkre szabott férfiúi öltözeteket, az álbajuszokat, sőt magát a négylevelű lóherét is. Tűzlángba borult az agya; mindenről bizonyos lett.
Az árulás tanújeleit markába szorítva, rohant le a lépcsőkön, neje lakosztálya felé.
Annak a külső szárnyajtaja be volt zárva. Erre volt Katkának gondja. De a fokos felfeszíté a zárt, betörte erőszakkal az ajtót. E nagy dörömbözésre előrohant a maga szobájából Negrotin. Ő is ébren tölté az éjszakát.
Natália szobájából rémséges sikoltozás hangzott, keverve egy őrjöngő ordításával.
Negrotin a betört ajtó előtt találkozott a szemközt rohanó Katkával.
- Az Istenért, siessen! Az úr megöli az asszonyunkat!
Negrotin ott termett a szobában. (Ugyanabban a szobában, ahol a Szűz Mária-kép előtt csúsztak egykor térden imádkozva.)
Most ugyanazon szentkép előtt rémlátvány fogadta.
A földre teperve fojtogat egy férfi egy asszonyt.
Az asszony a kétségbeesés erejével védi magát, két kezével tépve, karmolva gyilkosa haját és pofáját.
- Nem sikolthatsz, kígyó - hördül a férfi veszett farkas hangján -, beléd fojtom a lelkedet!
Negrotin odaugrott, s megragadva a férfi karjait, felkapta őt a levegőben, mint egy kutyakölyket, s odavágta a szegletbe.
- Vigye úrnőjét a hálószobájába! - parancsolá Negrotin Katkának, elalélt asszonyát felemelve, s a szobaleány karjaiba téve. - Maradjon mellette.
Tihamér mint egy őrült bámult Negrotinra, a földön fekve.
Az pedig odament hozzá, megragadta a két vállát, s odavágta egy karszékbe.
- Meg ne moccanj, te nyomorult, mert összezúzom a fejedet.
- Őrült voltam. Elvesztettem az eszemet.
- Hogy tudtad, te istentelen, a kezedet emelni erre az angyalra, erre a szentre, erre a mártírra? Nem emlékeztél rá, hogy ő szabadított ki téged a halálból, ő hozott ki a sírból, mikor már hullák közt feküdtél, ő tartott meg az életben, ő adta vissza szabadságodat, vagyonodat; mindenét feláldozta érted, aki neki nagy szeretetéért csak keserűségekkel fizettél, s most e gyalázat után, mellyel megszégyenítéd, még meg akartad ölni?
- Üss agyon, megérdemeltem.
- Ó, annál jobbat fogok veled tenni. Ne hidd, hogy ismételni fogom azt a történetet, amiről egyik ősöd híressé lett, aki éppen így kínozta meg a nejét, a szerencsétlen Forgách Zsuzsannát, s akivel aztán a nejét védelmező lovag hosszú bűnbánó levelet íratott alá, s ebben bízva, otthagyta a nőt zsarnokánál, hogy az börtönben tartsa, tovább kínozza. Én tégedet foglak kizárni a házadból, s a nődet hagyom itten.
- Engem zársz ki a kastélyomból?
- És bezáratlak a börtönbe.
- Miféle börtönbe? Magyar nemest, mágnást nem lehet ítélet nélkül bezáratni.
- Van egy jótékony intézmény, mely éppen a nemesek és mágnások számára van feltalálva: ez az adósok börtöne. Áldott legyen az a kormány, mely ezt behozta. Te elfelejtetted, hogy nődnek roppant összegekkel tartozol, amiknek a kamatjait évek hosszú során át nem fizetted, most ezért a tartozásodért kerülsz az adósok börtönébe. Az ítélet már ki van adva, én jártam el benne. A foglár itt van a kastélyod udvarán a zárt hintóval.
Tihamér reszketve ugrott fel helyéből.
- És nőm ebbe beleegyezett?
- Egy föltétel alatt. Ha te őt tettleg bántalmazni találod. Ha te bűnbánólag, szeretettel közeledel hozzá, akkor ő megbocsát, és az elmarasztaló ítélet a zsebemben marad, nem lesz végrehajtva. Te őt durván bántalmaztad, meg akartad fojtani: eljátszottad a kegyelmet.
Tihamér a két öklével ütötte a homlokát.
- Ó, én bolond! Ó, én szerencsétlen!
- Viseld a sorsodat.
- Nem! Nem! Az nem lehet! Hogy egy nő így meggyalázza a férjét. Bocsáss hozzá! Hadd kérjem bocsánatát, hadd csókoljam a lábait. Én ki fogom őt engesztelni. Kutyája leszek.
- Volna bátorságod az elé az asszony elé lépni, aki a nyakán viseli a tíz ujjad vérfoltjait, mint valami drága nyakláncot?
S azzal elállta előtte a hálószoba ajtaját.
Tihamér a földre vetette magát, és hempergett, mint egy nyavalyatörős.
Negrotint undorítá e jelenet.
S midőn végre a kétségbeesett ember térdre emelkedett, s úgy csúszott-mászott a Szűz Mária-kép elé, imára kulcsolt kezeit feléje emelve:
- Ó, boldogságos Szent Anya, könyörögj érettem! - Negrotin odaugrott hozzá, felrántotta térdeiről, s rárivallt:
- Ej, uram! Most nem vagyunk komédiások, hanem magyar nemesek és mágnások. Most menjen ön innen, és vegyen magára e helyett a Buddha-japonika helyett más öltözetet. A börtönőr szólítani fogja.
És segített neki a szobájához jutni.
Amely percben a zárt hintó (leeresztett redőnyökkel) kihajtatott a kastélyudvar hátulsó kapuján (benne ült a fogoly földesúr), ugyanazon pillanatban gördült ki Negrotin csézája a főkapun.
A lengyel egy percig sem maradt ott, hogy minden rágalomnak elejét vegye. Egy búcsúszó nélkül hagyta ott Natáliát. Mit is mondhatott volna neki búcsúzóul? A testben, lélekben agyonkínzott, szerencsétlen nőnek? Azt-e, hogy ,,nyugodt lehetsz már: megszabadítottalak a férjedtől, becsukattam erős zár alá, a te beleegyezéseddel, ahonnan csak a te kegyelmedből szabadulhat ki. Most élhetsz magadnak."
Hiszen megérdemelte: rászolgált, rossz ember volt; de csak mégis elképzelhetetlen gondolat az, hogy egy feleség zárassa be a férjét, adósságok miatt. Még ez a durva megkínzatás sem képes azt megérthetővé tenni.
Negrotin azzal nyugtatta meg a lelkét, hogy hiszen abban az órában, amikor ez végrehajtatott, a nő nem volt ezen a világon, aléltan feküdt, eszméletén kívül, nem hallotta az elhurcolt férj átkozódását végig a tornácon, a lépcsőkön.
Negrotinnak nem volt szabad még csak istenhozzádot sem mondani Natáliának többet.
A férjjel együtt ő is száműzve lett a Lippay-kastélyból. Amíg Lippay Tihamér a börtönben ül, addig ő is ki van tiltva Natália közeléből. Nem szabad ismételnie azt az országos hírű bűnpert, melyben családi elődjét rágalmakkal tetézték, törvényszék elé állíták, házasságtöréssel vádolták. Neki otthon kell maradnia várában, s minden napról esküdt emberrel bizonyítványt adatni, hogy Natáliát se föl nem kereste, se magánál nem fogadta. Meddig fog ez tartani?
Amíg Tihamér adósságai, amikkel Natáliának tartozik, le nem tisztáztatnak. Az hosszú idő lehet.
Talán lehetne azt rövidíteni, ha az asszony válópört indítana a férje ellen. Alapul szolgáló ok volna rá elég. A férj sokszoros hűtlenségei, amik nyilvános botránnyá fajultak el; de legfőképp az, hogy a nejét megverte, sőt élete ellen tört. Ezért elválasztják. Levélben közölte ezt Natáliával.
Nem kapott rá választ. Natália félt ebbe a mocsárba belépni.
Azonban Tihamérnak is ugyanez a gondolat tölté meg a fejét ébren és álmában: meddig fog ez tartani?
Ő is kereste a börtönének a kulcsát.
A legfontosabb jogtudós ágenst hívatta magához, aki bennfentes volt a bécsi kormánynál. Az adott neki alkalmas tanácsot.
A börtönnyitó kulcs rosszabb ugyan a tolvajkulcsnál, de biztosan fog működni.
Csupán egy miniszteri rendeletet kell kieszközölni, mely röviden kijelenti, hogy házastársak között nincs helye az adósok börtöne alkalmazásának. Ez úgy nagyon természetes elvben is, mert hisz így az adósok börtöne útján kijátszhatók az egyházi kánonok, amik az elválást regulázzák. A váltótörvényszék nem prejudikálhat az egyházi fórumnak.
Erre a miniszter ingyen rájöhetett volna.
De a jelen esetben árát szabták e rendelkezésnek.
A bezárt uraságnak valami viszontszolgálatot kell tennie, ami a kormányt kedvező hangulatba hozza.
Mi lehet ez a szolgálat?
Pénze már nincs. Birtoka nincs. Semmije sincs, amit eladjon.
Dehogy nincs! Még a lelkét eladhatja. Tették ezt már sokan mások őelőtte.
Hogyan adja hát el a megszorult ember a lelkét?
Tihamérnak eszébe jutott, hogy vannak az ő birtokában érdekes titkok, amik a magas körökre nézve nagy beccsel bírhatnak.
Azok az amerikai dollárjegyek...
Aztán meg a rejtett puskák és proklamációk...
Ezek érhetnek valamit.
De hisz ez förtelmes dolog. Árulkodóvá lenni!
A legutolsó foka az erkölcsi süllyedésnek.
Aki ezeket a titkokat rábízta, úgy hitt benne, mint egy nemzeti hősben.
Micsoda? Hát nemcsak a száj tud hazudni, hanem még az a sebhely nyílása is ott a homlokon?
A nemzeti hősből lehet-e pribék?
A bukott ember félelmesebb a veszett kutyánál.
Azután azokon a hosszú éjeken át kigondolta a mentségét saját maga ellen.
Hiszen nem lesz az hazaárulás. Ellenkezőleg, a hazának tett szolgálat.
Mi akar az a néhány heves fejű ember? Újra lángba borítani a hazát, megkezdeni a vérontást. Minden kilátása nélkül a sikernek. A hangya a legbátrabb lény a világon, de az armadillnak hasztalan izen háborút. A magyar nemzet a hangya.
Nem szabad ennek az új fölkelésnek kitörni. Csak az áldozatokat, a vértanúkat szaporítanók vele, a láncokat tennők még súlyosabbakká országunkon.
De nem is törne az ki.
Hiszen a magyar nép vitéz nép. Ha úgy lenne, mint 48-ban, hogy a törvényhozás megszavazza a honvédsereget, a koronás király kinevezi bele a tiszteket, átadja a várakat, az ágyúkat, a bankóprést a törvényes kormánynak, s akkor egy őrült kamarilla odadobja a lázadás kanócát az országra, idegen hordák pusztítják az országot, ölik a véreinket: a magyar nemzet fegyverrel a kezében siet a romboló zendülést leküzdeni, s mikor benne van a harc tüzében, azt harsogtatják alá onnan a magasból, hogy ,,Tedd le a fegyvert! Országod a lázadóké!", megtörténhetik, hogy akkor ez a hadsereggé tömörült, tűzben edzett magyar nép visszafordul megcsúfolói ellen, s a titánok elűzik az Olymp parancsolóit; hát ez megtörténhetett egyszer, akkor, de ki ismételheti ezt most, amikor le van a nép fegyverezve, s nincs eszme, amiért lelkesüljön? Szabadság, alkotmány, haza ismeretlen szentségek. A kitűzött zászlót ki fogák nevetni.
Jobb ennek a mozgalomnak, ha csírájában elpállik.
Hiszen még most az elfojtása nem kerül emberáldozatba. Személyek nem esnek kelepcébe.
Egy csomó értéktelen, cifra papiros (képzelt pénzjegyek) fog kárba veszni, amit úgysem használhatna senki; egynéhány ócska fegyver, amit úgysem forgatna senki, és egy halom nagyhangú proklamáció, aminek úgysem hinne senki.
Maguk a pajtások majd odább loholnának.
Végre elhitette magával, hogy hazafias és humánus dolgot cselekszik. Lefizette az árát a kiszabadulásnak.
A miniszter kiadta a törvényigazító rendeletet.
Az adósok börtöne házastársak között nem alkalmazható.
Másnap már Tihamér utazott a börtönből hazafelé.
Egész úton azon gondolkozott, hogy mi fog történni most, ha ismét úrrá lesz a saját kastélyában.
Legelőször az árulkodó cselédeket börtönre vetteti, békóba vereti. Úgy fog tenni, mint hírhedett őse cselekedett, akiről a családi archívumok oly sokat regélnek. Ó, az a Forgách Zsuzsánna története nagyon jó tanulmány férjek számára. Befalaztatni az asszony szobájának az ajtaját, csak egy akkora nyílást hagyni a falon, aminőn ételt-italt lehet benyújtani. Azt is rabtáplálékot.
S nehogy ismétlődhessék az a történet, mely szerint a férje által bebörtönözött, megkínzott asszonyról hírt vehet az oltalmazó lovag, s egy éjszaka meglepi a kastélyt, mikor a férj holtrészegen aluszik, s betöri a falat, elragadja magával ideálját, akit mindig szeretett; hát majd afelől is gondoskodva lesz.
Tihamér megtudott annyit a gerilla cimborájától, hogy Valkóváron Negrotinnál is szívesen látott vendégek az összeesküvők, nála is vannak rejtegetett titkok.
,,Megállj csak! Majd szerzek én is neked jó, biztos szállást, ahogy te szereztél nekem. Ottan turbékolhatsz."
Ez volt az utolsó gondolatja.
Senkivel sem tudatta előre hazajövetelét.
Egész nesztelenül nyitotta be a kastélya ajtaját.
Ott egy ismerős alak toppant eléje: a gerilla.
- Te elárultál bennünket: nesze a jutalmad!
Azzal a pisztolyával főbe lőtte.
Tihamér holtan rogyott össze a kastélya küszöbén, a gerilla elmenekült.









Jókai Mór: A mi lengyelünk


10. AZ ELFORDÍTHATATLAN FÁTUM
Soha szomorúbb temetés nem volt, mint Lippay Tihaméré.
Senki sem jött el a végtisztesség-tételére a vidékről, se rokonok, se cimborák. Natália példa volt, elijesztő mindenkire.
Csak az alkalmazottai jöttek el a ravatalához, azok közül is hiányzott Lyubissza. Ez a halott rá nézve kísértet volt.
Senki sem siratta. - Senki? - Még Natália sem? - Nem.
Tihamér megszokta útközben az eszméit, ötleteit feljegyezni egy kis tárcába, hogy el ne felejtse. Mindazt felírta plajbásszal, amit tervezett hazáig a neje és Negrotin megbosszulására. Ezt a tárcát átadták Natáliának. Elolvasta. Érdemel-e az a férj, aki ilyeneket tervez, egyebet a feleségétől, minthogy az felrúgja a véres hulláját?
Mért nem hagyta ott a csatamezőn? Ezt az egyet sirathatná!
Egy könny nem jött ki a szeméből, mikor a pópa elmondta felette a gyászbeszédet.
Negrotin is ott volt. Az ő karjára támaszkodott a gyászba öltözött özvegy, mikor a koporsót a családi kriptáig kikísérték. A kripta homlokzatán felfordították az ősi címert. Tihamér volt családjának utolsó férfisarjadéka. Ő rekesztette be a sok száz éves családi történetet.
,,Kyrie eleison!" Legyen neki könnyű - a túlvilág!
Mennyivel regényesebb lett volna ez a temetés, ha ezt a Buddha-hívek rendezék vala!
Mély gödörbe hatalmas máglyát raktak volna, annak a tetejére fektették volna az elhunyt apostolt; a máglyát négyfelől meggyújtották volna, s mikor aztán a lángok összecsapnak a holttetem fölött, akkor a feleség, legdrágább köntöseibe öltözve, a gödör párkányáról beleveti magát a lángoló zsarátnokba; oda, a drága férj porteteme mellé, azt átöleli, csókolja, s vele együtt ég hamuvá.
Mennyivel magasztosabb, mennyivel eszményibb volna ez a befejezése a regényes történetnek, mint ez a mi európai megszokásunk, hogy az utolsó circumdederunt elhangzása után a gyászoló özvegy karjába kapaszkodik az ő vigasztalójának, egy derék lovagnak, engedi magát hazavezettetni, s aztán otthon a bizalmas szobájába felhozatja a vacsorát (miután két nap óta keserű teán kívül egyebet nem vett magához), s most a házibarát társaságában jó étvággyal elfogyaszt egy sült fácánt pörkölt káposztával.
Biz ez rettenetes próza! De hát ilyen az európai szokás.
Negrotin most már ott is maradt a háznál. Hiszen szükség volt a jelenlétére.
És azontúl nem vendégnek tekinték a Lippay-kastélyban. Otthon volt: ő volt az úr.
A cselédség úgy hítta egymás között, hogy ,,urunk".
És szerette minden lélek. Tudott bánni az alárendeltjeivel. Felügyelete alatt felvirágzott az egész gazdaság. Megszűnt az egész eddigi őrült pazarlás, szabad lopás. A hanyag urasági tisztek nyugdíjaztattak; Hruszkayék beköltöztek a városba, ahol jól megéltek összeharácsolt pénzükből, a tiszttartói hivatalt elfoglalta az értelmes kasznár, a gazdasági iparvállalatok bőven jövedelmeztek. Amellett a valkóvári bánya- és hámortelep is nagy lendületnek indult, a lipovai uradalomnak egy részét is megvásárolta, ahol vasbányákat nyithatott, s ennek a vételárával törleszthette a birtok terheit.
Negrotin valódi gondviselés volt az özvegy Lippaynéra nézve. Nemcsak a szív érzelmei, de minden reális érdek egymáshoz fűzte őket.
Az egész gyászévet ott tölté az özvegy közelében.
Együtt étkeztek, sétáltak, kocsikáztak. Estéiket együtt tölték, Natália zongorázott, Negrotin énekelt: szép bariton hangja volt.
Ezt minden ember igen természetesnek találta.
Ó, hogy szeretném ezt a regényt ezen a ponton befejezni! Lenne belőle egy mindenkit megnyugtató, becsületes családi történet.
Íme, itt van egy asszony, aki annyit szenvedett, annyit tűrt, annyit áldozott, hogy kiérdemelte vele a mártírnő nevét: ifjú szíve tele vágyakkal, lelke csupa hűség, odaadás, s aki soha boldog nem volt, erénye visszatiltá attól a boldogságtól, amiben a csalódott nők méltán vigasztalást keresnek: most ez felszabadult kínzó láncaitól, melyek mint, Andromedát, a szörnyeteg martalékául fogva tarták, keze és szíve szabad, övé az élet, a világ!
Aztán itt van az a férfi, aki ezt a nőt szereti, imádja, aki hű pártfogója volt éveken át, egy bűnhöz hasonló gondolat nélkül; egy eszményi férfi, dicsőséges viador a harcban, az isteni szabadságharcban; azontúl is hatalmas védelmezője azoknak, akiknek a pártfogása lelkére bízatott - nem az a mi lengyelünk, akinek hivatása egy úri házat mulattatni, dőzsölve, minden bolondságot a gazdájával végig elkövetni, hanem aki ésszel, tapasztalattal rendbe tud hozni egy megrigázott ősi birtokot, aki a veszni induló nagybirtokost újból meg újból kiragadja a végveszély örvényéből, aki merész vállalkozó szellemével, tudományos ismereteivel a sziklasivatagban kincsbányát nyit meg a vidék ínséges lakosságának, az egész országnak, s önmagát is gazdaggá teszi vele, aki mintaképe a férfiúi becsületnek, s aki imádja, szereti, bálványozza ezt az asszonyt, bár soha egy szóval, egy sóhajtással nem árulta el ezt neki.
Hát nem kell-e boldoggá lenni ennek a két embernek?
Hát nem a szabályszerű költői igazság, de maga az emberi, az isteni igazság követeli-e, hogy ez a két rokonszenves alak most végre, annyi visszás esemény után egymásé legyen?
Nem lehet! Nem lehet!
Végig kell folytatniok a történetet, a keserű befejezéséig.
Az isteni jóság hatalmas úr, de az emberi törvény hatalmasabb.
Az isteni akarat azt sugallja: ,,szeressetek", az emberi törvény azt harsogja: ,,gyűlöljetek!", s a szeretet gyöngeség, a gyűlölet erő.
*
Natália és Negrotin annyira voltak már, hogy tegezték egymást. Mindennap együtt étkeztek. Eközben a férfiembernek sokféle furcsaságai kerülnek tudomásra.
Nálunk, magyaroknál furcsaság az, ha egy férfi nem élvezi a disznóhúst. Hogyan lehet az, a fölséges malacpörköltet, a drága, jó füstölt sonkát nem szeretni? S mikor mások a reggelizésnél nagy gusztussal falatozzák a finom paprikás szalonnát, akkor ez az ember a vajas kenyérnek ád elsőbbséget.
Nohát lengyel! Ez elég magyarázat.
De hát a másik talány? Negrotin nem jár soha templomba. Pedig az az Aramics olyan szépen tud misézni. Hát nem ehhez a vallásfelekezethez tartozik? Ez is kimagyarázható. Vannak egyátaljában emberek, akik sohasem járnak templomba: azért kegyes, istenfélő emberek. A kápolnaajtóig elkíséri Natáliát, ott felnyitja az ajtót, bebocsátja, s maga visszafordul.
*
Egy emlékezetes napon Natália fehér ruhában jött Negrotin elé, fehér főkötő a fején. A gyászruhát letette, a szomorú év letelt.
Negrotin alakján észre lehetett venni a megremegést. Nem tudott szóhoz jutni.
- Nos hát, hogy nézek ki ebben a fehér ruhában? - kérdé Natália.
- Mint egy menyasszony.
- No, és kin múlik, hogy valóban menyasszony legyek?
Ez a kérdés annyira érzelemtől rezgő hangon volt intézve, hogy Negrotinnak térdre kellett volna borulni, s a kérdező hölgy kezét csókjaival elhalmozni. Nem tette. - Némán állt előtte, fejét búsan lehajtva.
- Nincs rá válaszod?
- Szeretnélek boldognak látni.
- Hát boldoggá tenni nem?
- Az lehetetlen.
- Lehetetlen? Nős vagy talán?
- Nem vagyok az.
- Mást szeretsz? El vagy ígérkezve?
- Nem szeretek senkit, nem köt semmi viszony.
- Hát talán máltai lovag vagy? Fogadalom tilt el a házasságtól?
- Nem ismerek semmi fogadalmat.
- Akkor mi áll utadban?
- A fátum. Nem mondhatom meg.
- Becsület dolga?
- Becsületem tiszta. Múltamon semmi folt.
- Szegény vagy? Tönkrejutottál?
- Vagyonom elég, jövedelmem biztos. Úr lehetek.
- Akkor hát nincs más okod, hogy kezemet elutasítsd, mint hogy nem szeretsz, megvetsz, utálsz.
- Imádlak, mint egy szentet.
- De én nem akarok szent lenni, nem akarom, hogy imádjanak: én boldog akarok lenni! Én büszkélkedni akarok annak a szerelmével, akit magamnak választottam.
- Hát válassz magadnak hozzád méltót. Idehozom eléd az ország legdélcegebb ifjait; gazdag vagy, szép vagy, rajongani fognak érted. Akit választani fogsz, pártfogója leszek, áldásomat adom rátok, gyönyörködni fogok boldogságotokban, de én magam ezt a boldogságot neked meg nem adhatom.
- Nem bírom a titkodat kitalálni.
- Ne is találd ki soha. Az bennünket örökre elválasztana.
- Bűn?
- Teelőtted bűn lenne, nálam erény.
- Ebbe én belebolondulok.
Negrotin most megfogta Natália kezét.
- Kedves Natália. Te engem hét év óta ismersz. Tudod jól, hogy mi csatolt először is hozzád. Nagybátyád, a főpap, aki balsorsát előre látta, hozzám volt bizalommal, a becsületes katonához, gondjaimra bízta unokahúgát, a menyasszonyt, a vőlegényét és minden kincseit. Külön is nehéz a megőrzés, hát még a három együtt összekötve, hát még a három egymással ellentétben. Én helytálltam minden helyzetben. Ellophattam, eltitkolhattam volna előtted a kincseidet, ellophattalak volna tégedet a férjedtől, veszni hagyhattam volna őt magát. Nem tettem. Száz alkalmam volt rá, hogy elidegenítsem a szívedet attól az embertől, akire szerelmedet pazaroltad, s aki arra nem volt érdemes; volt rá alkalmam, hogy az ösztönt, a szenvedélyt, a női bosszúállást, ahogy millió férfi teszi, ahol mint bitang jószágot találom, a magam örömére lefoglaljam. Ugye, hogy nem tettem. Házibarátodnak, a te lengyelednek gúnyoltak: ugye, hogy soha egy sóhajtással, egy epedő tekintettel meg sem sértettem női erényedet. Mi voltam hát rád nézve? Atyád voltam szerető, hűséges atyád. Ha akarod, ezentúl is az maradok. Nevezlek ,,édes leányomnak". Ha ez terhedre van, egy tiltó mozdulatába kerül a kezednek, s én eltűnök előled örökre.
Most már Natália borult Negrotin előtt térdre, s megcsókolta a kezét:
- Légy hát atyám!
,,Légy hát atyám!"
...Lehetetlen, hogy egy asszony ebbe a szóba belenyugodjon. Hogy egy vágyaktól ösztönzött szív elfogadja azt a képtelen helyzetet, hogy egy férfit, aki addig jó barátja, lovagja volt, egy élte virágában levő daliát, akinek a teste acél, a lelke arany, férj helyett, szerető helyett kegyes atyául ismerjen el. A mítoszi Myrrha megfordított története volna ez: képtelenség.
Meg akarta tudni az okát.
Hiszen vannak férfiak, akiknél az ízlés meghibbant, akik egy pirospozsgás parasztmenyecskét többre becsülnek egy kényes, ideges, szeszélyes úrinőnél; példákat látott maga előtt a sertéstenyésztő és cserző uraságokban.
Hátha Negrotinnak is ilyen állapotja van. Lehet titokban tartott menyecskéje, sőt talán gyermekei is, miként amazoknak az uraknak, s azokat nem bírja magától eltaszítani. Így lesz az! A féltékenység nem hagyta nyugodni.
Katkával egy furfangos tervet főztek ki.
Katka minden járását-kelését szemmel fogja tartani Negrotinnak.
Amint az valahová kimegy, Katka azonnal leszalad a bálisnéhoz, s azt értesíti a feladatáról.
Ha Negrotin gyalog megy a falu felé, a bálisné hátára kapja a készen tartott batyuját, s követi az urat; amely házba az úr bemegy, oda a bálisné is benyit, hangosan kiabálva: ,,Vegyenek tejet, túrót, írósvajat!", s aztán kitudakolja, hogy ki és mi lakik abban a házban. Ha pedig lóháton vagy szekéren távozik el az úr, akkor a bálisné felkap a szamarára, s úgy üget a nyomában, amíg az valami tanyára be nem tér.
Egész szabályos detektívrendszer.
Rövid időn megjött a rejtély megoldása; nem kellett sokáig folytatni a furfangot.
Egy napon Negrotin azt izente le Natáliának, hogy nem jöhet le a reggelihez, de ebédre se várják; egy kis változása van, ami ellen legjobb gyógyszer a szigorú böjt. Abban nem volt semmi különös.
A délesti órákban azonban elhagyta a szobáját s kiment a kastélyból. Ünnepi öltözet volt rajta, s a vállára vetve egy szürke-fekete csíkos sál. Gyalog indult el a falu irányában. A kémkedő asszony utánasettenkedett.
Natália is észrevette a donjon ablakából Negrotin távozását, s utánaküldé a könnyű kocsit. Ez még útban találta az urat; de az visszaküldé. Nem akar kocsira ülni.
Arra aztán a bálisné ült fel, s lassan követte az urat a falu végéig, annál gyorsabban vágtatott aztán vissza a kastélyhoz.
- Az úr a falu végén a legszélső házhoz tért be.
Natália gyorsan futott le a kocsihoz, s a bálisnéval együtt egész a mutatott ház közeléig sietett. Ott leszállt, és egyedül ment ahhoz a házhoz. Benyitott a kapun.
Egyszerű kis parasztházikó volt, két lakásra osztva.
Hanem benn az udvaron emelkedett egy hatszegletű épület, oszlopos tornáccal, veresre festett falakkal, hegyes kupolával, kívül lépcsős feljárással.
A kapu alatt gunnyasztott egy öreg anyóka, aki a belépő úrasszonyt figyelmeztette, hogy nőknek a lépcsőn kell felmenni a karzatra, s valami igazoló jegyet nyomott a markába.
Natália felsietett a lépcsőkön, s benyitott az alacsony ajtócskán a karzatra. Ott csupa nők ültek.
Alant a földszinten pedig csupa férfiak álltak, feltett kalappal a fejükön, a szőnyeg a válluk körül csavarva.
Ez itt a zsinagóga.
(Még akkor a zsidóknak nem volt szabad az imaházukat úgy építeni, hogy annak az ajtaja egyenesen az utcára nyíljék, hanem egy lakóház udvarának kellett azt körülfogni.)
Natália reszketett és bámult.
Eszébe jutott mindaz a rémmese, amit a keresztény vér áldozatáról hallott. Futni akart.
De a tudás vágya erősebb volt a buta félelemnél. Nézett és hallgatott.
Az az oszlopos baldachin ott a tóra.
Az a cifra szekrény ott a frigyláda.
Az a zsolozsma, amit a kántor mély hangon énekel, az a Kolnidre.
A zsidók hosszúnapja van ma, amikor egész nap nem esznek, nem isznak, kocsira nem ülnek.
És ott az ájtatosan imádkozók között felismeri a maga Negrotinját, éppen úgy szőnyegébe burkolva, mint a többi férfi. Mindent megtudott.
*
Másnap korán reggel meglátogatta Negrotin Natáliát.
- Te zsidó vagy! - mondá neki az asszony.
- Az vagyok. Te ott voltál tegnap a zsinagógában: ott láttál.
- Ezért nem vehetsz nőül?
- Ezért. Emberi törvények tiltják, a különböző hitvallás szeretni nem enged, gyűlölni kötelez.
- S te nem tudsz ezen segíteni? Térj át az én hitemre.
- Nem teszem. A Jehova minden bűnt megbocsát, amit az ember éltében elkövetett, csak egyet nem, a hittagadást, azé az örök pokol.
- S te félsz a pokoltól?
- Nem a pokoltól, de saját magamtól: önnön lelkemtől. Az, ki meg tudja tagadni az Istenét, meg tudja az tagadni a szerelmét is, a hazáját is, s megérdemli, hogy azok is megtagadják őt. Most minden veszély között azt mondom: ,,Előttem Rafael, mögöttem Michael, jobb felől Uriel, bal felől Gábriel, fejem fölött Izrael". - De itt bennem Dániel. A törhetlen igazság. Én hitemet el nem hagyom: még szerelmemért sem...
Natália zokogva veté magát kerevetére.
- És most vedd át tőlem a szekrényem kulcsait, megtalálod benne az egész rám bízott vagyonodat, jól elhelyezve. Engemet pedig felejts el.
Azzal eltette a szekrénykulcsokat az asztalra, megfordult, és eltávozott egy búcsúkézcsók nélkül.
Natália az ablakba állt, onnan nézett az eltávozó után.
Néhány percig az a gondolat lobogott az agyában, hogy felszakítsa az ablakot, s utánakiáltson a távozónak: ,,Jöjj vissza, maradj itt! Ha teneked tiltja a te Jehovád, hogy imádd az én Jézusomat, nekem nem tiltja az én Jézusom, hogy imádjam a te Jehovádat! Ha te nem lehetsz az én megkeresztelt férjem, leszek én a te nyírott hajú zsidóasszonyod! Jöjj vissza! Maradj itt!" Néhány percig lobogott a lelkében ez a láng, aztán csak kialudt csendesen. ... Sohasem látták többet egymást élve.
Halva igen. Natália Negrotint.
Hetek múltak. Egy napon hírül hozták Natáliának, hogy Negrotin a Bez chleba meredek sziklafaláról lezuhant. Nemes gyopárt szakított le, leszédült, elcsúszott, s a kétszáz öles mélységbe lebukott, szörnyethalt. Kezében volt még a leszakított gyopár, a zsebében pedig egy lepecsételetlen levél e néhány sorral: ,,Itt küldöm neked ezt a magam szedte edelveiszt." Kívül a borítékon a címzet: ,,Özvegy Lippay Tihamérnénak". Kezéhez juttatták.
*
Évenkint annyi száz lezuhant hegymászóról adnak hírt a lapok. Ez a legideálisabb neme az öngyilkosságnak, gyors, biztos és bebizonyíthatatlan mint öngyilkosság: balesetszámba megy.
*
Azóta tenger idő elmúlt. A Bez chlebából, Valkóvárból egész város támadt, gazdag bányák, ipartelepek, gyárak milliókra menő jövedelemmel.
Arról a mártíroszlopról is, mely az első kezdeményező sírját jelöli, megemlékezik valaki, aki még most is minden évfordulón ráakaszt egy koszorút nemes gyopárból.
A szerencsétlen nők sokáig élnek.




