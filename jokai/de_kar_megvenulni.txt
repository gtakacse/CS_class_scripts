




Jókai Mór: De kár megvénülni!


Előszó
Először azt a címet akartam adni ennek az izének (mely, fájdalom! rám nézve nem regény), hogy ,,egy becsületes ember gonosztettei". Mert hát én az vagyok: becsületes ember; egyéb címem sincs: se ,,tisztelt hazafi", se ,,szeretett polgártárs", se ,,elismert szakférfiú".
Csak becsületes ember: minden pontban; még a pontok pontjában is.
Mustrája vagyok a férjeknek, annyira, hogy azt beszélik rólam, hogy ha meghalok, porrá égetnek, s mint Artemízia királyné tett Mauzolusz királlyal, italba keverik hamvaimat, s úgy adogatnak be, de nem a nőknek, hanem a férjeknek, mint óvó-szérumot a hűtlenség baktériumai ellen.
És ez nem is lett volna rossz regénycím: egy becsületes embernek a gonosztettei. Hanem hát ez mégis nagyon hasonlít a sviháksághoz, egy neme a hetvenkedésnek: virtuskodás olyannal, ami nincs. Sohasem szerettem a dicsekedést. Mit dicsekedjem a bűnömmel? Elég, ha a feleségem így szólít, hogy te ,,bűnöm!"
Inkább választottam ezt a címet ,,...De kár megvénülni!" Ezzel aztán be van ismerve, hogy vén vagyok.
Biz az vagyok. Az ötvenediket járom.
De hogyha összeszedem magamat, ha a szerpántot jól megszorítom a derekamon, a szakállamat odáig, ameddig bicolor lett, kiborotválom, senki sem mond többnek negyvennyolcnál. Ebben is megmaradok állhatatosan negyvennyolcasnak.
Csak annak a melanogénnek ne volna olyan penetráns szekfűszeg bűze, mely három lépésről elárulja, hogy az ember a haját védelmezi!
Hát én bizony nem tagadhatom, hogy a porosz háborúban már hadnagy voltam: vitézségi érmet is hoztam haza magammal. Annak is urát tudom adni, hogy hogyan szereztem.
Mikor Benedek kiadta azt a korszakalkotó ordre de bataille-t, mely szerint a katonáknak megtiltatik a pipát a patrontáskába dugni, én voltam e rendelet végrehajtásánál a legserényebb. Én magam a századomnál negyvennyolc makrapipát koboztam el a bakáim tölténytartóiból: be is szolgáltattam a Generálintendatúrának.
Ezért kaptam a medáliát.
Szereztem ugyan Szadovánál egy kardvágást is a fejemre; ha egy tüzérhadnagy kollégám fel nem szed a földről, az ágyújára felültetve: Nikkelnek hítták a derék embert, hát ott taposnak össze.
Holmi svihák ember azzal dicsekednék, hogy ezért kapta a vitézségi érmet; de én jobban ismerem a dolog meritumát: nem azé az érdem, aki a vágást kapta; hanem aki adta. Fődolog a diszciplína. Az én Tapferkeitsmedaillem a 48 pipáért jutott ki.
Igaz, hogy a régimódi magyar hadvezérek más szisztémát követtek, mint Benedek: ezt bizonyítja az a megörökített adat, amely szerint Damjanich a szolnoki ütközetben, mikor az ordinánc huszárja alól egy ágyúgolyó ellőtte a paripát, azt kérdé a talpra ugró legénytől: ,,no fiam, hát ég-e a pipád?" ,,Az enyim ég: csak az üvé égjen!" felelt a huszár. Ami azt bizonyítja, hogy a régi magyar harcregula megengedte, hogy a katonák az ellenséges ütegek tüzelése alatt is pipázzanak.
...No, hát régi legény vagyok.
De azért még nem mondtam le a világról!
Maradok a szadovai rangomnál. Főhadnagy. Penziót nem adnak: tehát aktív állapotban vagyok. Még annyira nem jutottam a becsületességben, mint Gyulai Pali, hogy a férjek rám bízzák a szép asszonyaikat gardírozni. Tőlem rettegjenek!
Tehát kezdjük az elején.
Valljuk meg őszintén, hiszen úgyis hiába titkolnám, hogy énnekem a feleségem már a hetedik rubrikában következik.
Előtte már hat sorszám van betöltve.
Pedig igen korán házasodtam: alig voltam huszonöt éves. De hát nagyon gyorsan változott a repertoár.
S igen hamar ment nálam a beleszeretés egy szép arcba.
Az első lángom klasszikus oltáron gyulladt meg: egy fekete hajú, de kék szemű görög leány volt az: A görög nyelv professzorának a leánya, akihez privátára jártam. (Azt kérded, hogy a kettő közül melyikhez? Hát hiszen ha az elébbit értettem volna, azt mondanám, hogy ,,mihez".)
Majd azután elmondom én mindegyiknek a tragédiáját sorba, csak elébb hadd mutatom be a színlapot.
A második szerelmem volt egy pompás rác leány: ennek meg szőke haja volt és fekete szeme.
A harmadik lángom egy hővérű asszony volt. Férjes nő, erős temperamentummal. Micsoda szemei! Tűzbe ugrottam volna érte - hűtőzni.
A negyedik volt egy színművésznő. Már ennek az arcát nem próbálom meg leírni; mert az annyiféle volt, ahány szerepet játszott. Azt pedig a színpadon kívül többet játszott, mint a színpadon. Ez volt rám nézve a legveszedelmesebb láng. Képes lettem volna érte elhagyni a juridikus pályámat, s elmenni vele színésznek. Amire ő is biztatott. Én persze primo amorozónak képzeltem magamat, csakhogy ő meg apaszerepkört szánt nekem. Ez volt a legcifrább történet.
Az ötödik ideálom volt egy ,,Sáron rózsája". Igazán mélyen szeretett polgártársné! Az is nagyon szeretett engem. De nem érhettünk célt, mert az a bizonyos törvénycikkely még akkor nem volt szentesítve.
A hatodik volt egy szelíd tekintetű, ártatlan gyermek, akinek a komoly arcába, az okos beszédjébe voltam szerelmes. Egy septenvirnek a leánya, akinek az apja is szívesen látott. Amellett még lett volna belőlem valami. Annak volt ambíciója. Gesztenyeszín haja volt, és olyan szemei, mint az őznek.
(Te most lecsapod a tollat az asztalra, s azt mondod: ,,de hát megbolondultál, te öreg, hogy ilyen leleplezéseket adsz magadról? Hátha a feleséged olvasni fogja? Rád ismer a történetedről álnév alatt is." Légy te afelől nyugodt. Ez a hat rózsa mind huszonöt év előtt virágzott számomra, és most huszonöt év múlva mind összekerültek egy csoportba a házamnál: mindennapos látogatói a feleségemnek; néha mind a heten együtt ülnek az ozsonnázó asztalnál; hat fertályszázados ideálom, hetedik a feleségem: képzelheted, hogy mi mindent beszélnek azok énrólam! Meg van énnekem számlálva minden hajamszála; de annyi nincs, hogy minden bűnömet fedezné egy hajszál.)
No, ez ellenmondásnak látszik a bevezetésben előadott jellemrajzommal, melyben Mauzolusz királlyal egy ugyanazon taplóbul faragott férjnek vázoltam magamat. Hja, ezt csak a világ hiszi rólam: az egész világ; de azt, hogy titokban milyen gonosztevő vagyok, azt csak azoknak a párkáknak a törvényszéke tudja, akik a szívekben és vesékben és asztalfiókokban olvasnak.









Jókai Mór: De kár megvénülni!


X
Hát ez már micsoda svindli megint? Egyszerre a X-ik fejezeten kezdeni a regényt! Az olvasó, meg a kiadó becsapására van-e ez fundálva? Higgyék, hogy már kilencet átforgattak belőle, s aszerint számítsák a honoráriumot?
...Nem a! Kérem alássan; nem római X-es szám az odafönn, nem is egy kétlábra állított érdemkereszt, sem pedig ama bizonyos matematikai föladványokban szereplő ,,egy ismeretlen", hanem valósággal az első regényszakasznak a címe: a fatális görög ,,Ch" betű, a hellén alfabetben = X.
Az a kiakolbólított ,,ch", amit az új magyar írók, mint szittya ajkakhoz érdemetlen indigénát a köztünk lakhatás engedélyétől megfosztottak s helyette, váltogatva, hol a ,,k"-t, hol a ,,h"-t sorakoztatják, a használt szó természete szerint. Így például, ahol anarchiáról van szó, ott azt írják, hogy ,,anarkia", (mert az kemény falat), ellenben, ahol psychologia fordul elő, ott azt írják, hogy ,,pszyhologia" (lágy az!). A bacchanál a kezdetén íródik ,,bakkanálnak", a vége felé aztán jó neki a ,,bahhanál"; a machinatiót pedig az határozza meg, hogy ki követi el; ha a néppárt részes benne, akkor ,,makináció"; de ha a púroszok csinálják, akkor ,,mahináció".
De bár hamarább tették volna derék nyelvigazítóink ezt az idegen betű számkivetést! De sok keserűségtől megőriztek volna egy egész generációt: különösen pedig engem.
Azt persze nem is sejti már a jelen ivadék, hogy micsoda nagy szenvedéseken kellett átlábbadozni a megelőző bácsiknak.
A Bach-korszakban azzal sanyargatták a szittya legények porcikáit, hogy németül tanulni muszájoltattak. Hát persze azt tették, hogy nem tanulták meg. Az érettségi vizsgánál azonban erre is rákerült valahogy a sor. Kalkulust kellett belőle kapni, különben nem adták ki a bizonyítványt. A vizsgáztató tanár megmondá őszintén a vizitátor tanfelügyelőnek: ,,egy szót sem tud ez a fiú németül: nem vette be a nyaka". ,,Dehogy nem tud! - biztató a hatalmas úr - állj elém, fiam, Szekeres: hát hogy mondják németül azt, hogy ember?" ,,Mensch!" - felelt rá készen a diák. - ,,Például: az ember próbál?" - ,,Das Mensch probirt." (Ezt a tarokkból tanulta.) - ,,Hát azt hogy mondanád magyarul, hogy Ferd?" - ,,Lú!" - ,,Nagyon jól van, fiam, Szekeres! Hiszen tudsz te németül." S adtak neki ,,elégségest".
Mikor aztán következett az új politikai korszak a rájkszráttal, akkor a furfangos állambölcsek azt eszelték ki, hogy fordítanak egyet a közérzületen: ne szidják már a mérges dentumogerek a ,,német"-et, szidják inkább a ,,görögöt".
Én éppen akkor jutottam az érettségi vizsga fogzási korszakába.
Maig sem tudom, hogy miért kellett nekünk görögül megtanulnunk! Hiszen nem mi járunk Athénásba Wertheim-kasszákat feltörni.
Abból pedig most már komolyan kellett vizsgázni, nem úgy, mint hajdan a ,,Márton grammatikából"; mert ezzel az intézkedéssel magasabb kormányzati és állampolitikai célok voltak összekötve: gátat vetni az intelligencia túltengésének. Hogy ne legyen annyi jogász Magyarországon. Erre volt jó a görög nyelv.
Engem a közgyámom (árva gyerek voltam), nehogy a fővárosi erkölcstelen világnak idejekorán martalékul essem, elküldött egy vidéki városban híreskedő középiskolába; ott is, nagyobb biztosság kedvéért, kvártélyra és kosztra állandósított magánál a nagytudományú igazgatótanárnál.
Nagyérdemű tudós Poprádi Esdrás uram igazán megérdemelte a címeit; mert ő maga négy katedrát látott el. Ő tanította a geográfiát, a matézist, az antikvitáteszt meg a görög nyelvet.
A beszélő orgánumának bizonyos sajátságaért úgy hítták, hogy ,,szuszka". (Ugyanaz, amit a német tájszólam úgy határoz meg, hogy ,,der Knyaufete"). Aki a mássalhangzókat elvetéli: az ,,m"-et ,,b"-nek, az ,,a"-et ,,d"-nek, a ,,g"-t ,,k"-nak, ,,ny"-et ,,ty"-nek, a ,,z"-t ,,sz"-nek ejti: az ,,r"-et pedig úgy elköszörüli, hogy ,,ch" lesz belőle.
Ez az átkozott görög ,,ch"! Sohasem volt vele a tanár megelégedve, ahogy a görög ,,chi"-t kiejtettem: - úgy kell azt mondani, ahogy ő mondja az ,,r"-et.
Ennélfogva amit a clarissime prelegált, abból a szittyák nem értettek semmit, amiből az a jó következett, hogy kénytelenek voltak a könyvbül is elolvasni az illető tudományt; mikor aztán felelni kellett, akkor iparkodtak éppen olyan szuszka (Dunántúl ,,tutma") kiejtéssel felelni, mint aminő a professzor úré; amiből megint a professzor úr nem értett semmit, de azért meg volt vele elégedve. = Egyáltalában nem üldözte a studiózusokat az egzaminálással. Életelve volt: ,,quieta non movere". Bejött a tanterembe: fölolvastatta a katalógust, azzal leült a pulpitusa mögé, fölnyitotta a könyvet, ahol a szamárfül be volt hajtva; rákezdte a prelekciót, ledarálta a penzumot; mikor az óra ütött, becsapta a könyvet, leszállt a pódiumról, s elballagott.
Aki többet akart tőle megtudni, az följárhatott hozzá privátára.
Ezek között különösen a görög nyelvtanból adott magánleckék voltak látogatottak, mivelhogy reggel hét órakor volt a terminusuk; télen úgy, mint nyáron.
Nem, mintha a diákok nagyon tartanák magukat az ,,aurora musis amica"-hoz, s szeretnének korán fölkelni, hanem inkább azért, mert akkor még a professzor aludt. Soká szokott aludni, soká fenn volt éjszaka.
Hát aztán ki tartotta a privátát Esdrás úr helyett?
Az bizony supleáltatta magát a külön tanórán a leánya által. Ő ott aludt a mellékszobában, nyitott ajtónál, semmi vétség nem volt a dekórum ellen; aztán a professzor fia is ott volt - egy notórius árulkodó. Az is velem egy klasszisban tanult.









Jókai Mór: De kár megvénülni!


Y
Ez megint egy új fejezetnek a címe; egy görög betű, úgy mondják ki, hogy ,,pszi".
Sajnálom, de nem tehetek róla; - minden nyelvet az alfabeten kell kezdeni. - Majd lesz itt még orosz ,,asbuki" is.
Első a helyes kiejtés.
Hárman ültünk a hosszú asztalnál, akik ezt tanultuk. Én, - a fickó, - a báró, meg az Amarillisz.
Le is szokás az alakokat írni, ugye, akik a regényben okvetetlenkednek?
Hát engem ismersz; valamivel csinosabb voltam, mint most, akkor még olyan sűrű szőke hajam volt, hogy beletört a fésű foga; ezúttal még lelógott a homlokomra, később aztán kefemódra lenyíratott; de ez majd utóbb jön; bajusz, szakáll még csak akkor ütközött; karcsú legény voltam, de jól megtermett; én voltam az első táv- és magasugró a tornában. Büszke voltam a szép fogaimra, a profilomban volt valami napóleonian, ellenben a két pofám olyan kidudorult, hogy sokszor azt kérdezték tőlem: min nevetek? Most is olyan; az volta gúnynevem, hogy ,,lomkiri" (L'homme qui rit).
Az egyik szobatársam volt a ,,fickó", a tanár fia. Volt ugyan keresztneve is: Agezilausz, de ezt nem használták, legföljebb a végét, megtoldva egy ,,pub"-bal, - az apja maga is csak fickónak titulálta. Ezt ki nem állhattuk, mert ő volt a legjobb tanuló a klasszisban. Már akkor stréber volt.
Valamennyiünk között ő volt a legvéznább termetű, nyápic legény; azért mégis ő készült tiszti pályára lépni. Azt mondta: ezredes lesz.
A másik szobatársam volt a báró. A báró Nikkel. No, ennek nem kellett gúnynév; elég volt annak a maga neve. Báró is, meg Nikkel is. Az apja württembergi volt, mint dragonyos tiszt került hazánkba; beleházasodott egy fölvidéki tótkirály famíliájába, s lett a fiából a legpogányabb magyar soviniszta, aki csak valaha ablakokat beverni segített. Attila nevet kapott a keresztségben. Széles vállú legény volt; karja hosszú, tenyerei éktelen nagyok. Erős inai voltak, különben szikár termete; arcbőre odafeszült a koponyájához, hatalmas orral volt megáldva, s annyi bajusza volt már, hogy hegyesre kipödörhette, s követelte, hogy azt meglássák. Ez is jól tanult; a matézisben különösen előtte járt a professzornak. - Szünetszüntelen verekedtünk; ökölre, botra, birokra, a vívóoskolában karddal csupasz testre; és amellett a legjobb pajtások voltunk; egy életünk, egy halálunk, egy erszényünk - és még az is megesett rajtunk, hogy egy szeretőnk. Az egész életfonatom úgy össze-vissza van szőve, gubancolva a jó Nikkel Attiláéval, hogy le nem tudom a kettőt egymás nélkül gombolyítani; s végül is tartok tőle, hogy csomóra fog fúlni.
A negyedik volt az asztalunknál a bennünket oktató vezérszellem: Amarillisz kisasszony...
...Megálljunk elébb egy szóra. Nem így hítták az én első ideálomat. A szent keresztségben igazi kalendáriumi mártírnő nevét viselte.
Azonban hát noblesz oblizs. Hölgyek irányában tartozik az ember diszkrétus lenni.
Én a hölgyek neveit, akik ezt az én regényemet szövik-fonják, jónak látom virágnevekkel helyettesíteni.
Így lesz a görög leányból ,,Amarillisz". A szép rácnőt hívni fogom ,,Iringó"-nak. Az eleven ördög lesz a ,,Fritillária".
A művésznőt hívom ,,Passiflorának". A sémi hölgy neve lesz ,,Mirrha".
A bölcs szüzek mintaképe lesz ,,Estike". (Diákul Hesperis matronalis.)
S végül a törvényes összeköttetésem vezéralakjának érdeme szerint jut a ,,Pálma".
       
Ekként előrebocsátottam a színlapot. Mármost lássunk a maszkírozáshoz.
Amarillisz kisasszony tökéletes görög szépség volt; valódi Minerva, külsőleg és szellemben is.
Arcban ugyanaz a kép, amit a rajztanárunk másoltatott velünk krejonnal, csak a sisak hiányzott a fejéről, a négy ágaskodó paripával.
S hogy tudta szavalni az Iliászt!
No, ha én lettem volna Párisnak a bőrében, mikor a három istennő közül választani kellett, én már csak Panasznak adtam volna az aranyalmát. S milyen bolond fordulat lett volna ebből! Ha megszöktetem az Olympról az alma matert! Most nem volnának diákok a világon!
Amarillisz kisasszony is úgy ugrott ki készen fegyverzetestül az életbe, miként hajdan Minerva Jupiter fejéből.
De ez nem az apja fejéből ugrott ki. Az anyja volt görög nő. - Igazi, Macedóniából hozott görög nő, kinek szülői, mint kereskedő-család honosultak meg a városban. Esdrás urat a görög nyelv ismerete segíté a boldog házassághoz. Amarillisz az anyatejjel együtt szívta be a görög tudományt, maga az anyja játszva tanította meg rá. A fickó már nem részesülhetett ebben a könnyű metódusban, mert az anyja korán elhalt. Amarillisz valami öt évvel lehetett idősebb az öccsénél: lehetett húsz éves, a fickó tizenöt, én és a báró (engedelmet kérek: az ,,ember" az ,,én"-nél kezdődik, és nem a ,,báró"-nál) voltunk tizennyolcasok.
Ezekre a statisztikai adatokra szükség van egy olyan históriánál, amelyet nem a költői fantázia nemzett, de melyet az objektív kontempláció költött ki a pszichológia és fiziológia, valamint a pozitív helyzetek stúdiumának kemencéjében.
Mert ha például az a helyzet áll elő ,,most" (a század X-ik évtizedében), hogy két 18 esztendős diák beleszeret egy 20 esztendős leányba, előre tudja az olvasó a végét: - vetélytársak fekete golyót húznak - amerikai párbaj - megmaradt pár boldogságát szülők ellenzik - mennek vendégfogadóba, este vacsorálnak reggel két agyonlőtt gyerek egymás mellett. - Ez már a rendes befejezés manapság; akár ne is olvassa az ember végig. Hanem ez még a hatvanas években nem volt általános társadalmi sablon. Mi, ifjak, még akkor szerettük az életet, s arra meg éppen nem voltunk képesek, hogy egy szeretett leánynak a szép fejét golyóval szétzúzzuk; ha a mienk nem lehet, a másé se legyen. Ez csak a mostani kényes, nyaffadt, nyámnyila nemzedéknek a kibúvója.
Tehát az én időmben a gyerekek közti szerelemnek, kivált ahol a leány idősebb a fiúnál, kellett valami praktikus megoldást keresni.
Ez volt mindenekelőtt a görög nyelv.
Talán emlékezel is arra az adomára, amit ez időben szájról szájra adtak az akkori osztrák kultuszminiszterről? Őexcellenciája, akinek a görög kedvenc eszméje volt, egyszer egy díszlakománál kihúzta a kronométerét a zsebéből, s így szólt: ,,most az én órámon félnégyre, és én bizton mondhatom, hogy ebben a percben a Gesammt-monarchia összes iskoláiban kétszázhatvanhétezer diák mondja ezeket a szavakat: TETYFOS, TETYFIA, TETYFON."
Mi is azok közé a Gesammtstudentek közé tartoztunk, akiknek összesített himnusza ekként szállt az égbe.
Amarillisz ajkairól tanultuk a helyes kiejtést. Készakarva nehezen, hogy többször szájunkba rágja azokat a kimondhatatlan görög betűket.
,,Khi! khi! khi!"
,,Nem jól van."
,,Rhhhi! Rhhhi!"
Ez csúf betű.
Olyan, mint mikor a macska fúj mérgesen a kutyára.
Sokkal kedvesebb hangzású a ,,Kszí".
Mint mikor a kutyát uszítják ,,ksz - ksz!".
De legkedvesebb (nőajkról eltanulva) a ,,Pszi".
Én ezt mindig úgy mondtam, hogy ,,Puszi".
Kellett, hogy megkorrigáljon.
Én persze azon törekedtem, hogy ő tanulja meg tőlem ,,Y"-t úgy ejteni, hogy ,,puszi".
Egyszer aztán formális kiejtési vita támadt közöttünk.
De ennek megint új fejezetet kell szentelnem.









Jókai Mór: De kár megvénülni!


X? VAGY x? GÖRÖG X.
Amarillisz kisasszony dolga volt a mi írásbeli egzercíciumainkat revideálni és kiigazítani, nehezebb föladatoknál kerékvágásba segíteni.
Én egyszer a következő sort írtam a gyakorlataimba: ,,Kisassonu! hn magat alalba imadom"
Amit ő ezzel az alája írt sorral adott vissza.
alal ellen ninx orbossag!
- Ohó! Ez nincs helyesen írva! - disputáltam én. - A ,,kszi" nem helyettesítheti a ,,cs"-ét.
Amiből a laikus olvasó is kitalálja, hogy a két görög betűs sor magyar frázist takargat. Az enyim azt mondja: ,,kisasszony" én magát halálba imádom", az övé pedig így szól: ,,halál ellen nincs orvosság!"
Csakhogy a görög alfabetből hiányzik a magyar ,,cs" betű.
- Én nem fogadom el a ,,ninksz"-et ,,nincs" helyett.
Én azt állítottam, hogy a magyar ,,cs" betűnek a görög ,,chi" felel meg; ő pedig azt mondta, hogy a jóni kiejtés szerint a ,,kszi" a valóságos ,,cs".
- Döntsön a professzor úr; én őrá appellálok. Amarillisz azt mondta rá: ,,jó lesz".
- De énnekem nem elég az, hogy ,,jó lesz", hanem fogadjunk.
- No hát, mibe fogadjunk?
- Mit kíván kegyed, ha én vesztem a fogadást?
Amarillisz nagy árt szabott; egy autogramot korunk leghíresebb költője: Dombiratosi Leótul, akinek a daliás alakja rendes rovatképe vala a Bolond Miska című lapnak. Amarillisznek az autogram-gyűjtés volt a szenvedélye.
- Megszerzem - ígértem én.
- És ön? - kérdé Amarillisz.
- Én pedig, ha nyerem a fogadást, kapok öntől egy görög Y-t: az én kiejtésem szerint.
Márványarc maradt. Azt felelé: ,,áll".
Apellálunk a professzorra: vajon X-e vagy x a Cs?
       
Hiszen ha szokása lett volna Esdrás úrnak csak egyetlenegyszer is beletekinteni az írásgyakorlatainkba, csodadolgoknak jöhetett volna nyomára; de ő ezzel nem rontotta a nyugalmát.
Tudta, hogy istentelenségeket csinálunk; inkább ránk sem nézett, hogy meg ne botránkozzék benne. A lustaság volt a szignatúrája. A két órai priváta alatt rendesen aludt, mi költöttük föl, mikor már közeledett az iskolába menés ideje.
Hanem délben aztán annál beszédesebb volt. Sokat evett, sokat ivott, és sokat beszélt. Csakhogy nem bort, hanem vizet ivott. Fenékig ürítette az öblös poharat minden étel után. Valóságos krapulát ivott magának - vízből.
De aztán, amit beszélt asztal fölött, az is méltó volt a vízrészegséghez. Folyvást a muszkát dicsérte előttünk.
Ez a nemzet van hivatva a jövőben arra a szerepre, amit a múltban a görög nemzetre ruházott a sors. Megalkotja macedóniai Nagy Sándor birodalmát a Helleszpontusztól Kelet-Indiáig s a Hiperboreókig.
Egységes nemzet, százmillió lélek, egy nyelv, egy vallás, egy fő, egy akarat.
Semmi beteges szabadelvűsködés; erős, öntudatos abszolutizmus. Ideálja a kormányformának.
Hatalom, mely előtt minden másnak el kell enyészni.
Hát még az irodalma! Valamennyi orosz írót mind ismerte; azoknak az eszméi az igazi világító tűzoszlopok a pusztában. Itt nem állt meg; átvegyegett a gyakorlati politika mezejére. Elhistorizálta, hogy ő végigjárta az egész magyar szabadságharcot. Nem svihákoskodott. Bevallotta őszintén, hogy nem kombattáns minőségben. A magyar kormány kinevezett minden hadsereghez egy tollfogható egyént, akinek hivatalos címe ez volt, ,,hisztoriograf"; a honvédek azonban úgy hívták őket, hogy ,,hadi pacsirta" - ő Nagy Sándor hadtesténél fungált, mint hadi pacsirta.
Itt ismerkedett meg a vége felé az orosz tisztekkel. Fraternizáltak.
Óh, az oroszok nagyon szeretik a magyarokat!
Azt mondta az egyik orosz parlamenter a magyar tisztek lakomáján: ,,Barátim! Mi nem azért jöttünk Magyarországra, hogy titeket leigázzunk; hanem hogy magunkhoz fölemeljünk. A ti országotok a mi egyenes utunk Konstantinápolyba. Meglátjátok, hogy mennyire meg tudja becsülni az orosz a dicső magyar népet. A magyar ezredek fogják képezni az orosz cár testőrseregét, ahogy most a finnek. Ezeknek is meghagytuk az ősi szabadságukat, alkotmányukat, országgyűlésüket. Beszélhetnek, írhatnak, nyomtathatnak a maguk nyelvén, amit csak ők értenek. Még bankót is nyomhatnak, amin egymástól vásároljanak. Teringettét! Ha a magyar mágnások befészkelik egyszer magukat Szentpétervárra, kiszorítják a cári udvarból az orosz főurakat. - A magyarok talentumait fényesen fogják ott megjutalmazni! Kapva kapják majd a magyar művészt, írót! - Hát még a prókátoroknak micsoda aratásuk lesz Oroszországban! - És a nagy üzletek! Ahol annyi a heverő pénz, az ugarföld, az aranybánya s a munkához szokott tenyér! Csak Oroszországban úr az úr igazán!"
Ilyen glicsériákat kellett nekünk hallgatnunk mindennap Esdrás úr asztalánál - pohár víz mellett. Csak legalább egy kis rosztopcsint adott volna hozzá!
Annyiban alkalmazta a konyháját szármata szimpátiáihoz, hogy minden héten kétszer főzetett ,,stsi" levest meg ,,barcs" levest. Ez nem is rossz. Az egyik káposztábul készül, a másik vörös répábul, kalbász darabkákkal.
Így töltögette belénk kanállal az orosz eszméket.
Mikor aztán a kosztosok megszöktek az asztaltól, akkor még ott fogta a fickót, s elkezdett neki oktatást adni az orosz nyelvtanból.
- Ennek fogod köszönni a szerencsédet, fickó!
S a fickónak ebéd után, addig az egy óráig, amíg mi balmoztunk, neki kellett feküdni az orosz nyelvtanulásnak, s magolni nyelvtornázó szavakat.
Az igaz, hogy nem is neki való volt a balmozás.
Manapság már ezt a szót is alig ismeri valaki. Az én diákkoromban pedig ez volt a mulatságok koronája.
A magyar ,,balom" szó valószínűleg a francia ,,ballon"-hól származik, különben Kollárék azt is a szláv nyelvnek reklamálnák.
Egy roppant nagy labda volt az borjúbőrből, melynek töltelékét egy fölfújt marhahólyag képezte. Ezt ököllel kellett fölütni a magasba; mentül erősebb volt a legény, annál magasabbra repült a balom; - és ennek azután többet nem volt szabad a földre leesni; a körben álló fiúknak a leszálló balmot röptében kellett ismét ököllel fölcsapni a levegőbe; aki elhibázta, az maga kapott ütleget a többiektől. Gyors láb, ügyes kar, biztos szemmérték kellett hozzá; játék után föl volt dagadva az embernek az ökle. Ez volt a magyar laun-tennisz.
Hát ez persze nem volt a fickónak való mulatság.
Én sem tudom, hogy nekünk mire használt; ma már kiment a divatból.
Hanem, hogy a fickó jól járt a muszka nyelv tanulásával, azt már bizonyosan tudom.
Minthogy ez az alak az elején túl nem kerül elő ebben az én történetemben, mindjárt abfertigolom, elmondva röviden a curriculum vitae-ját. Poprádi Agezilausz mindenféle iskolákon keresztülvágva magát, végre bejutott a bécsi hadügyminisztérium valamelyik bransába, főhadnagyi sarzséval. Új korszak, új kormány előálltával a szentpétervári nagykövetség is új diplomatával lett betöltve, aki egészen a maga ízlése szerint kívánta a hivatalos személyzetét megalakítani. Olyan katonai attasét kívánt maga mellé, aki tökéletesen bírja szóval és tollal az orosz nyelvet: A hadügyminisztérium lámpással kereste a muszkául értő tisztet. Nem talált mást, mint a főhadnagy Poprádit. Azt rögtön kinevezték katonai attasénak a nagykövetséghez. Amint megérkezik Szentpétervárra, s bemutatja magát a főnökének, az méregbe jön: azonnal telegrafáltat a hadügyminiszternek, hogy mit küld őmellé egy hadnagyocskát katonai attasénak? Egy nagykövetnek legkevesebb őrnagyi rangú attasé kell! Nosza fölhajtják az őrnagyokat, sorba kérdik: ,,Ki tud oroszul?" - ,,Hát az ördög!" (Az tud; de nem vállal attaséi hivatalt.) ,,Ki tanul meg rögtön oroszul?" - ,,Hiszen Kolumbusz tojása ez!" Ki kell nevezni főhadnagy Poprádit őrnagynak. S főhadnagy Poprádi megkapta az őrnagyi rangot, a pléhgalléros uniformissal együtt, persze egy utászezrednél. Akkor jött aztán még csak dühbe a szentpétervári nagykövet, mikor az új őrnagy bemutatta magát a molnárszínű őrnagyi uniformisában. Hej, de összetelegráfteremtette az egész minisztériumot: ,,Hát egy pionérrel parádézzak én az orosz cár udvari báljaiban? Rögtön tegyétek át az attasémat egy huszárezredhez hasonló rangminőségben, mégpedig az orosz cár nevét viselő huszárezredhez!" No hát ezt is meg kellett adni neki. A huszármente is utána küldetett. S így lett a mi hajdani iskolatársunkból félesztendő alatt pionérhadnagyból huszárőrnagy. Énnél gyorsabb káriért, úgy hiszem, még senki sem csinált. És mindezt azért, mert ő azalatt, amíg mi ebéd után halmoztunk, a muszka grammatikának feküdt neki. - Most már úgy tudom, hogy alezredes. S ha még soká tart a béke, bizonyosan ezredességre viszi. Ahogy előre megjövendölte magának, mint kitűzött életcélt.
Én pedig maradtam főhadnagy (többet nem is érdemeltem), de a másik pajtásom, a báró, aki jól kitanult zsenikari tiszt volt, három háborúban részt vett, mint tüzértiszt, az ütege élén Königgrätznél bravúrokat követett el, új puskaport is talált föl, nem vitte följebb a dolgát a kapitányságnál.
       
Üss hátba, kérlek! Hisz én azt ígértem, hogy regényt fogok neked diktálni, s most veszem észre, hogy interpellációt szuggerálok kezdő delegátusok számára. Hát, én nem értek a regényíráshoz (ketten együtt se sokat); azért, amint rajta érsz, hogy divagálok, csak te üss hátba.
       
Hát ott hagytuk el, hogy vajon a magyar ,,cs" betű, melyet a német négy betűvel tud csak nyélbesütni (tsch), melyik írásjeggyel azonosítható a görögben, a X-vel-e, vagy a x-vel?
Azon függ, hogy lesz-e ebből regény, vagy nem lesz?
Az ám! Csakhogy mielőtt a fogadás kétséges tétele az illetékes bíró elé terjesztetett volna, Amarillisz kisasszony biztosítékot kívánt letétetni: zálogot.
No, az ő zálogát nem kellett bírói kézbe deponálni.
Hanem az enyimet. - Az volt halhatatlan költőnk, Dombiratosi Kázmér (most már Kázmér?) nagybecsű autogramja. Elébb az legyen biztos kézben.
Megszereztem. Hogyan jutottam hozzá?
Levelet írtam a nagy költőnek, melyben úgy mutattam be neki magamat, mint orientalistát, azt a kérdést intézve hozzá, hogy vajon a legújabban megjelent remek népballadája: ,,Jóska és Sárika" nem utánzata-e a hírhedett perzsa költő, Firduszi ,,Josszuf és Zulejka" költeményének, mely ugyan még európai nyelvre nincs lefordítva, de amelyet ismerhetett kedves barátja, Lisznyai Kálmán palóc dalaiból, aki szintén írt hasonló balladát?
No, már egy ilyen kérdésre csak kell választ adni a legmegátalkodottabb celebritásnak is.
Pár nap múlva kezemben volt a felelet.
,,Vigye el önt az ördög a Firduszijával együtt. Én nem olvastam soha azt a perzsa balladát; Lisznyai Kálmán pedig nekem nem volt kedves barátom; - hisz énnekem még akkor hátul gombolták a ruhámat, amikor az már meghótt. Én nem lopok mástul, csak magamtul. Dombiratosi Rafael!"
(De sok keresztneve van!)
A drága zálog tehát már kézben volt.
De nem olyan könnyű volt ám a pert levátába bocsátani.
Mert a tanár úrnak az a szokása volt, hogy ha kérdeztünk tőle valamit, akkor ő ahelyett hogy válaszolt volna, visszakérdezett.
- Tanár úr! Én egy kérdést volnék bátor megkockáztatni.
- Elébb majd én kérdezek tőled valamit.
- Tessék.
- Mit szoktatok ebéd után csinálni?
- Balmozunk.
- Hogy híják görögül a balmot?
- ,,Szfaira."
- Igen, ha labda. - De hát ha ballon?
- Akkor ,,Ochrezisz".
- A macska egyen meg! Az a ,,ballet". A léggömböt kérdeztem.
- ,,Thülákósz."
- Hát a gólyát hogy hívják görögül?
- Pelargósz.
- Mármost a kettőből hogy csinálnál egy szót?
- ,,Pelargothülákosz."
- Nagyon jól van. Mármost fogd ezt a könyvet, s fordítsd le belőle ezt a mesét. Majd azután add elő a magad dolgát. Valami kis tömzsi könyvet húzott elő a zsebéből kutyabőrbe kötve; abban meg volt jelölve fogpiszkálóval a lap, amivel nekem el kell bánnom.
Egy régi görög mese volt a lefordítandó föladvány. Amarillisz kisasszony segítségével diadalmaskodtam fölötte. A görög mese macedóniai Nagy Sándor utazását írja le, ahogy a nagy hódító a Khokonoor hegységen keresztül átszállt Kelet-Indiába.
Hozatott magának egy óriási nagy saskeselyűt. Annak a hátára fölült, mint egy nyeregbe. A sas fölszállt vele a magasba. És ekkor Nagy Sándor egy hosszú dárda hegyére föltűzött egy ürücombot, s ezt előretolta a sas orra elé; abban az irányban, amerre Kelet-India feküdt. A sas elkezdte üldözni az ízletes falatot, nekieresztett szárnyakkal. S minthogy azt sohasem érheté el, tehát egyenesen elszállítá a királyt a hegyek fölött Kelet-Indiába.
- No látod! - mondá Esdrás úr, mikor a penzumot átadtam neki. - Most már érted a hüszteron-proteront? Ezen a nagysándori tradíción alapul az én találmányom, amit nem adok alább egy milliónál. Mióta keresik már a léggömb kormányozhatóságának titkát? - Nem ér semmit az okoskodás. - Gázmotor, villanygép mind haszontalanság. Én azt teszem, hogy fölviszek magammal a léggömb kosarában négy anyányi gólyát. Azokat hámba fogva odakötöm a kosárhoz. Ki lesznek jól éheztetve. Akkor előretolok egy nagy gereblyét, amelynek a fogaira hosszú zsinegre kígyók, békák és apró kacsafiak lesznek fölakasztva. Arra a négy gólya fölrebben, utána száll a csaléteknek, s hatalmas szárnycsapásaival irányt ad a léggömbnek; nekem aztán csak az a föladatom, hogy a gereblyével kormányozzak bölcs belátásom szerint. Ezt a találmányomat én a muszka kormánynak fogom eladni.
Én el voltam ragadtatva e zseniális eszmétől.
- Van-e nálatok otthon gólya?
- Százával, mikor kiárad a Béga.
- Hozass nekem négy darab gólyát.
Megígértem, hogy hozatok; de hazafiúi indulatom kiköttette, hogy elébb az osztrák minisztériumot kínálja meg a találmányával.
Elvégre hozzá tudtam jutni a kérdés föltevéséhez.
- Azon disputálunk a kisasszonnyal, hogy vajon a görög betűk közül melyik használható a magyar ,,cs" kifejezésére: a ,,chi"-e vagy a ,,kszi"?
- Szeretem, hogy ilyen tudományos kérdések iránt támad érdeklődés az ifjú szívekben. Erre a kételyre világos konkrét adattal felel meg a történelem. A görög krónikaíró így ír egy magyar nevet: Cabuxingilaz (Chabukszingilász), amit filológusaink akként olvasnak: ,,Csabacsüdgyula". És így mind a chi, mind a kszi használtatott a görögök által a magyar nevekben előforduló cs betű helyett.
Mi egymás szemébe néztünk Amarillisszal.
- De én ebben az ítéletben nem nyugszom meg! - hencegtem én. - Mi fogadtunk a kisasszonnyal. Az nem járja, hogy mind a kettőnknek igazat adjon a döntőbíró. Mi legyen akkor a fogadás díjával, ha mind a két fél párin marad?
- Igen! Igen! - segített Amarillisz. - A díjnak ki kell adatni! (Ő sem akarta engedni a költői autogramot, amit már magáénak hitt.)
- No, hát az attól függ, hogy micsodák a fogadók? Vegyeskereskedők-e, vagy szportmenek? Ha vegyeskereskedők, akkor azt cselekszik a kölcsönös igazság esetén, amit a nürnbergi szivarexportőr, meg a pesti patyikus. A szivar-exportőr küldött a pesti patyikus nyakára egy ládika portoricót, harminc márka utánvétel mellett; arra a pesti patyikus meg fogta magát, küldött a nürnbergi szivarosnak harminc márka utánvét mellett egy nagy doboz bajuszkenőcsöt. Kölcsönösen megadják a díjat. Ha pedig szportmenek a fogadók, s egyszerre érnek a lovaik a jelpóznához, akkor azt mondják: ,,todtes Rennen!", s nem fizetnek semmit.
- De én ez ellen kifogásolok. Én fél lófejjel elébbre vagyok. Mert én bebizonyítom a magyar heraldikából, hogy cs betű helyett mindenkor ch használtatott: a Zicsi és Pécsi neveket mindig így írták: Zichy, Péchy, és sohasem írták Zixinek, Péxinek.
- No hát elismerem, hogy fél lófejed van - szólt papa Esdrás. - Amarillisz fizeti a díjat, föltéve, hogy nem kerül pénzbe.
- Dehogy kerül.
- Akkor vedd meg rajta.









Jókai Mór: De kár megvénülni!


V. AZ ELSŐ CSÓK
Másnap korábban fölkeltem, mint a két szobatársam. Azt hittem, hogy azok még alusznak. Még nem ütött a görög lecke órája.
Kimentem a kertbe. Szép tavaszi reggel volt. A verebek csiripeltek. A jácintok, tulipánok piros csíráikat dugdosták elő a virágágyakból. Fürge veres bogárkák szaladgáltak a földön, egymás ismeretségét keresve. A nyárfák rügyeinek balzsamától csupa ámbraillattal volt tele a levegő. Az ifjú szívben is ilyenkor támad valami megzsendülés, amiben ott van a tavasz melege. Bogár volna: fölébredne, csíra volna: kibujkálna, balzsam volna: illatozna.
Jól sejtettem. Ő is ott volt. Amarillisz.
A jácint ágyat porhanyította kis gereblyéjével, nekitérdelve. Nekünk szabad volt a kertbe járnunk, a leckéket könyv nélkül tanulnunk.
Én egyenesen odamentem hozzá. Kívülünk nem volt ott senki.
- Kisasszony! Én jövök a fogadásom díjáért.
Erre ő fölállt, a ruháját rendbehozta, ami föl volt tűzve, míg térdelt, leverte a port két tenyerével magáról, s azzal a karjait hátratéve, odaállt elém: ,,tessék".
Semmivel sem volt több élet az arcán, mint egy alabástrom szoborén.
Megcsókoltam az ajkát. Hideg volt, mint a kő. Nem pirult el utána. A szempillája sem mozdult meg. Tudta, hogy mit csinál; fizeti a vesztett fogadást.
Én úgy éreztem magamat e csók után, mintha uzsorás adósság fejében koboztam volna el egy árvaleánynak az utolsó vánkosát.
Magam pirultam el.
- No hát, kisasszony, ne higgye azt, hogy én olyan cudar önző vagyok. Legyen úgy, hogy én vesztettem el a fogadást. Itt van, nézze; odaadom magának a díjat, a költő levelét, s aztán nem bánom, ha visszaveszi is tőlem azt a szomorú csókot.
S odaadtam neki a nagybecsű autogramot.
Erre rögtön kétfelé nyílt az ajka; az arcán kisütött a mosolygás, a keze reszketett a kezemben, mikor a zálogot átvette, s azzal egyszerre a nyakamba borult, átölelte a fejemet - s ez már aztán igazi csók vala. Csók, amely leszalad a szívig; - még annál is odább; fölgyújtja a vért, és az istenné tevő balzsamokat az idegekben.
Sohasem felejtem el, amíg élek, ezt az első csókot.









Jókai Mór: De kár megvénülni!


VI. ALFA ÉS OMEGA
Ezzel a két egybekötött betűvel jelzi a szent szimbolisztika a világfönntartó lényt. Úgy is van.
Az alfa és az Omega a szerelem.
Aki a szerelemben az alfát kimondta, annak az Omegáig nem lehet megállni.
Azért vigyáztam én magamra a későbbi dolgaimnál; vagy nem mondtam ki az alfát, vagy mindjárt az Omegánál kezdtem.
Attul a perctül kezdve, amelyben én az első ,,cs" betűt megmagyaráztam a görögöknek, nem volt nyugalma tőlem az országban lakozó celebritásoknak. Csőstül kényszerítettem őket autogramok kiállítására. Nincs a svihákságnak, a svindlinek, az imposztorságnak az a fajtája, amit alkalmazásba ne vettem volna ellenük, csakhogy a névaláírásukat megkapjam. Legtöbbször sikerült. Bennem egy nagy világcsaló veszett el, amennyi talentumot ki tudtam fejteni e zsánerben. Valóságos hochstaplere, szélhámosa voltam az autogram-szerzésnek. Az álorcásságot sem vetettem meg. Egyszer rajongó kisleány voltam, ki festett nefelejcs koszorú közepébe kívánja íratni a híres nevet; máskor boldog családapa, ki engedelmet kér, hogy újszülöttét a nagy férfiú nevére kereszteltesse. - Memmeg gazdag tőzsér, ki testamentumot akar tenni, s azt kérdi, hogy minő hazai célokra hagyományozza a százezreit. Egy regényírót azzal rohantam meg, hogy a regényében előforduló félkézkalmár neve az enyimmel azonos: nyilatkozzék iránta.
Egy Szatmár megyei celebritást azzal interpelláltam meg, hogy ez a fogadás eldöntendő, miként mondatik helyesen: ,,csikaja" vagy ,,csikója". Megkaptam rá a választ, helyesen mondjuk: ,,csikaója".
S ezeket én mind beváltottam aranyra - annyi csókot kaptam értük -, mikor már a jérikói rózsalugas lombja olyan sűrű volt, hogy nem lehetett keresztüllátni rajta.
Óh, alfa és omega!
       
Van egy szép tengeri csiga, a neve ,,conus litteratus" (betűs kúp). Ennek a talapján köröskörül tökéletesen rajzolt káldéi betűk vannak, egymás mellett a kezdő és végző betűk. - Még ez a tengerfenéken lakó csiga is tudja azt!









Jókai Mór: De kár megvénülni!


VII. A GÓLYÁS LÉGGÖMB = PELÁRGOTHÜLÁKÓSZ
Nagyon indikálva volt részemre, hogy Esdrás úrnak a neutralitását fönntartsam. Erre legjobb stratagéma volt a kedvenc rögeszméjének a táplálása.
Mikor egy tudósnak valami fiksza ideája van, akkor ha azt előhozzák neki, se lát, se hall, mint a süketfajdkakas dürgéskor. Hozattam neki a pusztánkról két fiókgólyát; azok megszoktak a háznál. Nyers húst, pacalt kaptak; később az egeret is elfogták. A hím komoly természetű uraság volt: ezt elneveztük a kontempláló magaviseleteért Hamletnek. Az Oféliája ellenben minden jó és rossz tulajdonságaival bírt nemének. Sokat kelepelt, nyalánk volt, kiszedte a moslékból az ízletes hulladékot, sőt a szomszédból áttévedt kis kacsákat is elkapkodta; kutyát, macskát üldözött, a professzorhoz járó diákoknak a fejére röpült, s kalapjaikat kilikasztotta, az eltávozóknak jót csípett a lábaszárába a hegyes csőrével; graciőz tudott balettet táncolni.
Ez volt Esdrás úrnak a kegyence. Ennek a tehetségeire alapította léghajózási rendszerét.
Legelső dolog volt hozzászoktatni a gólyát a hámhoz.
A hámot először szironyból készítették. Azt a gólya rövid időn megette; azt hitte, kígyó. Azután bőgőhúrból próbáltak rá kantárt rakni. Az meg éppen delikatesz volt neki; földi gilisztának nézte: lenyelte. Végre sodronnyal körülfont húrral szerszámozták föl; azt már nem tudta elrágni.
Azután kipróbálták, hogy mennyi tehernek felel meg a gólya húzóképessége.
Egy kosarat kötöttek a hámhoz, s aztán repülésre bírták a madarat. Megfelelt a várakozásnak.
Most aztán komolyan hozzáfogott Esdrás úr a találmánya létrehozásához.
Hazafias kollekta útján beszereztetett a léggömb előállításához megkívántató összeg. - Szakértő kezek szabályszerűen elkészíték tafotából a ballont, behúzva recével. A gimnáziumunk vegytani laboratóriuma szolgáltatta hozzá a szükséges könléget.
A kísérlet sikerétől függött a korszak átalakulása.
Ha sikerül a léggömböt betanított madarak segítségével útba irányítani, mint ahogy lehet a földi járműveket oktalan barmokkal, ökrökkel, lovakkal mozgásba hozni, utaztatni, gyorsítani, akkor az egész hadviselés megváltozik, s azzal együtt a politika, nemzetgazdászat, kereskedelem - sőt az egész társadalmi rendszer. A kísérlet iránt megyeszerte nagy volt az érdeklődés.
Faluról begyűltek a celebritások. A városház előtti tér átengedtetett a hatóság által a kísérlet számára. A notabilitások és úrhölgyek számára tribünök állíttattak. A helyben állomásozó lovasság és szekerészet főparancsnokai is megígérték megjelenésöket.
A nevezetes napot megelőző huszonnégy óra alatt az Ofélia nevet viselő gólya minden ételben való részesüléstől visszatartatott, hogy annál bizonyosabban beváljon a célzatos furfang azzal a bizonyos póznára tűzött csalétekkel.
A léggömbhöz tudniillik egy fűzfavesszőbül font csónak volt csatolva, melynek hátulsó részére (puppis) egy tollseprűkből alkotott kormány (timon) alkalmaztatott, az orrára (prora) pedig egy haránt fekvésű pálca helyezteték, melynek végén zsinegre kötött kígyó fickándozott.
Csalhatatlan volt a számítás.
Amint a csónakban elhelyeztetett gólya megpillantja a ragadozó kígyót, azonnal föl fog repülni, és utána eredni. A begyéhez kötött hámnál fogva magával ragadja a csónakot, a csónak a léggömböt, s ekként ,,ad hominem" (azaz ,,ad ciconiam") be lesz bizonyítva a tétel, hogy ha a léghajó csónakjában egy lelkes állat (például egy ember) fog ülni, s a léggömböt négy vagy tíz gólya röpíti tova, akkor azt tetszés szerint lehet a szélrózsa minden irányában kormányozni.
Pünkösdi szünidő volt; a szittyáknak nem volt iskolájuk; mind kijöhettek a heccre.
Én voltam a professzor úrnak a Handlangere, vagy ahogy magyarul hívják: fizikus-inas.
Óriási közönség gyűlt össze a városháztéren. A főiskolai fiatalság tartotta fönn a rendet.
A városi közkútnál töltöttük meg könléggel a ballont. Szépen földuzzadt, s büszkén lebegett a magasban.
Nagy betűkkel volt az oldalára festve míniummal a világra szóló ,,Pelárgothülákósz".
Mikor a léggömb lengő állapotba volt hozva, belekapcsoltuk a kötelékeibe a vesszőbül font csónakot, amelynek az orrán ott ficánkolt egy nagy coluber nájász madzagra kötve; a kasban pedig ott gunnyaszkodott a nap hőse: a vezérszerepre szánt eszterág.
Mikor Esdrás úr vezényszava elhangzott, természetesen görögül: ,,afürein!" (elereszteni!), a tizenkét szittya, aki addig a léggömb köteleit fogta, egyszerre kibocsájtá a magáét a kezéből, s arra az elszabadult ballon nagy sebességgel lódult föl a felhők országába, a nézősereg éljenrivallása közben.
Hanem a gólya nem repült ki a csónakból.
A léggömb ment föl egyenesen az ég felé. Tökéletes szélcsend volt.
A csónak pedig lóbálózott, mint az óra percingája. Egyszer csak kidobta a gólyát a párkányán keresztül.
A nyomorult eszterág azonban mindenhez értett inkább, mint a repüléshez. Azt tökéletesen elfelejtette. Amint azt érezte, hogy hozzá van kötve valami légbenjáró szörnyeteghez, elvesztette minden madártalentumát; bukfenceket hányt a levegőben, lábbal fölfelé, fejjel lefelé vergődött, s hagyta magát hurcolni az erősebb léggömb által, amerre annak tetszett.
Távcsövekkel néztünk utánuk.
Egyszer aztán elérte a ballon a magas régiókban azt a légréteget, ahol a könlég fajsúlya összetalálkozik az atmoszféra légnyomásával. Itt meg szokott pihenni a léggömb.
Ekkor azonban az eszterág is visszanyerte a lelki ekvilibriumát. Észrevette, hogy most már ő az úr a levegőben.
Most azután, nemhogy arra használta volna föl a szupremáciáját, hogy a pálca végén fityegő kígyót üldözze, hanem elkezdett a maga tudományával még magasabbra repülni.
Ennek aztán az lett a következése, hogy a léggömb, aki egy ilyen ellenmanőverre nem volt készen, fölfordult, s a nyitott felével tátongott az égre. A hidrogén természetesen kiillant a fölfordított szájpadláson keresztül, s arra a léggömb kezdte a súlyát érvényesíteni, s megint a gólyát rántotta alá, míg ismét olyan légrétegbe jutott, ahol a maradék könlég újra fönntartotta. Innen megint a gólya cibálta fölfelé. Utoljára a lottyadttá lapult ballon ráesett a gólyára, mint egy repülő palacsinta, a spárgaháló belekeveredett a madár szárnyaiba, lábaiba, csőrébe, s együtt mind a ketten spirál-oszlopban kanyarogva beleestek valahol egy távol fekvő morotvába. Sohasem talált rájuk senki. Bizonyosan morkoláb lett belőlük.
A pelargothülákósz kísérlete gyalázatosan megbukott; oda az egymillió rubel!
Aztán a Hamlet is megszökött. Egy délután, hogy megunta várni az Oféliáját, fölnyújtotta csőrét perpendikulárisan az ég felé; tízet kelepelt, hármat ugrott, s azzal szétcsapva a szárnyait, elrepült a boldogabb hazák felé.
Biz azt soha sem küldte vissza ,,India cum donis", miként hajdan a ,,Ciconiam Polonis".
S ennek az aeronauta kudarcnak az én első szerelmem is nagy kárát vallotta.









Jókai Mór: De kár megvénülni!


VIII. ÉLETRE-HALÁLRA
Az a jerikói rózsa (ami különben nem is rózsa, hanem ,,lonc") mégsem eléggé sűrű. Az a fickó egyszer ránk lesett, mikor szép hajnalban az autogramot az autotyppal kicseréltük a lugasban.
Elárult a fickó! De nem az apja előtt. Tudta, hogy az nem fog rá hederíteni: még akkor nagy kegyében állottam (a gólyásballon bukása előtt volt); hanem a pajtásomnak súgott be. Az pedig titokban vágytársam volt.
Eddig még keveset beszéltem a bárórul, csak a külsejéről. Hallgatag fiú volt; mintha csak pénzért adná a szót. Az iskolában is ilyen volt. A szöveget nem tanulta meg könyv nélkül szó szerint, hanem kivette a való tartalmát, s a saját szövegezésével mondta el lassan, óvakodva; de azért helyesen. Szépen jártak nála Pulszky Guszti frázisremekei jogász korában. Mint katona is ilyen volt: kiszámító, de kiszámíthatatlan. Sohasem árulta el előttem, hogy ő is szerelmes a szép Amarilliszba. Még az udvarlástól is tartózkodott. Én sem dicsekedtem el neki a szerencsémmel. Titkoltam előtte: tudtam, hogy ez gonosztett.
Mikor az embernek még gyermekszíve van, olyan helyesen meg tudja azt érezni, hogy mi az a gonosztett, ami eltitkolni való. Mikor már dicsekszik vele, akkor már pimasz. Vénségünkben aztán (az, hogy ,,vénség" nincs: másod fiatalságunkban) ismét visszatérnek a kedély stádiumai. Bizonyos korban az ősz ifjú titkolja, sőt eltagadja a gonosztetteit; csak mosolyog, csak hunyorít, ha példálóznak rá, s a jogosult szemrehányások ellen komoly képű hamis igazsággal mossa magát: ez a naiv öregúrság; az utolsó stádiumban aztán már ismét dicsekszik a gonosztetteivel (amiket el nem követett). Ez a pimasz öregúrság.
No, majd meglátod, hogy én tisztára mosom magamat. Még abban a stádiumban lélegzem.
Nyugodt lehetsz. Amit én neked lediktálok, egészen denaturalizálva van már. Amilyenre az egyszeri bakfis azt mondta, hogy ,,ez olyan ártatlan regény, hogy ezt még a mama is elolvashatja".
Az én Nikkelem, mint mondám, sohasem magolta be könyv nélkül a leckét. Elég volt neki azt egyszer elolvasni, az értelme a fejében maradt, s azt elmondta a saját fogalmazása szerint.
Egyszer csak hirtelen megváltoztatta a rendszerét. Amint virradni kezdett, fölugrott az ágyból, felöltözött, kapta a könyvet, kiment a kertbe biflálni. Mire én megjelentem a légyotton, már akkor ő ott lépte a nagy lábaival a száztűhosszát.
Amarillisszel aztán, aki szintén odatévedt, én egy bizalmas szót sem válthattam többé, ha csak ribizlit nem segítettem neki szedni.
Világos volt a kabala. Ez az ember engem kontrakaríroz. No, megállj, Nikkel! Ha még piculát nem vertek belőled! Egy reggel azt mondám a bárónak:
- Hallod-e te, báró; te mostanában nagyon korán kelsz.
- A nap is korán kel. Ha az orromra süt, nem tudok az ágyban maradni.
- No, hát én majd teszek róla, hogy az ágyban tudj maradni.
Lecke után nehányan, válogatott legények, össze szoktunk gyűlni a vívóiskolában. Így híttuk a gimnázium nyáron üres fáskamráját, ahol karddal, rapérral hadazni szoktunk. Egy dragonyos őrmester volt a professzorunk, akinek havonkint egy forintot kontribuáltunk; kardot, fej- és karvédőt ki-ki maga szerzett magának.
Ha csak mancsettáztunk, akkor nem kötöttük föl a plasztront, s a bélelt sapak helyett is csak a rostélymaszkot tettük föl.
Az összeszólalásunk utáni délután, mikor a klasszisból lementünk a vívodába, odasúgtam a bárónak:
- Ma plasztron nélkül fogunk vívni - egész testre; aztán egész a fegyverképtelenségig.
- Állok elébe.
Természetesen vívásleckénél nem lesik szekundánsok a harc kimenetelét; az őrmestertanár is rábízza a felekre, hogy ott üssék egymást, ahol érik; a kardok ugyan nincsenek kiköszörülve s a vívókat takarja egy vékony gyapot jankli; de mi ketten ez alkalommal úgy helybenhagytuk egymást a tompa élű kardokkal, hogy ha az Pesten történt volna, vezércikket írtak volna róla a Nyílt-térben. Én kaptam a karomra, a mellemre, a vállamra olyan hurkákat, mint egy kolbász; bőrrepedést, amiből kiserkedt a vér; a fejemre is egy daganatot; ellenben a Nikkel viselt tőlem egy emléket a nyakán, amitől berekedt, egy koup dö Zsarnákot a térdére, amitől megsántult; meg egy veszedelmes csapást a könyökére, amitől fegyverképtelenné lett.
- Urak, ez már nem tréfa! - mondá a vívómesterünk. - Ki kell békülni rögtön! Ez a regula. - Kezet is nyújtottunk egymásnak, s ,,pardon"-t mondtunk.
No, de én célt értem. A magam sebeit megkúráltam ötven krajcár ára arnikával meg vattával, s eltakarhattam a ruhámmal; de a báró a megsántult lábát nem tagadhatta el, neki csakugyan felcsert kellett hívatni, aki ágyba fektette, beflastromozta, bekötözte, mint egy igazi párbajban megsebesültet.
De másnap nem jöhetett ki az én találkozómat elrontani a kertbe. Én kimehettem; mert nem vallottam be semmit. A jobb karomat ugyan nem tudtam megemelni; de hiszen félkarral is lehet ölelkezni.









Jókai Mór: De kár megvénülni!


IX. A KATASZTRÓFA
A gólyás-ballon bukása a mi regényünk bukását is maga után vonta.
Esdrás úr lelkét betöltötte a világfájdalom, Európa-unalom és gólyagyűlölet. - Rosszkedvét alattvalóival éreztette. Agezilausz csak úgy tudta magát a szuverén atyai zsarnokság ellen megvédelmezni, hogy kurtára lenyíratta a haját. Nem lehetett megcibálni.
Esdrás úr katalógust olvastatott, és examinált. Kapciózuskodott. (Ez is régi szó, de örökké új.)
A gyászos kimenetelű vívóoskolai párbajunk már a bukott gólya után következett. Az ágybanfekvő kosztos históriáját bizonyosan a borbély fedezte föl a professzor előtt. Hanem az indító okot, amiért ez a püfölődzés végbement, másnak kellett elárulni. Sohasem beszéli ki a fejemből senki, hogy ez a Júdás a szentpétervári katonai attasé volt.
Egyszerre csak az jutott eszébe a professzor úrnak, hogy bekövetelte tőlünk az írásbeli görög gyakorlatainkat.
Én azt a negatív igazságot mondtam neki, hogy elvesztettem a magamét. Vigasztalhatatlan vagyok.
- No, hát csak vigasztalódjál meg, mert én megtaláltam - mondá Esdrás úr.
S odatartotta az orrom elé. Szép kis exercícium volt, mondhatom.
Senki sem disputálja ki belőlem, hogy a szentpétervári nagykövetség révén jutott hozzá.
Nojszen, szép konzekvenciákat vonhatott le belőle!
Ott volt a mi egész ideális korrespondenciánk görög betűkben kifejezve.
A sajnos fölfedezés legelső eredménye az volt, hogy Amarillisz kisasszonyt elküldték kolostorba; beadták apácának.
Nekünk pedig, ti. nekem és báró Nikkelnek, az exámen napjára odacsődítették a sorsunk intéző zsarnokait: Nikkelnek a nyugalmazott alezredes édesapját, nekem meg a mindig nyugalmi állapotban levő tútoromat, a nagybátyámat. Azok még láthatták a kék-zöld foltokat a drága magzataik élő pergamenjén, amit azok egymásra fölrúnáztak - egy pár szép szem miatt.
A két zsarnok kölcsönös eszmecserék útján abban állapodott meg, hogy két ilyen veszekedő fickót lehetetlen más irányba terelni, mint ha mind a kettőt beadják jövendőben a bécsújhelyi katonai akadémiába.
Akkor még az a meggyőződés uralkodott a magyarok között, hogy ha van a famíliában egy olyan rossz kölyök, akiből semmi rendes embert nem lehet formálni, azt be kell adni a ,,Stiftbe".
Ez volt a műneve annak a rettegett intézetnek, amelyben katonatiszteket nevelnek.
Közbeesett azonban a bevégzett gimnáziumi tanév s a kezdődő katonai akadémiai kurzus közé a szokásos vakácionális két hónap. S ennek a két hónapnak ismét egy új fejezetet kell szentelni. Az első novella ezzel be van fejezve. (Egyelőre.) Mármost kérek egy pár napi haladékot, hogy a második novellához összeszedjem az eszemet. - Mert ez az én históriám hét különböző novellából fog állam, amik végül egy nyolcadikban mind összekerülnek, s egy kerek egész lesz belőlük.
Furcsa lesz az nagyon!









Jókai Mór: De kár megvénülni!


I. A KALUGYER
A nagybátyámat hítták az ismerősei odalenn a Bánságban ,,kalugyernek". Egész helytelenül; mert a kalugyer jelent orosz papot, akinek a felesége meghalt, s akit a dogma kényszerít azontúl nőtlennek maradni és száját a húsevéstől megtartóztatni. - Márpedig az én nagybátyám soha rác pópa nem volt, soha feleséget nem vett, és így özvegy nem lehetett, ami pedig a vegetarianizmust illeti, attul olyan messze állott, mint az a debreceni diák, akinek a dárdása hozta a civától az ebédet fazékban, s keletkezett közöttük a következő szóváltás: ,,(Quid tulisti?" - ,,Brassicam."- ,,Est ne sus íntus?" - ,,Minime gentium." - ,,Tundas ad eperfám!" Ezt az anekdotát a vakáció alatt nekem minden héten kétszer kellett a bácsitól bevennem, vasárnap meg szerdán, amikor a töltött káposztát fölmelegítve adták föl az asztalra; hát csak vegye be a tisztelt olvasó is, ha már ismeri, fölmelegítve, s ha új volna, fogjon magának egy gimnazistát, s magyaráztassa meg, mit tesz.
Azért híhatták így a bácsit, mert egészen visszavonulva élt. Ő sem járt mások nyakára, őtet sem látogatta senki. A kaszinóba is csak pipázni járt; nem kártyázott. Hivatkozott a nagy emberek példájára. - Deák Ferenc, Kossuth Lajos, Nyáry Pál notorie nem vett kártyát a kezébe soha. Valamennyi celebris politikus mind ,,achartista". (Lásd, milyen szép új szóval gazdagítottam az irodalmat!) Hej, ha most látná a Ferraris históriai tarokkpartiját!
Szép nagy ősi háza volt; nagy kertje, külső, belső gazdasága. A külső árendába volt adva mindig, a belső fölött pedig korlátlanul gazdálkodott a Flóra asszony.
A Flóra asszony valamikor tüzes szépség lehetett, a szerecsikáról és az ólomfehérről ugyan előhaladt korában sem mondott le. Az arcát divat szerint csak a füléig zománcolta be, azontúl aztán kőbarna volt a bőre, s a fogai megfeketültek a festéktől. Az öltözete zsíros volt, de selyemvirágokkal és skófiummal hímezve, s a fején arany-ezüst fejkötőt viselt; az aranycsipke már egy kicsit zöldes volt, az ezüst pedig gyöngén vereses. Írással, olvasással soha nem vesztegette az idejét; de azért a számadáskor úgy ki tudta a fejében kalkulálni, hogy mikor a bácsinak egy forintból beszámolt, száztíz krajcár került ki belőle.
Énnek az érdekes hölgynek a társaságában töltötte el az én nagybátyám az egész életét.
Mert hát a cölibátust nem csak a papok jóvoltára találták föl. Akadnak az eklézsián kívül is okos emberek, akik ennek az előnyeit fölismerik, és magukra alkalmazzák.
Nem volt a bácsi életében semmi tragikus sorsfordulat, holmi poétás szerelmi csalódás. Ő egyszerűen kommodus ember volt, aki nem akart senkivel bajlódni. Asszony! Gyerek! Minek az?
Mikor lejött értem Esdrás úr vészharangozására, hogy hajamnál fogva kirántson az enyvből, kegyes útmutatásokat adott: ,,Édes öcsém, ha bolondságokat csinálsz, úgy csináld, hogy mást tégy bolonddá, ne magadat. - Magadra vigyázz. - Hidd el nekem, hogy a házasságoknak fele vigyázatlanságból származik. Valamint hogy a lábtöréseknek is száz eset közül ötvenben vigyázatlanság az okozója."
Eszerint ő a lábeltörést meg a házasságot egy kategóriába sorozta.
Óh, be mély belátású és látnoki eszű politikus volt az én kalugyer bátyám! Ha az ő elvei szerint komponálná magát a társadalom, most nem volna egyházpolitikai herce-hurca. Az volna egyszerűen a jelszó: ,,Keresztények, vigyázzatok, hogy házasságba ne bukjatok."
Az is igaz, hogy ezzel az életnézettel nem állt egyedül a bácsi. El volt az terjedve magában a népben is. De biz a legszebb petrezselyem teremhetett volna ott az ő mezővárosában a plébános és a pópa házának a küszöbe előtt, a házasságra lépni kívánó párok miatt. Bevett népszokás volt, hogy vőlegény és menyasszony egy félesztendeig kitanulják elébb, hogy egymásnak valók-e? S ha a praxisban arra a meggyőződésre jutottak, hogy nincs meg köztük a kellő harmónia, akkor szépen elbúcsúztak, széjjelmentek. Az új menyecskének egy esztendeig föl sem tűzték a kontyát, s nem tették föl a fejkötőjét, s egy évig szabad volt neki táncolni a rodinában és eljárni a fonókába.
Aztán volt vajákos asszony elég; aki kényes természetű helyzetben készen állt a segítséggel. Nem történt ott szerencsétlenség soha. A pap stólája többet látott a temetések, mint a keresztelések alkalmából.
De mármost üss hátba, kérlek: hiszen csaknem beleestem a moralizálásba.
Hát, bánja a szösz, hogy milyen volt az én nagybátyám, gazdasszonyostul; meg az ő egész házatája! Hanem beszéljünk már egyszer a szép Iringórul.
Iringónak hívják a virágzó korában (eringium) csodaszépségű burjánt; levele, szára kék, mint az indigó; csupa tövis, még a virága is, megszúrja a hozzányúlókat; mikor azután megszárad, a szél letöri a szárárul; megkapja, végigkergeti a fenyéren, akkor már úgy hívják, hogy ,,ördögszekér, ördögborda".









Jókai Mór: De kár megvénülni!


II. A HIDEGÍTŐ CSÓK
Mikor a delibácsi kastély udvarára behajtattunk, a nagybácsi saját négyes fogatán, a pitvarból egy leány jött ki elénk, aki a bátyámnak kezet csókolt, ahogy a bricskából leszállni segített neki, amire a bátyám azt mondta: ,,jól van, no!"
Azután nekem is segített leszállni a leány a hintóbul, s nekem is kezet csókolt.
Nem is igen néztem rá, csak azt láttam, hogy katrincát visel. Nekem ugyan még soha senki sem csókolt kezet, először esett meg rajtam. Nem tudom, más ember úgy van-e vele? De nálam még óra múlva is érzik a hidege annak a kezemet ért csóknak; olyan, mintha valami ércdarab volna oda téve. Később (pláne most!) gyakran volt már ehhez az amfibiumcsókhoz szerencsém.
Mi volt ez, szolgáló? Hogy kezet csókol a hazaérkező gazdájának; meg még a vendégének is.
Mégsem szolgáló, mert ő parancsolgat a bátyám hajdújának, hogy szedje le a bőröndöket, útitáskákat, s melyiket hová, melyik szobába vigye.
Mint minden régi ház, úgy volt a bátyámé is berendezve, hogy a konyhán keresztül kellett a szobákba menni. Nagyon racionális beosztás. A konyha egyúttal cselédlakás is. Az az egy darab nőszemély ott a tűzhely mellett egy személyben portás, szakácsné, bejelentő komornyik, gazdasszony - meg még ki tudja, mi?
Ott találtuk a nyitott tűzhely előtt.
Megmagyarázzam neked, hogy mi az a nyitott tűzhely? Neked nem magyarázom; mert magad is olyan mellett nevelkedtél föl. A mai generációnak pedig hiába elemezném, hogy mi az a ,,vaskutya", ,,lúdlelke", ,,lábos", ,,tévő", ,,pemete", akik sohase láttak ilyent.
A bátyám gazdasszonyát már a föntebbi fejezetben szinskizzeltem (no, nézd, megint egy szép új szóval gazdagítottalak). Hát ez most nem fogadhatta az érkező uraságot, mert ott ült abban a négyszögletű süllyesztőben, mely a sütőkemence barlangjának odúját előzi meg, s abban serénykedett, hogy a tévőt felyül vizes rongyokkal tapasztotta be, alul pedig a kemencébül kihúzott parázzsal halmozta félmagasságig. A tűzhely előtt, zsámolyon állva, forgatta a nyársra kényszerített pulykát egy kis tömpe ,,szuka". Tudod, hogy a diákok között ez a titulusa a fiatal vászoncselédnek.
Eszerint az a másik leány mégsem szolgáló.
A házi doromb fölnézett rám onnan a súgólyukból.
- No hát! Ez az a híres gólyás úrfi? - kiáltott rám familiáris komázással.
,,Gólyás-úrfi!" Hisz itt már mindent tudnak.
Majd letapostam a bácsinak a lábát, úgy siettem a konyhábul a szobába eloldalogni.
A benyíló volt az én leendő garszonlakásom. Egy ágy, egy bőr kanapé, egy asztal, egy sublód, egy csukható tükör, egy pipatartó meg egy köpőláda. Teljes komfort. Nem! Az nem volt... Amire a gyertyát szokás tenni lefekvéskor.
Hozzá jött az én bőröndöm. Azt a hajdú meg a hetes letette az ágy elé.
Nyomban utánuk bedugta az ajtón a fejét az - Iringó.
- Nos! Be lehet magához jönni? - kérdezé kíváncsi képpel. Ekkor aztán jobban megnéztem.
Kapitális kis leánydarab volt.
Olyan gömbölyű rajta minden, mintha esztergából került volna elő.
Ezt ugyan ti, ritmuscsinálók, szebben tudjátok kifejezni, például Csokonai
,,... úgy domboroda ki,
Mintha birsalmából harapták volna ki."
Piros két pofácskája, akarta, nem akarta, mindig nevetésre állt, a szája meg éppen csupa gúnykacaj volt a szegleteivel fölfelé húzódva; egy kis gyenge pihécske hamvadott a fölsőajka két végében, ami annak még hamisabb kifejezést adott; a két szemöldöke olyan volt, mint két eleven csík; sűrű fekete haja egy vastag copfliba fonva. Piros korall volt a nyakán. Aztán a két karja egész vállig csak egy nagyon átlátszó receficével nem takarva, de elárulva. Egy katrinca elöl, a másik hátul, s ahol azok elváltak, meglátszott a házi csipkével díszített fersing; rózsaszínű harisnya volt a lábán aranypillangós piros szattyánpapuccsal.
Ezt az én szemem egyszerre mind lemomentfotografálta.
- No, adja ide frissen a kupferje kulcsát; (így mondta) hadd rakjam ki belőle a cókmókját.
Kezébe adtam az óraláncomon függő kulcsot. Odaguggolt vele a bőröndöm elé, s fölnyitotta a tetejét.
Az első beletekintésre összecsapta a két kezét. Legfölül találta a két vívókardot. Kezébe vette.
- Hát ilyenekkel kaszabolják maguk egymást össze? - szólt oda hozzám, azzal a feddőző fejbólintgatással, aminőre csak valami közel atyafiságos viszony jogosíthat föl. - No, ezeket jó lesz, ha a szalmazsák alá eldugja; mert ha a nagybácsi meglátja, beledobatja a kútba; az ám! Azt mondta. Csitt, patt! - Azzal a két kezébe fogva a két kardot, egymáshoz verte őket. - De szeretnék én is ilyen karddal vívni.
- Majd én megtanítom magát.
- Óh persze, hogy jól rám húzogasson.
- Nem. Én csak védekezni fogok: maga üthet, ha tud.
- Dejszen, ha én egyszer ráhúzok magára, tudom, hogy megemlegeti. Nézze, milyen karom van! - S föltűrte a receficét vállig. - Látja?
Ugyan láttam.
A nagybácsi lépései hangzottak a mellékszobában az ajtóm felé.
Iringó hirtelen eldugta a vívókardjaimat az ágyterítő alá.
- Siess! Ne trécselj annyit! - krákogott a kalugyer. - Láss az asztalterítés után.
Iringó kettőt-hármat rázott a vállán. Szép a parancsosztogatás, csak legyen, aki megfogadja.
A leány még nem fejezte be a fölvett témát.
- Aztán olyan igen nagyon szép volt az a leány, aki miatt maguk úgy összekaszabolták egymást?
Ohó! Hisz ez mindenről jól van értesülve. Ez nem cseléd.
Ez a famíliához tartozik.
Hogyan? Miképpen? Azért hárítsuk a felelősséget a kalugyerre.
- Bizony szép volt.
Ez a válasz megnyújtá az arcát.
- De azért lehet szebb leány is a világon - mondám. Erre megint mosolygásra gömbölyültek az orcái.
Iringó folytatta a kipakolást. Szép kis zsémbelés lett belőle.
Hát bizony mikor egy diák elpakolja a cókmókját, ott nincs valami pedáns rend.
- Hát már a szennyest ide kellett begyűrni a tiszta közé? Legfelül meg az opánkákat?
Volt egy pár ficsúros cipőm sárga bőrbül; azt ő opánkának nevezte. Megnézte nagyon.
- De furcsa cipellő! Nem is férfi lábára való ez, olyan kicsiny. Ez női cipő!
S azzal lerántotta a pillangós papucsot a lábáról, s egy húj alatt az ő lábán volt a sárga lábtyűm. Akkurát rápászolt.
- Ezt maga attól a bizonyos frajlátul hozta elemlékül; ezt nem a maga lábára szabták!
Úgy rám támadt, hogy kénytelen voltam védekezni.
Persze az útra a hosszú szárú vadászcsizmámat húztam föl, abban nagy volt a lábam.
Addig nem hagyott békét, míg le nem húztam a csizmámat (ő is segített), s a sárga cipőket föl nem erőtettem a lábamra. Az igaz, hogy szűken jártak. ,,Nem szégyenli, hogy ilyen kicsi lábai vannak?"
Azzal folytatta a rakosgatást; az öltönyöket a fogasra akasztotta, előbb kikeresve a zsebeiket; talált is bennük egyet-mást; a tiszta fehérneműeket a sublódba rakta. A szennyest egy zsebkendőbe csomagolta.
Mindig alább hatolva, egyszer csak megint talált valami megcsudálni valót.
- Hát abban a kis koporsóban mi van?
- Nem koporsó az, hanem hegedűtok.
- Hát maga szokott hegedülni? Hiszen maga nem cigány?
- A guszlicások sem cigányok.
- No, hát akkor én majd tanítok magának szép nótákat; azokat húzza el, ha tudja.
- El is húzom.
Legalul voltak a könyvek.
- Ezeket magának mind meg kellett tanulni? - Huh, de nem szeretnék diák lenni!
A könyvek alul előkerültek a rajzoló eszközeim, festéktokom, meg a rajz-albumom. Mikor azt fölnyitotta, egyszerre nagy respektusa támadt irántam.
- Hát maga festeni is tud? Ezt mind maga rajzolta? Aztán szabad kézzel? Le tudna egy embert is festeni? Élő embert.
- Az az én mesterségem.
- Engem is le tudna festeni, így, ahogy vagyok?
- Nagy gyönyörűséget találnék benne.
- Menjen már! Aztán mit kell érte fizetni? Van ám pénzem!
- Magát, szép kis leány, ingyen festem le.
- A - á! Az nekem nagyon drága.. (Van ennek már esze!)
A bőrönd fenekén volt még egy nagy skatulya, papírból. Hogy össze ne törjön az oldala, bele volt csavargatva abba a gyapot trikó-zubbonyba, amit a vívásnál szoktunk fölvenni. Azt le kellett a dobozrul göngyölíteni a leánynak.
Hogy elszörnyedt, mikor ennek az öltönydarabnak a mivoltát meglátta. Hosszú hasítások, szögletes repesztések rajta, itt-amott barna foltok a szöveten. Egyszerre kitalált mindent.
- Ugye? Ez az a vívó-zubbony, amiben verekedett? Hogy összehasogatta az a csúnya kard! Ezek itten vérfoltok mind? A maga saját vére? De így összeveretni magát!... Szegényke!
S mikor azt mondta, hogy ,,szegényke!", a szemében valami nedvesség ragyogott.
A legveszedelmesebb baktérium a világon! Asszonykönny! - De sokszor voltam a betege. - S hogy ennek még nem találták ki a szérumát a doktorok!
Hanem aztán szépen megjárta vele az Iringó, mikor a kíváncsisága rávitte, hogy a dobozt fölnyissa.
Abban volt, gondosan vatta közé elpakolva a gipszmodellem, ami minden rajztanodában otthonos: a küzdő gladiátor. Ezen természetesen nemcsak hogy semmi öltözet sincs, de még az epidermisz is el van távolítva róla, hogy az izmok fekvése teljesen tanulmányozható legyen rajta.
- Juj de csúnya portéka! - szólt összeborzadva Iringó.
- Tegye csak oda a sublód tetejére.
Dejszen hozzá nem nyúlt volna egy világért ehhez a szörnyű alakhoz. - Hanem egyet gondolt. Volt a nyakán egy hímzett fulárd kendő, mely csücskéivel a keblébe vonult le; azt leoldotta a nyakáról, s aztán odakötötte a gladiátor derekára.
Persze a gladiátornak több szüksége volt arra a takaróra, mint az ő nyakának.
Így aztán kezébe merte venni, s odatette a tükör mellé.
- De le ne vegye róla - szólt megfenyegetve az ujjával -, mert különben sohasem mernék bejönni a szobájába.
Lármázhatott ezalatt a kalugyer, hogy miért nem jön asztalt teríteni a fruska! Én magam is figyelmeztettem e fölhívásra a leányt.
- Ejh! Hisz ott van az anyám, majd megterít.
Ebből aztán megtudtam, hogy az Iringó a gazdasszonynak a leánya, ő pedig a ház elkényeztetett zsarnoka. Eszmetársulat útján innenstúl azt is megtudtam, hogy hát a kalugyer kicsoda.









Jókai Mór: De kár megvénülni!


III. A HEGEDŰ MEG A PEMZLI, MINT KÍGYÓ
Hát, bizony, fiatal koromban bennem is megvoltak a bohémien hajlamok.
De ugyan minek cifrázzuk a szót? Mire való nekünk az a ,,bohémien" kifejezés? Az csak a franciának jelent ,,cigányt"; nekünk pedig csehet. Mondjuk magunk magunknak őszintén: ,,cigány".
Poéta, piktor, muzsikus, képfaragó, színész: az mind a nömös cigány nemzetségköz tartozik. Büszke lehet rá. Még tán a katonatisztnek is szoríthatnának helyet maguk között.
Én is írtam zöld koromban verseket, novellákat; virtuózul hegedültem, festettem arcképeket; deklamáltam és énekeltem. Amellett vívni, lovagolni is tudtam. Akármelyik fajtájában a cigány hivatásnak híres emberré lehettem volna. Neki is rugaszkodtam hol az egyik, hol a másik ,,göröngyös" pályának; s csak az Isten őrzött, hogy végig nem futottam rajta, és most babérkoszorúval a homlokomon, de csizmatalp nélkül, ott nem volnék a végcélnál: valamelyik rokkant táltosápoló intézetnek a nyakán.
Hát, biz a mennyei gondviselés őrzött meg tőle, hogy nagy emberré nem lettem. Mert nem szorultam rá. Tény az, hogy az éhség a legjobb Maecenas, az csinálja a híres embereket. A legtöbb zseni annak köszönheti a dicsőségét, hogy az uzsorásai folyvást rángatják alóla a gyékényt. A lyukas csizmatalp a legkitűnőbb közlekedési eszköz az Olympusra.
Az apámnak volt a pesti határban egy rozzant vityillója, nehány hold telekkel, ami konkurzuális masszából maradt neki veszett fejsze nyeléül. Fizetett érte egy milimári száz forint haszonbért. Egyszer aztán a vaspályának új magazin kellett; útjába esett az én örökségem, kaptam érte kétszázezer forintot.
Akkor aztán nem versifikáltam, nem muzsikáltam többé, vért sem ontottam a hazáért, szegre akasztottam a kardot és hegedűt, azt sem tudom, hová lettek. A feleségem bizonyosan fölvitte a padlásra, a rajzolást pedig, ahogy a német mondja: ,,zeichnen", csak részvényeken gyakorlom.
Hanem hát még anno boldog idők, akkor még remekül tudtam hegedülni. Ha kinyitottam az ablakomat, s elkezdtem a száraz fát ríkatni a nyirettyűvel, rögtön visszhangot adott rá egy édes, csengő leányhang a kertből. A nagybátyámnak híres gyümölcsöskertje volt (a kalugyerek mind szenvedélyes kertészek), akkor érett éppen a cseresznye meg a meggy, annak a leszedésével foglalkozott az Iringó, az anyja meg befőttet csinált belőle.
Hol ő dalolta el az én hegedűszóm után a nótát; hol én hegedültem utána az ő népdalát. Ez a banális kezdete a falusi idillnek. Így lesz a hegedűből kígyó.
A második stádium az volt, hogy (felsőbb beleegyezéssel) lefestettem az Iringót.
Ott ült a leány előttem egész hosszú délutánonként, ünneplő jelmezében, melyen én igazgattam valamit, festői műérzékkel. Vállat mit - ki kell szabadítani a hüvelyéből -; s aztán hogy derült arcot csináljon, bohókás tréfákat mondtam neki, némelyikért durcás is lett. Utoljára is a festő a modelljével lehetetlen, hogy meg ne ismerkedjék. Bókokat is csak illik neki mondani.
Így lesz az ecsetből kígyó.
Azt azonban kikötötte az Iringó, hogy a kész arckép az ő tulajdonába menjen át, s én azért a festői honoráriumot elfogadjam, szép fényes koronástallér képében.
Ez volt az egyetlen pénz, amit ezzel a tudományommal kerestem.
Sokáig hordtam az óraláncomon.
Az Iringóval lassankint valóságos játszópajtások lettünk. Két pajkos gyerek, aki egymást kergeti, tépássza. Csináltunk bodzafából fecskendőket, azokkal permeteztük egymást nyakon. Az Iringó megtette azt a tréfát, hogy éjszaka, mikor az élőálmomat aludtam, odalopózott az ajtómhoz (a szobám a folyosóra nyílt), s elkezdett rajta két ököllel dobolni. Én fölriadtam; azt hittem, zsiványok törtek ránk. Kirohantam az ajtón, vadászpuskával a kezemben; senkit se találtam. Alig aludtam el újra, megint feldörömbölt. Most már karddal, puskával rohantam ki az ajtón; minden zeget-zugot összekerestem, sehol sem találtam a koboldra.
Reggel aztán jól kinevetett.
,,Itt voltam elbújva a fülkében." ,,Kaphattalak volna csak meg!"
Hogy a vadászcsizmámba tojásokat dugott, a vánkosom alá skatulyába zárt szarvasbogarakat rejtett, hogy guzsalyszárból kísértetet csinált; s azt az ágyamhoz támasztotta; meg hogy a viselő ruháimnak egyik szárát kifordította, arra mindennap el lehettem készülve. Ha rajtakaptam, rávertem.
S ez nekünk mind jó mulatság volt. A kalugyer nem törődött velünk.
A mámi pedig nem ért rá. Aztán hát mi baj?
Gondolom, hogy a te csikó-korodban is így volt.









Jókai Mór: De kár megvénülni!


IV. HOGY LESZ A SPANYOLMEGGYBŐL ALMA?
Már erre magad is csak kíváncsi vagy ugye, mint inkarnátus kertész?
Hát vannak, akik az almát ki nem állhatják; még ha hallják is, hogy valaki almát eszik, egyszerre elvásik a foguk. Úgy vagyok én a spanyolmeggyel. Ránézni is irtózom. A nagybátyámnak a kertjében pedig teljes gyűjteménye volt ennek a nemes gyümölcsnek. Azoknak az érés-ideje pedig különböző. Stúdium és szájíz kell hozzá, hogy mikor leszedni valók. Ebben jeleskedett az Iringó; azért neveztetett ki a kalugyer által legfőbb spanyolmeggyleszedőnek. Minden délután hozott a kertből egy teletetéz kosárral. Engemet is megkínált vele. - Távozz tőlem, sátán!
Egyszer aztán valami rendkívüli finom ritkaságot hozott be a kertből. Első termése volt egy fiatal csemetének, melyre tülanglé krinolint húztak érés idején, hogy a madarak, cetoniák meg ne csipkedjék; csak egy tányérkával volt, szépen szőlőlevélre rakva.
Azt is odahozta a szobámba a kisleány, s dévaj módon kínált meg vele: ,,no, ezt csak megkóstolja!"
- Nem én.
- ,,Izabella királyné."
- Úgy meg már éppen nem. Én spanyolnak republikánus vagyok.
- Csak egy szemet.
- Soha!
- Hát egy felet!
Hogy lehet egy szem spanyolmeggyet megfelezni?
Hát úgy, hogy azt az óriás meggyet odavette a szájába, úgyhogy fele az ajkai közt kikandikált, úgy kínált meg vele.
A meggy éppen olyan piros volt, mint a száj. Nem is tudni, hol végződik a meggy, hol kezdődik az ajk.
Így, persze, hogy elfogadtam.
Hiszen nagyon jó az a spanyolmeggy! Így megfelezve.
De nem maradt abból az Izabella királynéból a tányéron kóstolónak való sem a kalugyer számára.
Ettül fogva aztán rettenetesen megszerettem a spanyolmeggyet. Nincs annál édesebb gyümölcs a világon. Még magam is segítettem szedni az Iringónak a magasabb fákrul. Én tartottam a kettős lajtorját alatta, hogy el ne csússzék.
Le is rajzoltam ezt a gruppot az albumomba.
Így lett a spanyolmeggyből alma: az a bizonyos alma, melyet Éva anyánk megosztott Ádám apóval, a gonosz kígyó (hegedű és ecset) rábeszélésére.
Egyszer aztán minket is kizártak a paradicsomból (miféle angyal árulkodhatott ránk?); a kalugyer sejtett-e valamit, vagy Iringónak az anyja? a meggyet, cseresznyét eladták fáján mind egy vándor kofának, s azontúl vége volt minden hancuzásnak. Az Iringót többé takarítani sem eresztették a szobámba; az anyja járt be. Azt mondta, hogy a leánynak tanulni kell már a sütéstfőzést; mert itt az ideje, hogy férjhez menjen; a házasságnál pedig fődolog a konyha. Amely asszony a rác pitét meg nem tudja csinálni úgy, ahogy kell, azt az ura megveti és - megveri.









Jókai Mór: De kár megvénülni!


V. A RÁC PITE
Megvallom, hogy egy dologban chauvinista[1] vagyok: a magyar tésztaneműek appreciálásában.
Magyarországon túl még csak fogalma sincs senkinek arról, hogy miféle paradicsomi ételekké lehet átalakítani a boldogasszony képét viselő búzaszemet.
Az erdélyi levelensült, az aranygaluska, a kecskeméti túrós béles, a debreceni fonatos, a túrós metélt, mind ideálszámba mennek; a szentmártoni mákosrétesről pláne allelujával végződő zsolozsma szól; de mindvalamennyi elől elnyeri a pálmát a ,,rác pite".
(Ne fintorgasd az orrodat, édes barátom, hogy annyi hetethavat összedarálok; meglátod később, hogy ez is hozzátartozik az én fátumom auguriumaihoz.)
Tehát a rác pite készítéséhez különös talentum, beható stúdium és szerencsés kéz kívántatik. Hogyan kell a gyúrt tésztát fátyolvékonyságra elnyújtani; akkor nem úgy, mint a rétest, azon nyersen behinteni, összegöngyölíteni, hanem előbb félig megszikkasztani, azután mindenféle heterogén húsneműeket apróra összevagdalni, kemény tojássárgáját, meg nem tudom én még mi mindent közé keverni; az egyik tésztalapot ezzel behinteni, tollhegyével zsírt vagy talán tejfelt (tudja kő!) ráfecskendezni; a másik vékony tésztapatyolatot ráborítani; az elébbi manővert megismételni, míg véges-végül az összerakott lapokból egy brosűr lesz; képzeld csak! egy brosűr, mely megehető; még szép kötése is van, azzal együtt megehető; nincs benne semmi sületlenség; együtt a realizmus az idealizmussal. - Ez a rác pite.
A feleségem öt esztendeig keresett egy szakácsnét, aki rác pitét tud mívelni, míg végre talált egy igazit, s azt szerződtette a millennium végéig nyugdíjképességgel - de erről majd később. Ne félj, még kapsz a rác pitéből.
Tehát egy szép napon egy tál szépen fölvágott rác pitét hozott föl az asztalra a gazdasszony, dicsőségtől ragyogó orcával hirdetve: ,,ezt maga csinálta a leányom!"
A kalugyer azt mondta rá, hogy fölséges! Megevett belőle tíz darabot. Kilelte tőle a hideg.
...No, hát már most férjhez lehet adni az Iringót.

[1] Kérek minden fő- és felelős és segédszerkesztőt, korrektort és revizort, inkluzíve metrompázsot, hogy ki ne korrigálják ezt a szót ,,sóvinistának": mert Chauvin tulajdonnév, s azoknál meg kell tartanunk az idegen betűrakást: nem írhatjuk Cassagnacot Kasszanyaknak, Lady Machbethet lédi Mekbesznek. (J. M.)









Jókai Mór: De kár megvénülni!


VI. AZ ÉN DEVERSÉGEM
No, nesze! Megint egy szép új magyar szó: ,,deverség", ami nem található a Magyar Tudós Akadémia nagy szótárában. ,,Devernyázás" az ismeretes; meglehet, hogy ennek a gyökszava a ,,dever".
Úgy látszik, hogy török szó, ámbár a szerb írók azt állítják, hogy rác szó, s jelent magyarul vőfélyt; de én kénytelen vagyok disputába elegyedni velük, s a minősítésből leszármaztatni az igazi értelmet. Ami a magyaroknál a vőfély, a vendéghívogató, ételfölhordó, rigmus-recitáló bohókás figura: az a rácoknál a ,,csausz". Ez is török szó. Ami pedig a rácoknál a ,,dever": a vőlegény asszisztense, a lakodalom rendezője, a menyasszonyvezető, a tánckezdő, a vigasztaló, aki rendszerint a vőlegénynek az öccse, azt a magyar népajk úgy írja, hogy ,,kisebbik uram".
,,Nem szeretem az uramat, hajahaj!
Csak a kisebbik uramat, hajahaj!"
Tudom én jobban, mint a filológusok, hogy mi a dever. (Voltam dever. Ámbátor vérségi rokonságban nem álltam a vőlegénnyel.)
Egy vasárnap délután két öreg matróna jött látogatóba a házhoz. Az egyik volt az Iringó nagyanyja. A rác nők, ha megvénülnek, úgy bebugyolálják az arcukat, hogy csak a szemük látszik ki, s azt nagyon okosan cselekszik.
Hogy mi szándékkal jöttek, azt rögtön megtudtam abból, hogy az Iringó visítozva futott ki a konyhából, mely egyúttal a hölgyek hálószobája és elfogadó szalonja is volt, s fölszaladt a padlásra, magára zárta az ajtót; estig le nem lehetett onnan csalogatni.
Mikor vacsorára hittak (a konyhán kellett keresztülmennem), ott találtam egy ládán ülve a leányt, két karja a térdén s a feje a könyökére hajtva.
- Mi lelt, babám? - szólítóm meg.
Nem felelt semmit, csak a megemelt könyökével utalt a sublód felé valami új tárgyra, amit úgy hínak, hogy ,,mátkatál". Hímes tojások és csinált virágok közepett egy aranyfüsttel borított alma. Abba az almába beledugva egy aranypénz.
Ez a ,,susogó".
Ezzel kérdi a legény a leánytól: ,,jössz-e hozzám?"
Mikor másnap visszajönnek a matrónák, az a kérdés, hogy az alma ép-e, vagy kettémetsződött. Ha épen maradt, ez visszautasítás, ha kettévágva nyilatkozik, akkor jöhet a leánykérő háztűznézőbe.
Másnap ketté volt vágva az alma, s még aznap este fejés után (most már ebben is részt kellett venni az Iringónak; négy riska volt a háznál) megjelent a két matróna, s látva a szimbólumot: a kettészelt ,,jabukát" a mátkatálon, örvendezve távozék el, értesítve a kapuzábé mellett settenkedő kérő legényt, hogy odamehet már az ablakra: kinyitják.
Az első ismerkedés az ablakon keresztül történik; még ez nem az eljegyzés; annak még sok elöljáró teketóriája van.
Elébb kell találni egy sztári szvátot meg egy vojvodát: amaz a menyasszony, emez a vőlegény násznagya; azután kell két debeli kum: ezek a tanúk; két prikumák, a tanúk lógósa, egy csausz, vőfély, ez a vőlegény bizalmasa, egy dever, ez meg a menyasszonyé, aztán két nyoszolyóleány a menyasszony mellé, akiket megint szép török szóval úgy hínak, hogy ,,jengyebulik".
Hát az nagyon természetes, hogy a sztári szvát hivatala egyenesen a nagybátyámra nézett, s következőleg, a vőlegénynek öccse nem lévén, a dever missziója énrám származott át.
Ezt az Iringó anyja előre közölte velem, lelkemre kötve, hogy másnap, amikor a vőlegény hivatalos látogatást tesz nálam, azzal szépen csókot váltsak, s bátyámnak nevezzem.
Megsúgta, hogy az bizony nem valami világcsudája szép legény, de gazdag; van tornácos háza, pajtája, góréja, hat ökre, négy lova, birkanyája, sertéskondája, szántóföldje, kaszálója, szőleje, szilvása; jó asszonytartó ember válik majd belőle.
Másnap csakugyan megismerkedtem a bátyámmal. Hórihorgas égmeszelő volt, nálam fél fejjel magasabb; pedig én sem szedem zsámolyrul a málnát; - de amellett szertelenül sovány és laza egy alak; a két térde megnyaklott alatta, ha ment, ha állt; a dereka előregörbült, a feje lehúzta a nyakát; ez pedig hosszú vala, ökölnyi ádámalmával; cserszínű arcbőre megfeszült a kiülő pofacsontján; nagy, görbe keselyűorra minden egyebet abszorbeált, úgy, hogy állra alig maradt neki; a két szeme keresztbe kancsalított, mintha azok is arra bámulnának, hogy mekkora orr! S volt egy ritka különlegessége: az, hogy a sűrű, sarlóforma szemöldei szénfeketék voltak, a hosszú, vékony lelógó bajusza pedig savószínű.
Ehhez kellett az Iringónak feleségül menni.
Kiegészítette a kellemetességeit az, hogy rendkívül sebesen hadarta a szót; hanem annál inkább borízű hangon, s beszéd közben folyvást nevetett, úgy, hogy a nevetéstől csupa ránc lett az arca; különben egészen fiatal legény volt, úgyhogy a keresztelőlevél döntötte el, hogy bátyám-e vagy öcsém.
Az ismeretséget nagyon hamar megkötöttük a Jócával. (A kalugyernek igen jó barackpálinkája volt.) Nagy hamar kutyupajtások lettünk, s kész volt közöttünk a szincerizálás.
Azt kérdi tőlem a Jóca:
- No, bruderkám, te csak ismered jól azt az én menyasszonyomat?
- Hogyne ismerném? Egy házban lakunk.
- De azt mondám, hogy ,,jól" ismered!
- Hát jónak kell, hogy ismerjem.
- De igazán jónak?
Ahogy a két keresztbeálló szemével rám nézett, el kellett értenem, hogy hova céloz.
- Már annyira jónak nem ismerem.
- Eredj már! Hiszen sokszor láttam a kerítésen keresztül, hogy kergetőztetek a kertben. El is fogtad.
- Az csak ártatlan gyerekjáték volt. Arról biztosítalak, hogy énfelőlem a jegyesed olyan, mint a mályvarózsának a bimbója. A Jóca keserves grimaszt csinált, s a tarkóját vakarta. Majd meg fütyörészni kezdett. Nem tudta, hogyan magyarázza ki magát.
Egy kupica pálinka továbbsegítette a kifejezéseiben.
- Mert hát tudod, énnekem már volt egy szeretőm, akivel jegyben jártam, s aztán ott hagytam a faképnél. Annak az anyja pedig egy boszorkány. - Én azt gondolom, hogy minden asszony, akinek eladó leánya van, boszorkány. Ha aztán férjhez adta a leányát, akkor átváltozik anyóssá.
(Sajátszerű szláv mitológiai adat!)
(Talán nem is speciális szláv?)
Meg kellett vallanom, hogy még ebben az egyben nincs tapasztalásom.
- Hát ez a banya bosszúból azért, hogy a leányát otthagytam, pedig nem is igaz, hogy otthagytam, mert én becsületesen elszöktettem a fonóbul; tudod, ezt úgy híják nálunk, hogy ,,otmica". De ő visszaszökött tőlem. S én aztán nem mentem érte vissza másodszor, ahogy szokás.
- Egészen értem.
- No hát ezért az anyja összebeszélt azzal a vargával, aki nekem csizmát szokott varrni, s egy szárított békát dugott a csizmám talpába.
- Hát aztán?
- Nos, azt csak tudod, hogy milyen nagy baj az, hogy ha egy legénynek szárított békát dugnak a csizmájába, s rajta jár, nem veszi észre?
Azt mondtam ,,tudom hát"; pedig ideám sem volt róla. Erre a Jóca bátyám kihúzta az öve mellől a pipáját, dohányzacskóját, s rágyújtott. Rézfödelű csibukja volt: török dohányt szín, igazi ,,bokcsa-tütünt".
Mikor már jó nagy füstöt csinált maga körül, akkor kihúzta a csibukból a pipaszárat, s marokra fogta.
- Látod ezt a pipaszárat? Ez igazi török-meggyfa. Hát mikor én úgy egy asszonyfélével összekerülök nyájaskodás végett, akkor az rendesen azon végződik, hogy én ezzel a török-meggyfa-pipaszárraljól végigverek a hátán.
- Az igazán különös formája a kurizálásnak.
- Az ám, olyan nevezetes meggyfa-pipaszár ez az enyim.
- No, csakhogy örömöd telik benne.
- Dehogy telik benne örömöm. Én csak akkor örülök igazán, ha az asszonyféle kikapja a kezemből a pipaszárt, s ő ver vele végig a hátamon. - Ez aztán gyönyörűség.
- Hát különbözők a gusztusok.
Azzal a Jóca bátyám kiverte a csibukja hamvát a padlómra, s egész becsülettudással el is taposta, mert még tüzes volt, s búcsút vett még egy kupica pálinkával.
Én aztán azzal a jó tanáccsal bocsátottam el, hogy jövőre ne viseljen csizmát, aminek varrott talpa van, hanem opánkát, azaz bocskort.
- Hisz azt bolond nélkül is tudom, de késő már. A babona megfogott, s azt senki sem veszi le rólam. No, hát zbogom.
- Zbogom.
Azzal szépen dolgára ment.
Én pedig deveri hivatalom szabályrendelete szerint vettem a menyasszony számára nászajándékot: egy pár arany fülönfüggőt szép nagy csengőkkel, amilyent csak az úri kisasszonyok viselnek.
Az Iringónak azonban még nem volt kifúrva a füle.
S a népszokás azt kívánja, hogy aki a menyasszonynak fülönfüggőt ajándékoz, annak a föladata, hogy maga fúrja ki az arának a füle gombját s illessze bele a függőt.
Én pedig mindenkor tiszteltem a hagyományokat. Mit meg nem tesz az ember az ősök iránt való kegyeletből!
Ámbár sohasem próbáltam még, szerencsésen végrehajtottam a műtétet. A függők be lettek kapcsolva.
S dicséretére mondhatom a szép arának, hogy meg se nyikkant alatta.
Odafordult a tükörhöz, s tetszelegve mosolygott magára. Aztán egyet rázott a fején, hogy csak úgy csilingelt a két függő a fülében.
Természetes, hogy a nászajándékomat sajátajkúlag megköszönte: - ezúttal spanyolmeggy nélkül. - Hiszen én voltam a dever.









Jókai Mór: De kár megvénülni!


VII. AZ ÉN CIPŐIM
A rác lakodalom leírását elengedem a tisztelt olvasónak. Aki nagyon kíváncsi rá, üsse föl az Osztrák-Magyar Monarchia VII-ik kötetét, abban igen szépen és körülményesen leírva megtalálhatja azt Hadzsics Antal költői tollából; ki azt a megjegyzést teszi a népies ünnepélyre, hogy példabeszéddé vált: ,,Szemérmetlen, mint egy szerb lakodalom". - Nem akarnám ilyennel jelen elbeszélésemnek eddigi aszkétai tenorát alterálni.
Még kevésbé ereszkedem azoknak a körülményeknek a részletezésébe, amelyek azután történnek a vőlegény házánál, amidőn a debeli kum, aki a menyasszonnyal kezdi a kóló táncot, védencét áttáncoltatja a nászszobába.
Csak arra az egyszerű adatra szorítkozom, hogy másnap reggel már a menyasszony hazaszökött az anyjához.
Ott volt biz az, már korán reggel meg is fejte a riskákat. Még csak a polivacsinát sem várta be, sem a kravájt, ami a nászéj utáni ceremóniákat befejezi, amikor a vendég urak már minden tálat, kancsót összetörtek, tyúkot, libát agyonvertek, s a szekereket fölrakták a ház tetejére. Pedig a polivacsinánál a menyasszonynak kell tartani a mosdótálat, melyben az urak megmosdanak (a hölgyek nem tehetik színváltozás nélkül), s aztán egy ezüst pénzt hagynak a medence fenekén. A kraváj pedig azokat az ajándékokat jelenti, amikkel a hivatalosok és atyafiak a menyasszonyt megtisztelik.
Maga az örömanya jött be hozzám ezt az intermezzót bejelenteni. Én tudniillik abban a szerencsében részesültem, hogy már éjfélkor kidobtak a lakodalmas szobábul; hazamentem, lefeküdtem. Magam is úgy akartam. Bántott valami, amit nem akarok most elemezni.
- Otthagyta a polivacsinát meg a kavájt! - lamentált a mama kétségbeesve.
- Vajon mi történhetett vele?
Az örömanya bizalmas suttogással közié a fülembe a titkot. Azt mondtam rá:
- Tudom, tudom. A vőlegényt megbabonázta a vila.
- Az ám, az ám. Aztán megverte a menyasszonyát. Az meg kapta magát, kiugrott az ablakon, hazaszaladt. A Jóca utána ugrott, de beleakadt a plundrája hátul az ablak kiakasztójába, ott lógott reggelig kalimpázva, míg a prikumákok le nem vették.
Ezen aztán nevettünk nagyot mind a ketten. Ezalatt odajött az öreganya is.
Derék, okos, tapasztalt hölgy volt.
Azt mondta, sebaj! Sűrűen megesik az ilyen dolog Delibácson. Hogy a menyasszony az első nászéj után kiugrik az ablakon, s hazaszalad az anyjához. Majd visszatérítik. Megvan annak is a maga babonája.
Szerencsére a rác lakodalom nem tart csak egy napig, hanem egész hétig: Ha a menyasszony elfutott, ott maradnak a vendégek; esznek, isznak és táncolnak. Tudják jól, hogy másnap vagy harmadnap a menyasszonyt majd visszahozza a dever. Annak a hivatala ez.
A devernek pedig olyanfajta legénynek kell lenni, mint az a bizonyos Potifárné kezéből elrugaszkodott József - lehetett.
(No, ne taszigálj hát! Hisz a bibliai történetekből csak szabad idézni, amiket nyolc esztendős leányoknak tanítanak az iskolában.)
Tehát a devernek föladata az, hogy ,,két csillag hajnala" között vigasztalja és engesztelje az elkeseredett menyasszonyt, s bírja rá a férje házához való visszatérésre.
Ami nem megy minden varázslat nélkül.
Ha a menyasszony a devernek a cipőit fölhúzza a lábára, azok oly csoda bűbájt gyakorolnak rá, hogy hazamegy az urához. Nem tagadhattam meg a hozzájárulásomat a kegyes föladat megvalósításához.
Pedig ebből a tudományból sem tanultam az iskolában. Jól van: föláldozom a cipőimet.
A két csillag hajnala között hallgattam az elzüllött ara keserű panaszait, s kerestem számukra a vigasztalást, törülhettem a könnyeit, s beszéltem neki az asszonyi kötelességekről. Ékesszóló rábeszélésem nem is maradt siker nélkül; csillag hajnalodtára rá hagyta magát beszéltetni, hogy fölhúzza az én cipőimet. Föntebb már említettem, hogy azok egészen rápászoltak az ő lábára.
A babona tökéletesen bevált. Szép Iringó engedte magát általam a Jóca házához visszavezettetni, ahol nagy derendóciával fogadta az egész násznép.
Útközben nem mulasztottam el némi információkkal ellátni. Többek között, hogy ha jövőben látja, miként a Jóca csavarja a meggyfa pipaszárat a csibukból, ne várja be, míg ez veri meg, hanem kapja ki a kezéből, s rakja el jól a hátát vele; mert az kell annak.
No hát! Ezzel megalapítottam egy családnak a boldogságát. Ki tudja, mennyi időre.
Magamnak pedig csináltattam a delibácsi suszternél a kegyes indulattal föláldozott turista cipőm helyett egy másikat everlasztingból.
Hát, biz az nem tartott tovább egy hétnél.
(Mi? Az everlaszting cipő?)
Dehogy az everlaszting cipő! A családi boldogság. Egy hét múlva megint otthon volt az anyjánál szép Iringó. Megint nekem kellett őtet kiengesztelni a goromba, nyámnyila férje iránt. Én voltam a dever. - Megint egy pár cipőmbe került a kegyes babona. Azok vitték haza az urához szép Iringót.
Akkor varrattam a suszterrel egy pár fénymázos cipőt. Az sem állta ki nálam tovább egy hétnél.
Majdan szarvasbőr cipőre került a sor.
Követte társait az oldalt gombolt lábtyű, aztán meg a félvászon topánka.
De mikor már a hetedik pár lábbelinek a kontójával molesztálta a német varga a nagybátyámat, akinek azt ki kellett fizetni, dühbe jött, és nyakon fogott a kalugyer.
- Hát mi a hétágú ménkű! Eszed te a cipőket, vagy a pokolra jársz velük?
(Közel találgatta a dolgot.)
Én azzal vágtam ki magamat, hogy a suszter nagyon szűkre csinálja, mindjárt kidűl az oldaluk.
Másnap aztán behívott a pipatóriumába.
- No, fiacskám, tudsz már magadtól is enni. Nem kell dajka. Elválasztalak. Itt van a számodra egy pár igazi jó lábtyű, ami tudom, hogy nem szakad le egyhamar a nohikról.[1]
Az volt egy pár jó fisléder katonabakancs.
- Holnap viszlek a katonai akadémiára. Pakolhatsz, búcsúzhatsz.
Hát biz ezúttal utoljára láttam az Iringót. De szép tüskerózsa volt még akkor!

[1] Így hívják tréfásan a lábakat. (J. M.)









Jókai Mór: De kár megvénülni!


I. A TITKOS PATRONESSZ
Fritillária virágnév: nálam nőnév. Népies elnevezése ,,császárkorona". Megérdemli a nevét, igazán fejedelmi virág; sűrű pálmaforma levélkorona közül hat aranyszínű virágharang csüng alá, ezüst harang-nyelvvel. Diószegi azonban ezt a nevet adta neki: ,,hatkotú". Hát már ezt a magyar nevet, dacára minden chauvinizmusomnak, nem adhatom a regényhősnémnek: ,,Hatkotú asszonyság". - Azt pedig Diószegi azért cselekszi, mivelhogy a szép virág belsejében minden szirom alatt rejtőzik egy ,,kotú", amit a füvész ,,mézgödör"-nek nevez.
No, hát ennek a pompás virágnak a mézét nem hordják el a méhek.
No, te híres botanikus vagy. Tudod, hogy miért nem kedvelik a fritillária mézét a méhek? - Nem tudod. - Hát majd megtanulod ebből az én elbeszélésemből.
Muszáj volt ám (ezerszer engedelmet kérek) ezt a botanikai bevezetést előrebocsátanom; mert ez a fritillária is egyike az én sorsomat intéző párkáknak vagy walküröknek, vagy alirumnáknak, vagy hogy hívják azokat a félelmetes tündéreket, akiknek az a küldetésük, hogy az embereket gyönyörűséggel halálra kínozzák. Azonban tartsunk rendet.
Az Iringó lakodalma miatt egy kicsit elkéstünk az akadémiából. A beiratkozás határideje elmúlt már, s a bécsújhelyi akadémiánál numerus clausust tartanak; a határozott számon túl nem vesznek föl senkit. No, de én előre jelezve voltam az igazgatónál, illetőleg a dékánnál, s a nagybátyám bízott abban az egy gönci hordó karlovici ürmösben, amit előre küldött a tanár úrnak kedveskedésül, hogy expiálja vele a mulasztásomat.
Ő maga is velem jött Bécsújhelyig. Jó ember volt a kalugyer, el kell ismernem aztat.
Mikor azon a híres nagy kapun behajtottunk, melynek boltozata egy egész templomot emel, éppen mise volt; a növendékek mind a templomban voltak, egyet sem láthattam közülök.
Az orrfinánc fölvezetett bennünket a dékánhoz.
Ott találtuk őt a kémiai laboratóriumban.
Nem jól mondtam, hogy mise volt; mert már annak vége volt; hanem a tanulóknak ott kellett még maradniok, gyónás végett, amin a tanév kezdetével át kell esni. A tanárok azonban már hazavonulhattak.
Az én professzorom alacsony termetű katonatiszt volt; fakó arcszínű, ritka hajú, deres szakállú férfi (úgy a negyvenes évek derekán), szemüveget viselt; az egyenruhája őrnagynak vallotta.
Szárazon és hidegen fogadott bennünket, előreküldött névjegyeinket kezében tartva. Nagybátyám élőszóval is megmondta a nevét.
- Van szerencsém - mondó az őrnagy. - Tegnap érkezett uraságod küldeményeképp a címemre egy hordó bor. De jobb lett volna, ha önnek a gyámfia előzte volna meg a becses küldeményt.
A kalugyer a kedvemért hazudni is kész volt.
- Mulaszthatlan családi ügyek tartóztatták vissza.
- Tudom. Lakodalom volt a háznál, s neki ott kellett vőfélykedni.
(Hát már azt itt is tudják? Honnan tudhatták már azt meg, mikor én senkinek sem írtam erről, csupán csak a Nikkel pajtásomnak?)
- Itt pedig már minden szoba el van foglalva, minden alapítványi hely betöltve, minden ágy fölött ott függ a hozzátartozó nevével a tábla. Ha egy hatalmas szószólója nem lett volna az úrfinak, most szépen visszakocsikázhatna a Bánságba.
Nagybátyám bizalmasan vigyorgott.
- Óh, nem! Nem a karlovici ürmös! - szólt az őrnagy, el sem mosolyodva, de elértve a konfidens arckifejezést. - Annál hatalmasabb befolyás őrizte meg az úrfit a hopponmaradástól. A feleségem kívánta, hogy fölvétessék.
(A felesége! Aki engem sohasem látott. Én sem láttam. Hogy nyerhettem meg ekként a kegyét?)
Az őrnagy észrevehette, hogy micsoda ostoba pofát csinálok fülig elpirulva.
- Hát, nehogy soká törje a fejét ezen a talányon az úrfi, megismertetem a megfejtéssel. Az én feleségem szenvedélyes gordonkajátszó. Ez az úrfi pedig kitűnően hegedül, képes lesz esténkint duót játszani vele. Remélem, elhozta a hegedűjét? Ha nem hozta volna, van nekünk egész hegedűgyűjteményünk. Hát ennek az érdemének köszönheti, hogy szabály ellenére fönntartottam az elkésett úrfi számára egy rezervált ágyhelyet, az úgynevezett Cannagatta szobában. Majd ebéd fölött elmondom önöknek, hogy ki volt az a Cannagatta. Ma lesz szerencsém önökhöz ebédre. A feleségem szívesen látja önöket. Csak magunkban leszünk. Rajtunk kívül csak önnek a szobatársa lesz még az asztalnál. Ismerni fogja az úrfi: Nikkel kadét.
Most már aztán olcsó volt a talány lehüvelyezése. Nikkel már itt van. Annak a révén aztán lehetett jól értesülni az én nacionálémról.
De hát mégis érthetetlen marad, hogy miként lett Nikkel az első héten ilyen bizalmas embere a dékánnak? Hogy még énrólam is pletykázhatott neki. Ilyen konfidencia nem szokott létezni egy katonai akadémia professzora és kadétja között.
Az őrnagy nem soká hagyott elmélkednem.
- A kadét keresse föl a szobáját, az ordinánc átvezeti, a holmiját utána fogják vinni. A tekintetes úrral majd elvégezzük a circumstanciákat. Pont kettőkor ebédelünk.
Én még nem tudtam, hogyan kell katonásan szalutálni, még civilben voltam, az egyenruhám készen volt ugyan a bőröndben elpakolva, de míg föl nem vétettem, nem volt szabad kuszpitolnom; - annálfogva meglehetős balogsüti módon vettem búcsút az őrnagytól.
Még jobban éreztem a gyámoltalanságomat, mikor az udvarra kijutottam.
A laboratórium földszinten volt, fölötte az emeleten az őrnagyprofesszor szállása, a túlsó traktusban voltak a tantermek meg a kadétok hálótermei. A két szárny között egy nagy udvar. A professzorok lakásainak az ablakai kifelé a sáncokra nyíltak, azokra nem lehetett a diákoknak látni.
Éppen szembe találkoztam a beözönlő kadétsereggel. Közel négyszázan lehettek, de én ezernek láttam.
A gyónás után jöttek a kápolnából lármázva és kacagva. Mindenik azt beszélte a másiknak, hogy miket gyónt meg a páternak. Én még akkor civilben voltam, a férfi felöltőt abban az évben dzsekknek hívták. Még gyerekebbnek nézett ki benne az ember. Ha nő viselte, akkor úgy hítták, hogy ,,szótánkano" (csónakba ugró).
Persze hogy belémkötött a siserahad, akárhogy igyekeztem előle a lépcsőbejárathoz jutni.
Elöl jött egy vén diák, aki bizonyosan megrepetálhatta az iskolát, mert már bajusza is volt; széles vállú, cipóhátú fickó, csontos pofával, előreálló nagy masztodon állal.
- Hát ez kinek a csibéje? - kiálta rám vigyorogva.
Én, gondolva, hogy valami elöljáró, levettem előtte szépen a kalapomat. Erre aztán valamennyi kacagott rajtam! Milyen diga!
A masztodon barackot adott a fejemre, ez volt köszöntésemre a fogadj Isten.
Az ordinánc felelt a kérdésre.
- Ez az a másik a Cannagatta szobából.
- A Cannagatta szobából? Hisz akkor ez is valami leány. (Hát, akkoriban csakugyan az volt a divat, hogy a fiatal férfiak középen választották el a hajukat, ami valóban leányos kinézést adott a szőrtelen arcnak.)
- No, ezt megvizitáljuk elébb - röhögött pimasz módon a vasgyúró, felém nyújtva hosszú karjait.
Nekem azonban volt egy jól betanult fogásom, amit ,,Rappógambit"-nak neveztek akkoriban. Az ember az ellenfelének a két karját megragadja, birokra kelve, akkor a jobb lábát hirtelen a küzdőtársa jobb lábán innen helyezi, a jobb kezével áttaszítja a térdén, az súlyegyent veszít, s mire észreveszi magát, már ott hever a földön.
Ezúttal is bevált a Rappó-fogás. A masztodon fölbukott.
Maga is elbámult rajta.
- Ez, istenuccse, nem leány!
Én pedig hetyke hencegéssel mondám:
- Ejh, de megütötted a pondus specificumoddal a földet, pajtás!
Ekkor a sok fiú közül kivált egy, és odalépett közénk.
- Hagyjatok ennek a fiúnak békét - szólt röviden -, én jótállok róla, hogy ő férfi. Itt viselem a homlokomon a stampigliáját. Csak akkor ismertem rá. Ez az én pajtásom, Nikkel.
Hogy elváltoztatja az embert az egyenruha. De az arca, tekintete, mind úgy megváltozott.
Biz annak még látható volt a homlokán a hegedés, amit tőlem kapott emlékül a vívóiskolai párbajban.
Én pedig szétnyitottam a mellemen a plasztront, odamutatva:
- Csak kölcsönbe esett, urak; nézzétek: én meg az ő emlékét viselem.
Ott is látható volt a sebhely.
Erre aztán vivátot kiáltottak a pajtások, s maga a vén kadét nyújtá a kezét legelébb, s megkövetett a sértésért; aztán kamerádok lettünk.
Nikkel pajtás karon fogott, s vitt magával a közös cellánkba.









Jókai Mór: De kár megvénülni!


II. A FEHÉR ÉS FEKETE POR
Az én Nikkel pajtásom még útközben, ahogy a két emeleten fölmentünk, fölvilágosított a helyzetről.
- A mi szobánk kiváltságos cella, amit csak kitüntetésül osztogatnak. Protekció itt nem használ. Császári, királyi sarjadékok is ott laknak tizedmagukkal egy teremben. Hanem vannak a dékánnak kiválasztottjai, kegyencei.
- Hát hogy lettél te egy ilyen rövid idő alatt a tanár kegyencévé?
- Azért lettem kegyence, mert én hiszek benne.
- Mi a manó? Tán Messiás ez a tanár?
- Persze hogy Messiás. S én vagyok az apostola. Most nem érek rá mindent elmondani. Majd ebéd után. Én is híva vagyok hozzá ebédre. Megmutatta a nagybátyád levelét. Most siess az egyenruhádat fölvenni.
Eljutottunk a szobánkba. Legutolsó volt a folyosón.
Kicsiny volt, de csinos, tiszta, két ágy egymás mellett, egy pokróc takaróval. Nagy örömömre szolgált, hogy az ágyak fölé akasztott táblák egyikére a Nikkel pajtásom nevét, a másikra a magamét láttam fölírva. Be voltam véve in absentia. Nagy kegyelem!
Hozzáfogtam a kipakoláshoz, átöltözéshez. Elébb megmosdottam. Külön mosdómedencém volt, amibe egy csapból lehetett ereszteni a vizet. A csap fölé az volt írva nagy betűkkel: ,,ebből a vízből nem kell inni". Nikkel pajtás megmagyarázta. A vízvezetékhez a parkon átfolyó patak szolgáltatja a vizet; de az a sok fabrika salakjától, amik mellett elfolyik, egészen telítve van már mindenféle csávával és ércméreggel. Ott áll a palack tiszta forrásvízzel, a kadétok italáról jól gondoskodnak itt. Azt a hegyek közül hozzák naponta frissen.
Megkóstoltam, víznek elég jó víz volt.
Én azonban ahhoz voltam szokva otthonrul, hogy ebéd előtt szükségképpen be kell hörpinteni egy kupica pálinkát.
- Nincs egy kis gugyid?
- Gugyi? Annak a nevét se vedd a szádba. A kadétok nem isznak mást, mint vizet, az igaz, hogy fölséges jó vizet.
- Ej, ha!
Ugyancsak elhűltem, mert a pajtás kikacagott.
- Bizony komám, a mai ebédnél sem kapsz te abból a drága karlovici ürmösből, amit a nagybátyád küldött a dékánnak. Nem látsz te mátul fogva jövő Szent István király napjáig mást, mint kristálytiszta vizet. - Ha néha ,,per fas et nefas".
- Hogyan ,,per fas et nefas"?
- Majd megtudod - szólt Nikkel, s olyan furcsán mosolygott hozzá.
Én aztán gálába tettem magamat. Mikor az a nyalka egyenruha rajtam volt, magam is úgy éreztem, hogy valami új ember vagyok. Ejh, az a kardot tartó szíj, hogy kiegyenesíti a legény derekát egyszerre. A bajuszom után kapkodtam, ami még nem volt.
Cudar érzés! Hogy az embernek kardja már van, de bajusza még nincs.
No, de itt a szivar, az kontesztálja a férfiasságot. Elővettem a szivartárcám.
- Hohohó, pajtás! - akadályozott meg Nikkel. - Sose fáraszd magad a rágyújtással. A kadétok föl vannak mentve a szivarozás kellemetlenségei alól. Majd István-napkor délben, mikor az első pohár bort kapod, a búcsúpohárt, oda lesz téve a szalvétád alá egy virginia, arra majd rágyújthatsz, de csak akkor, mikor már fönn ülsz a kocsin.
- Hát te sem szivarozol soha? Éjjel sem?
- Nekem meg éppen nem lehet; éjjel pláne! Ahol én a fél éjszakát töltöm, ott nem szabad tűzzel bánni.
- Hát hol töltöd te az éjszakádat?
- Odalenn a kémiai laboratóriumban az őrnaggyal.
- S mit csináltok ottan?
- A ,,fehér port".
- Mi a ménkű az?
- Ha nem is ménkű, de mindenesetre annak a sógora: fehér lőpor.
- Hát mire jó az?
- Még most a te paraszt eszednek hiába magyaráznám egész tudományosan, hogy mi az. Te biz a líceumban is hátramaradtál a kémiából, míg énnekem az passzióm volt. Fizikusinasnak csúfoltatok; de most ennek a tökéletességemnek köszönhetem, hogy rögtön a professzor kegyencévé lettem, mikor bevallottam, hogy én hiszek a fehér lőporban.
- Ez egy új krédó?
- Az artilleristák új krédója. Amivel merőben szemközt áll az ortodox tüzérek egyedül idvezítőnek tartott fekete lőpora. Egészen jól mondtad, hogy ez a mi dékánunk egy új Messiás. Az ő fehér lőpora harmadfélszer messzebbre lő, mint a fekete lőpor. Tudod, hogy Magentánál meg Solferinónál csúffá tették a francia vontcsövű ágyúk a mi simacsövű lövegeinket; hát most ezek ellenében nekünk olyan lőport kell föltalálnunk, ami a mostani ágyúcsövekből nagyobb lódító erővel taszítja ki a gránátot. Efölött aztán egész árkolájharc folyik a fehér por és fekete por hivői között. Mi a feketéket boncoknak csúfoljuk, azok meg a fehéreket derviseknek.
Én pedig mindebből nem értettem semmit.
- Persze, te még pogány vagy! De majd ha keresztülmégy a tűzkeresztségen!
- Te tán már keresztülmentél?
- Keresztül ám. Nézd, hogy leégette a hajamat. Te is a miénk lész.
- De köszönöm! Akkor én megyek a feketékhez!
- Akkor egyszerre kiesnél a kegyelemből. Ez a két szekta ad internecionem üldözi egymást. Siiták és szunniták úgy nem ungorkodnak egymással, mint a fehér és fekete por prozelitái. Az egyik a lőport akarja átalakítani, a másik meg az ágyúcsöveket, s mind a kettő a minisztérium alá fűti a poklot, akinek nincs pénze hozzá. Legjobb lesz, ha neutrális maradsz; mondd, hogy szamár vagy, nem tudsz a kémiához, csak huszár akarsz lenni. Már az infanteristának színt kell vallani, vagy fehéret, vagy feketét, mert a puskákról is szó van.
- Hát az természetes!
- Természetes? Mit értesz hozzá? Te zöld vagy még, az is maradsz. A fehér lőport már a franciák is, a poroszok is föltalálták, de majd az a hibája, hogy a legkisebb ütésre fölrobban, majd meg az, hogy a vascsövet oxidálja, csak rézcsőbe használható. No, hát az, amit a mi tanárunk föltalált, eddig legtökéletesebb; mert nem robban föl, csak tűzszikrától, s nem oxidálja a vasat, s percenkint ezerötszáz lépésnyi sebességet ád a golyónak, ami háromezer lépésnyire is Kernschuss. (Szeglövés? vagy inkább ,,széklövés"?)
- Hát akkor mért nem fogadják el azonnal?
- Azért, mert még az a kérdés, hogy az állásban nem veszti-e el a robbanó sajátságát? Ez a kritérium. Mert nagy készletet kell tartani töltényekben. Azért, ami fehér lőport most fabrikálunk, azt raktározzuk, s majd a nyáron a Steinfelden kipróbáltatik, hogy olyan jó-e, mint frissiben volt. No, de most fogd a hegedűdet, menjünk az őrnagyékhoz.
Az őrnagy szállása ott volt az emeleten, a kémiai laboratórium fölött. Az őrnagyné budoárja éppen a puskaporfőző konyha tetejében.
Igazán boldogító érzést kelthet egy asszonyságnál az a tudat, hogy az ő alkovenje alatt főzi, darálja, keveri a férje a fehér lőport, amihez csak egy üveg eltörése, egy reagens savany elcsöppenése kell, s ő nyoszolyástul, zongorástul repül föl (ki tudja, milyen társaságban?) az égbe, vagy - körülmények szerint - a pokolba.
Mikor benyitottunk a folyosóról az őrnagy szobájába, mely egyúttal ebédlő is volt, már in medias res elmerülve találtuk a két urat: a gazdát meg a vendéget, egy konyakos üveg mellett.
Természetes, hogy ők csupa lőporról beszéltek. Disputáltak. A bátyám fekete lőporos volt.
Nem mintha valami sokat járt volna háborúba, hanem, hogy volt neki egy vasbányája Krassó vármegyében, amit maga tartott üzemben, hát onnan voltak tapasztalatai mindenféle robbantószerekről. Nagyon belevesztett az experimentumokba. Egyszer rádisputálták a bányamérnökök a lőgyapotot. Nem ér az semmit! Csak legjobb a régi becsületes lőpor. Az való a mi fegyvereinkhez. Különben ezek sem érnek semmit. Montecuculi szerint annyi mázsa ólmot lövöldöznek el minden ütközetben, ahány halott otthagyja a fogát a csatatéren. In ultima analysi legtöbbet értek a nyilak, amelyeket a mi szittya őseink használtak, azokat nem puffogtatták el találomra, mert mint Constantinus Porphyrogenneta följegyzé, egy ütközetben kilőtték Dárius Hystaspés bal szemét, s a nyílvesszőre föl voltak vésve e szavak: ,,Dárius király szemébe".
Nagybátyám ezzel bebizonyítva nagy olvasottságát, fölhagyott a további vitatkozással, nem akarva magát a kadétok előtt kompromittálni.
Véget vetett a veszedelmes disputának a háziasszony megjelenése közöttünk.
Fritillária valóban büszke szépség volt.
(De talán itt már végződnék a fehér por fejezete? Kezdhetnénk új szakaszt. Az olvasó alaposan megunhatta már a robbantószerek témáját.)
Jaj, csak ne fuserolj te bele az én historizálásomba. Nem olyan könnyű az, mint a regényírás.
Igenis hogy van még a fehér porbul.
Az őrnagyné büszke szépség volt; reneszánsz kori frizurával, dús szőke haja magasra föltornyozva és stílszerűen fehérre púderezve. No hát, ez is a tárgyhoz tartozik, mert fehér por.
Amit pedig a két szemeiben hordott, mondhatom neked, hogy annál veszedelmesebb gyújtószert nem találtak föl a pirotechnikusok.
A két piros arca, azokkal a gödröcskékkel, valóságos tűzakna; az egész alak egy dinamittal töltött mina; egy eleven torpedó. Nagyobb veszedelem van itt, mint a lőporgyártó officinában. Mikor bemutatott neki a férje, azt sem tudtam, fiú vagyok-e, vagy lány.
A büszke delnő, úgy látszik, egy véleményen volt velem. Elnevette magát, mikor meglátott.
- Nézz ide! Hisz ez a valóságos Cannagatta! Ezt a férjének mondta.









Jókai Mór: De kár megvénülni!


III. CANNAGATTA
Annyit hallottam ma már ezt a nevet emlegetni, hogy szinte kíváncsi lettem rá.
Azonban hozták a levest, s ez a világon a legnagyobb úr, aki még a királynak is parancsol. Sőt még a parlamentnek is parancsol. A leves a klotűr. - Még többet mondok! A leves még a ferblikompániának is parancsol. ,,Cupász."
- No, csak tegye le a hegedűjét valahová a kadét - mondá az őrnagy.
- Aztán ösmered az anekdotát, öcsém; sohse keresd a helyed: ahová te leülsz, ott az utolsó hely - elméskedék a nagybátyám.
- Hogyne ismerném, már az öregapámat is ezzel traktálták patvarista korában.
A leves után sört hoztak az asztalra, nekünk is jutott egy pohárral.
- Kivételképpen - mondá katonás pedantériával az őrnagy. Ma, és soha többet tíz hónapig. A kadétok vizet isznak.
Aztán kegyes volt az elejtett témára visszatérni.
- Igaza van, madám. Nekem magamnak is felötlött első pillantásra, hogy az új kadét mennyire hasonlít a Cannagattához. Mindjárt le is hozattam az arcképét a képes teremből.
Azzal intett az inasnak, hogy hozza elő a portrét. Olajfestmény volt; egy mellkép: fiatal főhadnagyot ábrázolt.
- Majd meg fogja látni a kadét - szólt hozzám intézve a szót.
- Nekünk három nagy termünk van, tele hírhedett celebritások arcképével, akik nálunk lettek kiképezve. Úgy igyekezzék, hogy az ön képe is ide jusson.
(Már bizony nem jutott oda. Én vagyok a legalsó tízezerek egyike Magyarországon, akinek az arcképe sohasem jelent meg, sem a Politisches Volksblattban, sem a magyar élclapokban, még karikatúrának sem; ami elég nagy pironkodás.)
A Zsán odahozta az arcképet. Elég görbére volt festve. A jobb szeme a fülébe sugdosott, a szája meg utánasietett hallgatózni. Éppen nem hizlalta a büszkeségemet, hogy köztem és ez arckép között hasonlatosságot találnak. Az az egy, hogy annak is középen volt kétfelé választva a haja. - Elhatároztam, hogy holnaptól kezdve simára nyíratom a fejemet.
- Ez egy igen érdekes történetnek a hőse - magyarázá az őrnagy. - Jobban mondhatnám: hősnője. Minthogy autentikus följegyzéseken alapszik, elmondhatom önöknek a történetet, akik azt még nem ismerik. Cannagatta asszony előkelő milánói olasz hölgy volt. A férje Armeeliferant, aki dacára ezen minőségének meglehetős korlátolt vagyoni viszonyok közt halt meg. Két ikergyermeke maradt. Francesko és Franciska. Köznyelven: Cecco és Fanny. A Cecco nehézfejű fickó volt, annál élesebb eszű a Fanny. A házitanító oktatása közben a leány együtt tanult a fivérével, hogy kedvet csináljon neki a tudományhoz. Az lett belőle, hogy a fiú mindent rosszul tanult meg, a leány pedig jól. - Tizennégy esztendős korában Ferencet felküldte Cannagatta asszony a bécsújhelyi katonai akadémiába. Az volt az özvegy vágya, hogy a fiából derék katonatiszt legyen. - De a Cecco itt sem igen akart tanulni; vívásban, testgyakorlatokban sem volt ügyes, úgyhogy egy ünnepi szünidő alatt hazaküldték az anyjához pihenni. Ott a fiú maláriát kapott, s nagyhírtelen meghalt. Az anya kétségbe volt esve, hogy nagyralátó terveit így el kell temetnie. Ekkor így szólt az anyjához a Fanny. ,,Hát majd folytatom én ott, ahol a Cecco elhagyta. Én is Ferenc vagyok". Az anya beleegyezett a vakmerő vállalatba. A leány bámulatosan hasonlított az ikerfivéréhez. Amint a bátya egyenruháját fölvéve, visszatért a katonai akadémiába, senki sem vette észre a cserét. Csak annyiban tapasztalták a változást, hogy a visszakerült Cannagatta Ferenc sokkal komolyabb volt az eltávozottnál; szorgalma, tanulékonysága által mindenkit meglepett, iskolatársait mindenben fölülmúlta, úgyhogy nem sokára mintaképül lehetett állítani a többiek elé. Elöljárói kegyét megnyerte, azt a kiváltságot élvezte, hogy egy külön cellát kapott lakásul, amelyet egyedül foglalt el. (Ez az, amelyben most a két kadét tanyáz.) Így lehetett valószínűvé, hogy három éven át el tudta titkolni a nemét. A tanfolyamot elvégezve, azonnal áttétetett hadnagyi ranggal a hadsereghez. Ott is nagyhamar kitüntette magát bátorsága, vitézsége által. Kitört a francia háború. Ferenc főhadnagy lett. Egy ütközetben, az ellenséget üldözve, megsebesült. Ekkor aztán nem lehetett a tábori orvos előtt eltitkolnia a nemét. Kitudódott, hogy a vitéz Cannagatta Ferenc - kisasszony. A dolog őfelsége elé került. Az udvarnál nagy szenzációt keltett. Határos volt a mesével. Őfelsége teljes fizetésével nyugdíjazta a vitéz főhadnagyot, aki azután ismét fölvette a szoknyát, s nagyhamar férjhez ment egy őrnagyhoz, akivel aztán élt évek hosszú során át boldog házasságban, s kísérte őt mindenüvé a napóleoni hadjáratokban. Végre özvegy lett, öregasszony lett. Levelében, mely az emlékezetes iratok közt látható odafenn a múzeumban, dátuma 1852, ezt a nevet látjuk aláírásul: ,,Cannagatta Ferenc, nyugalmazott cs. k. főhadnagy és özvegy őrnagyné".
Ezek mind autentikus adatok Cannagatta Franceskórul. Azért az előadás végén mégis azt mondá a bűbájos Fritillária német repülőszóképpen ,,Und wer das nicht glaubt, der zahlt einen Groschen." (S aki ezt el nem hiszi, az fizet egy garast.)
Úgy látszik, hogy a nagybátyám reszkírozni akarta a garast.
- Hihetetlen történet ez, őrnagy úr - szólt, egyet hörpentve a karloviciból. (Amiből mi már nem kaptunk.)
- Hogyan? ön nem hisz az írott dokumentumoknak? - szólt fölfortyanva az őrnagy. - Az autentikus jegyzőkönyvnek? A császár Handbilletjének?
A nagybátyám meg volt szorítva, könyörgő tekintettel fordítá szemfehérig elveresült arcát az őrnagyné felé, mintha azt instálná, hogy ha belevitte ebbe a csávába, hát rántsa ki belőle.
Fritillária megtette neki e szolgálatot.
- A tekintetes úr bizonyosan nem abban kételkedik, hogy Cannagatta kisasszony mind e rendkívüli vállalkozást egész a csatatéri megsebesülésig valóban megtette, hanem hogy női volta, az adott körülmények között, oly hosszú időn át fölfedezetlenül maradhatott, egy négyszáz diáktól lakott internátusban.
- Igen, igen, így értettem! - kapott a mentőkötélhez a kalugyer, akinek különben jól húztak a lovai, csak ha a kátyúba rekedt szekerét valaki onnan kiemelte.
- Hát először is - magyarázá az őrnagy - Cannagattának egy külön cella volt átengedve, kiváló szorgalma végett, ahol szobatárs nélkül lakott. Azonfelül pedig kulcsot ád ez a tény ahhoz az abszolút morális integritáshoz, amiben a mi kadétjaink neveltetnek. Az a fiatal katona, aki a bécsújhelyi akadémiából kikerül, mikor a hadnagyi kardbojtot megkapja, még nem ismeri a bort, a dohányt, a kártyát és az asszonyt.
- Ezt elhiszem, de a professzorok csak ismerik! - Erősíté a témát a nagybátyám, aki mindenáron szeretett volna magánál okosabb ember hírébe keveredni.
- Nos aztán? - kérdezé az őrnagy.
- Hát - hát - hát, hogy is mondjam? Akkoriban a katonai egyenruha frakk volt, és feszes nadrág. Hát már csak lehetetlenség...
Az őrnagyné tűkön látszott ülni.
A kalugyer még tovább feszegette a dolgot. Falusi rüpők volt. Nem tekintette, hogy asszony ül az asztalnál. A két diákgyerek pedig éppen nem zsenírozta semmit.
- Hát - hát az asszonyi organizmusnak vannak bizonyos szabályai, amiket nem lehet eltitkolni.
Az őrnagyné már emelkedett a székéről, hogy kiszaladjon a szobából.
Én aztán megmutattam, hogy snájdig gyerek vagyok. Bátorságot vettem magamnak közbeszólni.
- Úgy tudom, hogy urambátyám nőtlen legény, honnan ismeri hát olyan nagyon az asszonyok szokásait?
Ez az ostobaságig naiv közbeszólás roppant hatást idézett elő. Az őrnagyné visítva kacagott föl; az őrnagy kolerikus nevetésre döcögtette a mellét; mi ketten kadétok is bátorkodtunk minden Vorschrift mellőzésével akkompányírozni a röhögésünkkel; csak a nagybátyám mérgelődött. Nem tudott egyebet mondani, mint azt a goromba frázist, hogy ,,pueri taceant in ecclesia". (Nem is ,,pueri"-nek szól pedig a regula. - Aztán ez nem ecclesia, hanem refektórium.)
Ezzel azonban szerencsésen agyon volt ütve a delikát természetű napirend előtti tárgyalás.
Én pedig egy csapással figyelemreméltó szubjektté lettem.
- Ez egy Teufelskerl! - mondá az őrnagy. (Ami magyarul tán úgy mondható, hogy fenegyerek.) S aztán, hogy a bácsi vissza ne térhessen a kényes témára, tartott neki egy tudományos disszertációt a héber Sulchán Áruchból, melyben az parancsoltatik, hogy asszonyokrul in natura csupán feleséges embereknek vagy özvegy férfiaknak szabad szólni; ha nőtlenek cselekszik azt, szíjjal megkorbácsoltassanak.
A bácsi azzal akart rajtam bosszút állni, hogy beárulkodott.
- No hát akkor csak tessék az öcsémuramat jól végigkorbácsoltatni, mert ez már tudja, hogy mi az x + y? Azért kellett idejekorán azt a lakodalmat megtartani, ami miatt elkéstünk. Hát aztán az a hét szűk cipő, ami mind asszonylábra való volt! Te istentelen!
Én alázatosan húztam a fejemet a vállam közé, bűnbánó hangon rebegve:
- Ha tudtam volna, hogy kedves nagybátyámnál atyai érzelmeket érintek...
Erre a második erupciója következett a közderültségnek. Nagybátyám átlátta, hogy jobb lesz neki a bifsztekkel vesződni, mint velem.
Fritilláriának a szeme azonban egészen hozzám szegődött. Jól be voltam már nála auffűrolva. Valahányszor rám nézett, elnevette magát, csipkekendőjét szája elé tartva. Azt is mondta, hogy ,,Dummer Kerl". - Ami húsz éven alul - hízelgő epitheton.









Jókai Mór: De kár megvénülni!


IV. HEGEDŰ ÉS GORDONKA
Az egész ebédet nem írom le per longum et latum, amire annál több okom van, mert itt az a szokás, hogy a kadétnak, még ha vendégül van is híva a tanárjához, nem szükséges végigvárni az egész lakomát, a sült után az mondatik: ,,a kadétok fölkelhetnek az asztaltól."
Három tál ételből jóllakhattak; édesség, fagylalt nem nekik való, kipotyogna tőle a foguk; a feketekávé, chartreuse rájuk nézve éppen méreg.
Mehetnek labdázni.
Mi ketten megtörültük a szánkat, és szalutáltunk. Nikkel ment előre.
- Ohó! Apropos! - kiálta utánam az őrnagy, mikor én is nyúltam a hegedűm után. - Hiszen maga az a hegedűvakaró! No, hát halljunk valami szép nótát. Mit tud? Valami szép magyar nótát.
Kész voltam rá.
Már akár hiszed, akár nem, én gyerekkoromban valóságos csodagyerek voltam. Azt jósolták rólam, hogy második Reményi leszek. A velencei karnevál variációit kotta nélkül tudtam végigjátszani, egészen à la Reményi, arpeggióval, pizzicatóval, flageolettel.
- Bien! Très bien! - mondogatá az őrnagy, rábólintva. A nagybátyám is megdicsért.
- Hogy nagy cigány vagy, azt mindig tudtam; de hogy ilyen tökéletes cigány volnál, azt nem gondoltam volna.
Fritillária szakértő véleményt hallatott.
- Igen jó iskolája van. Tud ön hangjegyekből is játszani?
- Óh, igen. Hangjegyből eljátszom akár Beethoven Esz-dúr szimfóniáját, akár Chopin etűdjeit.
- Az már derék... az én kedvenc piészeim.
Nagybátyám jónak látta kellemeteskedni.
- Szabad volna meginstálni bájos nagyságodat - hallom, hogy kitűnően gordonkázik - hogy ha ez olympi élvezettel koronázná be a mai lukulluszi lakomát.
- Igen szívesen - mondá az őrnagyné -, örülök rajta, ha közönségem akad; úgyis ritkán akad.
S kezdett az asztaltól fölcihelődni.
- Majd a Zsán kihozza a csellót - mondó az őrnagy -, tessék ülve maradni.
- A csellót kihozhatja a Zsán - mondta Fritillária -, de a hangjegyeket mégis csak magunknak kell kikeresnünk a halmazból.
- Magunknak? - akadt fel e szón az őrnagy.
- Igen, nekem meg a kadét úrnak. A hegedű-partitúrák is ott vannak. Tudja, tekintetes úr, a gordonka, hegedűkíséret nélkül, magában nagyon szomorú hangszer.
A Zsán pedig éppen jött a mellékszobából, egy tálcán hozva a kávésfindzsákat meg a chartreuse-ös pohárkákat.
- Csak vigye még vissza! - parancsoló az őrnagyné. - Nem szeretem, ha kávéskanalakkal csörömpölnek, mikor csellót játszom. Aztán hozza ki a csellót meg a két hangjegytámlányt.
A Zsán visszavitte a tálcát.
Fritillária pedig kegyteljesen intett nekem, hogy menjek utána. Engedelmeskedtem; tudtam, hogy itt ki viszi a kommandót. Az a szoba szalon is volt, budoár is volt, mindenféle ízlésű bútorzattal. Zongora is volt benne. A zenevirtuózra vallott minden.
A Zsán, mint rendtudó ember, odatette a tálcát a zongorára. Mi elkezdtünk a hangjegyek közt válogatni.
Én nagyhamar rátaláltam a hegedű számára írott Chopinváltozatokra.
Fritillária nem akadt a magáéra.
Nem ám, mert mindig énrajtam volt a szeme.
Micsoda szemek voltak azok! Az éhes párduc szemei, amikkel az argalit nézi. (Nem tudom, birka-e az, vagy kecske?)
- No, hát - nem fog ön gyantázni? - kérdé tőlem dévaj mosolygással.
- Gyantázni? (Hiszen nem volt nálam a hegedűvonóm.) Fölkacagott.
- Sohasem hallotta még ezt a műkifejezést? Nem iszik egy pohár chartreuse-t? (Persze hogy persze. Arra mifelénk is ezt hívják gyantázásnak.)
- Szabad? - rebegtem én hülye módon. (Bizony csak birka az argali.)
Erre Fritillária fölvett egy pohárkát a tálcáról, s elsőbb a saját ajkához vitte; egy kicsit szürcsölt belőle, piros nyelve hegyét megnedvesíté a likőrrel, aztán odanyújtotta nekem.
Én hirtelen felhörpentettem a chartreuse-t. (Mégiscsak kecske az argali.)
Most aztán tudtam, hogy mit tesz az a ,,per fas et nefas". Én a gordonkát tartom a legrokonszenvesebb hangszernek a világon; ennek a zenéje hasonlít legjobban az emberi tüdő hangoztatta dalhoz. (Nem a brúgót értem, ami már basszus hangon bömböl, hanem a bariton hangon éneklő violoncellót.)
A gordonka azonban éppen azért, mert a zenéje olyan nagyon hasonlít a bariton férfihang dalához, magában játszva, túlságosan melankolikus hatású - hogy tökéletes legyen a hatás, szelídítő közbenolvadással kell melléje csatlakozni a hegedűkíséretnek. A violin hangja aztán megint közeltalál a női szoprán énekhez.
A duó együtt egy pár: nő és férfi.
Most azután képzeljük a helyzetet éppen megfordítva, hogy nő játssza a gordonkát, s férfi a hegedűt.
Nem is szólok a pózról. Az olasz úgy nevezi a gordonkát, hogy ,,viola da gamba", a játszó térdei közt tartja a hangszert. Az embernek az esze zavarodik, ha rágondol.
Az első produkció után meg volt velem elégedve az őrnagyné. Az őrnagy is.
,,Bánja a szösz!" - dörmögé vállat vonva a kalugyer.
Nekem már akadt hivatalom.
Ezentúl minden este, mikor vége volt a tanóráknak, a tornázásnak, vívásnak, lovaglásnak, s vacsora után fölszabadították a növendékeket, hogy választásuk szerint mehetnek a játszóterembe, sakkot, dominót, ostáblát játszani, vagy pedig a hadjátékasztalhoz, ahol (a mappán) ütközeteket gyakoroltak, vagy a rajzoló iskolába: mi ketten Nikkellel más nemes szórakozásban részesültünk.
A Nikkel ment az őrnaggyal a kémiai laboratóriumba fehér puskaport főzni. Nyakig bele volt bolondulva a pirotechnikába. Én pedig mentem duót játszani Fritilláriával.
A gordonka és hegedű melódiás harmóniája folyvást lehangzott az éppen alattunk levő vegytani műhelybe. Az őrnagy folyton hallhatta, hogy a feje fölött szól a zene. Egy percre sem szakad félbe, sem egy taktus el nem hibáztatik.
Ez éppen olyan biztosíték, mint volt azé a földesúré, aki azt követelte a hajdújától, hogy folyvást fütyüljön azalatt, amíg a pincében bort ereszt a csapról.
Mikor mi abbahagytuk a hegedűszót, az őrnagy rögtön sietett föl a puskaporok konyhájából.
Némelykor nagyon sokáig eltartottak a zenegyakorlatok, késő éjfélig is. Én olyan passzionátus zenevirtuóz lettem, hogy semmi más mulatságra nem gondoltam. Még azt is eltitkoltam, hogy rajzolni tudok.
Egykor az őrnagy mégis azt a megjegyzést kockáztatta Fritillária előtt:
- Önök nagyon is hosszú zenegyakorlatokat tartanak.
- Igen, mert egy új hegedűvel tanuljuk be a duót, amit úgy hínak, hogy ,,violon d'amour".
- Potz Teufel! - mondá az őrnagy. - S mért hívják azt violon d'amournak? (Szerelem hegedűje).
- Azért, mert nem négy húr van rajta, mint a rendes hegedűn; hanem hét.
- S mire jó az?
- Majd megtudja ön, ha egyszer hallani fogja; annak a hangja még jobban összeolvad a viola da gambáéval.
- Nagyon jól van.
S nyugodtan főzte tovább a fehér puskaport. Egyszer megint elkezdett okvetetlenkedni.
- De sokszor ismételnek önök egy idő óta egy nótát; már magam is utána kezdem danolni: ,,lalla, lalla, lalla".
- Az egy igen mesterséges darab.
- Mi a neve?
- Ez az Arditi ,,Csók-keringője".
- ,,Csók-keringője?" De furcsa nevet választott magának!
- Igen; mert így kezdődik: ,,Sul le - sul le labbre".
- De a szöveget csak éneklik hozzá. Fritillária nagyot nevetett.
- ,,Telles choses se font, mais ne se chantent pas."
A dicső föltalálója a fehér puskapornak nyugodtan ülhetett a lombikjai között.
Amikor ,,chantent", akkor ne ,,font pas".
De már most komolyan mondom ám, és ,,hony soit, qui mal y pense", hogy remekül összetanultuk a duókat Fritilláriával. Még nyilvános koncerteken is fölléptünk együtt. Nagyon kedvező esztendő volt. Volt egy országos fagy, egy tartományi árvíz, egy nagy tűzvész, ínség mindenfelé. Megannyi kedvező alkalom jótékony hangversenyekre. Mindig tele volt a terem, mikor mi együtt fölléptünk. Még Bécsből is rándultak le egész társaságok, a mi hírhedett celloviolino előadásainkat élvezni.
Furcsa érzés volt az! Mikor én a nevemet a Fritillária nevével egy színlapra nyomtatva olvastam. Aztán meg az a közös partitúra. Ugyanazon hangjegyek. Ez egy neme a fakultatív polgári házasságnak. A Kapellmeister taktusverője adja rá az áldást (Lám, még a ,,kápolna" szó is előfordul benne.) Mikor azt az Arditi ,,Csók-keringő"-jét végigjátszottuk, a művészi egzaltáció közepett úgy tetszett, mintha a közönség tapsai, brávózásai biztatnának, hogy azt megismételjük, egészen más régiókba, más tengerekre repülve és evezve át, az az átkozott nyirettyű szárnnyá, evezővé lett metamorfoziálva. - És aztán a közös dicsőség!
(Látom a képeden, hogy te azt mondod magadban, hogy ,,jól van jól, Herr Kadét; de hát aztán a tanulás, hogy mint ment? A bécsújhelyi katonai diákoknak rengeteg sok tudományt be kell szedni a fejükbe, ott csak jól tanuló egyéneket tűrnek meg, a gyöngéket kimustrálják".)
Ne félts te engem. Minden jól ment.
Mondtam már, hogy a magasabb katonai körökben, különösen az ,,árkoláj"[1] terén, nagy volt a küzdelem két ellenkező szisztéma között. A pattantyúsok egyik tábora új lőporral, a másika új ágyúkkal akarta reformálni a régi slendriánt. A hadügyminisztérium rájuk hagyta az experimentálást.
Az új ágyúk eszméje Uchatius ezredesé volt. (Még akkor csak ezredes volt.) Ő gondolta ki a hátultöltő acélbronz ágyúkat.
Az volt a terve, hogy az ágyúcsövet nem egészben kell önteni, s azután üreget fúrni bele, mint eddig; hanem követni kell a népies utasítást: ,,veszünk egy nagy lyukat, azt körülöntjük rézzel, s kész az ágyú". Azt az űrt azután keresztülpréselt acélkúpokkal addig tágítjuk, amíg a cső belseje a mechanikai sajtolás által a réz lágyságából az acél keménységébe megy át. Így lesz belőle acélbronz; ebből aztán dupla adag lőporral lehet lőni. Itt azonban az volt a legnagyobb kérdés, hogy honnan vegyük azt a lyukat, amit körülöntsünk bronzzal?
A laikus ember neveti ezt a gondot. Hát hiszen a lyuk nem kerül semmibe. Dehogy nem kerül!
Először úgy próbálták meg, hogy az öntőminta közepébe lebocsátottak egy bronzcsövet, az képezte a kalibert, ezt a csövet pedig megtöltötték egy Celsius fokra lehűtött vízzel, hogy majd az megakadályozza az olvadt ércet, hogy magát a csövet elolvassza.
Hát aztán az lett belőle, hogy amint az olvasztó-kohóbul azt a 300 hőfokú ércfolyamot beleereszték az ágyúmintába, az egy pillanat alatt forró gőzzé alakította át a csőben talált jéghideg vizet, s ez a gőz oly elementáris erőszakkal tört ki az öntő-tárnából, hogy az öntőműhely vastetejét földobta az arzenál tetejére, s agyonütött egynehány kanonirt.
Hát ez a baleset nagy örömére szolgált a fehér puskaporosoknak. Annál nagyobb elkeseredést szült az acélbronz ágyúsoknál, akik a balsiker dacára sem hagytak föl az eszméjükkel, s most már azt tervezték, hogy a lyukat képviselő csövön nem hideg vizet, hanem jéghideg levegő-áramlatot vezetnek keresztül folyton működő fújtatóval, ahogy csakugyan sikerült is később az Uchátiuságyúk öntése. - De egy időre le voltak pipálva.
S minthogy valamennyien ennek az új ágyúnak a hívei voltak, annálfogva engem különösen protezsáltak, aki abszolúte nem értettem semmit a fehér puskaporhoz; én könnyen csúsztam át minden fogas kérdésen. Ellenben a Nikkel pajtásom, aki a fehér lőporos dékánnak bevallott Handlangere volt, a legkeményebb examenekben részesült.
Ha valaki az indexeinket nézte, azt hihette, hogy én vagyok az iskola címere, s a Nikkel a sereghajtó.

[1] Máig is nevethetném rajta, mikor ezt a szót leírom. A magyar lapok egy akkoriban megjelent katonai brosűrt, melynek az volt a címe, ,,Arkolay", kegyetlenül leszidtak. Egy magyar nevű ember! Ilyen schwarzgelb munka szerzője! Pedig hát ez a név: Arkolay nem egy tekintetes úrnak a neve, hanem egy minden tüzérségi tudományt magába foglaló kollektív cím. (J . M.)









Jókai Mór: De kár megvénülni!


V. A LŐPOR PRÓBÁJA
Nem akarlak zavarba hozni, kedves barátom. Ismerem a metódusodat.
Te úgy írod a regényedet, hogy azt ne csak zárt ajtóknál olvassák a bakfisek, hanem még a mamák is olvashassák - nyitott ajtóknál.
Hja, biz a francia regényírónak jó a dolga. Számára nyitva áll a ,,félvilág". Az osztrigát eszik, s pezsgőt iszik. - De a magyar regényíró kénytelen a tisztességes emberek számára írni; mert ezekből telik ki a publikum. - Aztán eszik pörköltet, és iszik vinkót. De azért is ezer hála! - S végtére is nagy kérdés, hogy nem jobb-e a malacság villával a tányérbul élvezve, mint könyvbül falva? - Én az előbbit szeretem.
Azért nem szuggerálom se neked, sem az olvasóidnak a mi violoncello-violon tanulmányaink misztériumait. Annyit sejteni engedek, hogy egészen belebolondultam (már tudniillik a violoncellóba). Képes voltam rá, hogy valami nagy bolondságot kövessek el, ami rám nézve végzetes lehetett volna. Az őrnagynak messzelátó tervei voltak.
Ha a fehér puskapor beválik, akkor ő nemcsak ezredesi rangra emelkedik (a professzorság nem irigylésre méltó állapot), hanem félmillióval kecsegtető vállalathoz jut. Az járt a fejében, hogy ha az ő szisztemája győz, ő lesz a hadsereg megmentője. Aztán hull az égből az aranyeső, csak a tollaskalapját kell alája tartani. Szerencséje, hogy megbukott a puskaporával, Uchatius lett a győztes az acélbronz ágyúkkal.
Láttad a pompás síremlékét ugye, a bécsi Centralfriedhofban, az Uchatius tábornokét, a mindeneknél tökéletesebb ágyúk létrehozójáét. El kell ismerni róla, hogy ennél pompásabb síremlék kevés van a világon. Meg lehet vele elégedve, aki alatta fekszik. Csak azt ne kérdezze valaki, hogy hogyan jutott oda?
A mi barátunkat megőrizte a jó sors ettől a fényes kimeneteltől azzal, hogy a lőpora csütörtököt adott.
Egy nyári napon általános próbát tartottak az új tüzéri kísérletekből az ismeretes Steinfelden.
Derék egy darab föld! Mérföldnyire körös-körül semmi egyéb, mint kavics, terméskő, békasó, kova. Egy szál fű sehol. Csak itt-ott tör elő egy sárgavirágú ,,királydárda"; népiesen ,,ökörfark-kóró".
Itt tartják a mi tüzéreink a lőgyakorlataikat. Amennyire a kilőtt golyó eltévedhet, élőlényt nem talál sehol, akiben kárt tehessen. A síkon palánkok vannak keresztülhúzva, ezer-ezer lépésnyire egymástól, az első palánk kétezerre az ágyúteleptől. A lőpróbára a növendékek is meg voltak híva.
Hölgyek is jöttek ki hintókon. Fritillária is ott volt, és számos tábornoki hitvestársak és egyéb hercegasszonyok. Nikkel meg én az őrnagy hintóján jöttünk ide, az első ülésben elhelyezkedve.
A lövészterepen megállapodva, leugráltunk, az őrnagyné a hintóban maradt ülve. Onnan legjobban láthatott, jó tábori látcsővel fölfegyverkezve.
Megkezdődött a céllövés.
Először a fekete lőporral tettek próbát. A kilőtt golyók kétezer lépésen innen már ricochettíroztak, alig talált minden ötödik teke derék-lövéssel a célpalánkba. - Egy ágyúcső, amit erősebb adag lőporral töltöttek meg, széjjelszakadt, s ternónak lehet nevezni, hogy senkit sem ütött agyon. Ekkor aztán a fehér lőporral tettek kísérletet. Énnek az elsütéséhez egészen e célra készült gyutacsokat használtak, mert ez a közönséges kanóc tüzétől föl nem robban. Még akkor csak elültöltő ágyúink voltak.
Frissen készült lőpor volt.
Az őrnagy Nikkel pajtást bízta meg az ágyú elsütésével, ő maga célzott. A kétezer lépésnyire húzott palánkra nagy célkarika volt festve.
,,Feuer!"
Az ágyú elsült; sokkal kisebb dördülése volt, mint a másiknak, s alig adott valami füstöt, az is egy perc alatt eloszlott a levegőben. ,,Bravó, bravó!" hangzott a Generalstab csoportjában; a tábori látcsövek mutatták, hogy a kilőtt golyó egy hármast talált a célkarikán. Gyönyörű egy Kernschuss volt!
A fekete lőporral nem lehet ily precízióval célozni. Egy második, egy harmadik megint a karikát érinté.
No most próbáljuk a háromezer lépésnyi távolban levő palánkon.
A cső száját följebb kellett emelni.
Háromezer lépésnyire is bevált a lövés. Ívet képezett már, de mégis a palánkba fúródott.
Újabb hangos tetszésnyilvánítások.
Most négyezer lépésnyiről tettek kísérletet a fehér lőporral. Ott már háromszoros palánk volt fölállítva, vastag deszkákbul, s amögött még egy golyófogó téglafal.
A kilőtt golyó keresztültörte mind a három palánkot, de még a téglafalon is rést ütött.
Ezt csinálják utánunk a fekete lőporosok! Magam is megtértem fehér porosnak.
A generálisok siettek a mi őrnagyunknak gratulálni.
- Függesszük föl még egy kicsit a véleményadásunkat - mondá egy pápaszemes főtiszt. - Ezek a lövési kísérletek mind a frissen fabrikált fehér porral történtek, ami csakugyan csodaeredményeket mutat föl. De meddig tart ez a csodaerő? az a kérdés. Mert a lőpornak raktáron kell állni, hogy a háború kitörésekor egész hadjáratra való készen legyen.
(Ismételem, hogy még akkor az armádiánknak semmiféle hátultöltő fegyvere nem volt, az ágyúkba a cső száján dugták be a lőport és a golyót, azzal a bizonyos tömőrúddal, a végén kefével, amivel minden lövés után kikefélték, mint a kéményt.)
A mi fehér lőporunk összesajtolt állapotban dugatott be az ágyúcsőbe.
Előhoztak egy lőszekérrel olyan fehér lőpor tömecseket, amik már egy év óta hevertek a raktárban. Egyet azokból beletoltak az ágyúba.
Most is emlékezem azokra a gúnyosan mosolygó arcokra, amik az ágyú mellett egy csoportba verődtek.
Az őrnagy irányozta az ágyút. Célzott, föltette a gyutacsot, aztán félreállt. ,,Feuer!"
Nikkel megrántotta a csappantyú zsinórját. Az ágyú elsült. Nem mondhatom, hogy eldördült; sőt inkább valami csúnya sercegő-szortyogó hangot adott, s nem tűz és füst lövellt ki a száján, hanem valami hosszú fehér lövet, mintha nem is ágyú volna, hanem fecskendő. A kilökött golyó pedig ott gurult valami ötven lépésnyire a kavicsokon ugrálva, hogy azt csupa tréfa volt elnézni.
Egy tüzér utánaszaladt a golyónak, elfogta, visszahozta. Nagy volt a gaudium fölötte - bizonyos körben.
Annál nagyobb a bosszúság az ellenpártban. Másik próba következett.
Azzal is oly pórul jártunk.
A pápaszemes főtisztnek most már nagyon megnyílt a szája; eddig csak dohogott.
- Megmondtam előre, hogy a fehér lőpor egy év alatt elveszti a robbanó erejét. Most az egész lőpormagazinnal gulyáshúst lehet főzni.
Ez a sottise egészen kihozta az őrnagyot a csigaházából.
- Gulyáshúst? - rivallt mérgesen a pápaszemesre.
- Igenis! Gulyáshúst, ahogy a figura docebit.
A tüzéreknél volt tábori bogrács, szolgafa; azt a szabadban fölállították, a bográcsot megtöltötték konzervvel, akkor a pápaszemes odahelyeztetett a bogrács alá egy egész töltésre való összesajtolt régi fehér lőport; kivett a zsebéből egy viaszkos gyufát, azt meggyújtotta, s égve beledugta a lőporpogácsába.
Minden ember szétriadt e merénylet előtt, mely, ha ,,ne adj Isten" rosszul üt ki, mindenikük ott hagyja a szeme világát, csak a pápaszemes maradt ott a bogrács mellett, egy nagy főzőkanállal a kezében.
Mikor aztán a gyufa odáig égett, ahol a lőport érte, az bizony csak nem pukkadt szét, hanem elkezdett szép csöndesen sercegve égni, azután lángra is kapott, égett fényesen lobogva a bogrács alatt; az volt a jó, hogy nem volt füstje; nem kozmásította meg az ételt. Ez bizony kitűnő helyettesítője lesz a hadjáratban a - tőzegnek; meg lehet mellette főzni az egész menázst.
A pápaszemes még olyan maliciózus volt, hogy a hosszúnyelű főzőkanállal egyre kavargatta a bogrács tartalmát, s mikor egészen elégett alatta a fehér lőpor, levette a szolgafáról, és sorba kínálta vele az ismét visszasomfordált illusztris társaságot: ,,méltóztassék, pompás jó gulyáshús!"
Az őrnagy engem keresett a szemével. Mikor meglátott, egy intéssel maga elé hívott.
Még sápadtabb volt az arca, mint máskor.
- Menjen ön a feleségemhez, s mondja meg neki, hogy távozzék el innen. Kísérje ki a vasúthoz. Aztán jöjjön vissza a kocsival azonnal. Megálljon! Madame utazzék vissza Bécsújhelybe.
- Egyedül?
Ettől a kérdéstől egészen megvadult az őrnagy. Úgy prüszkölt, mint egy hörcsög.
- Hát mi az ördög mennykő?
- Úgy értettem, hogy a Vencel. - Az volt a Privatdiener, aki a bakon ülve maradt.
- Úgy? Az mehet vele.
Én odasiettem Fritilláriához. Mondtam neki, hogy kudarcot vallottunk a lőporral.
A madame vállat vont kedvetlenül, s franciául beszélt hozzám.
- Je le savais bien. Je l'avais lui dit, moi. Ça ne vaut rien. J'en étais sûre.
(Hogy ő azt tudta előre? hogy előre megmondta neki? hogy ez nem ér semmit? Vajon honnan vette a tudományát?)
Én aztán átadtam neki az izenetet, amit a férje küldött általam, hogy kocsikázzon rögtön a vasúthoz, majd én odáig elkísérem, onnan aztán a legelső vonattal Bécsújhelybe. A Vencelt viheti magával.
- No, hát üljön föl. Én mehetek.
Én fölhágtam a csézába - az első ülésbe ültem, ahogy dukál a kadétnak, mikor őrnagynéval kocsikázni van szerencséje. Szemközt ültünk, a térdeink egymáshoz értek.
Aztán, amint a Steinfeldet elhagytuk, Fritillária a napernyőjét a kocsiülés felé fordította. Nagy terebély napernyője volt, afféle en tout cas. Mind a ketten elfértünk alatta.
- Az nem baj, hogy a fehér lőpor megbukott - suttogó hozzám -, hanem, hogy a mi cselló duóink is megbuktak, az a csapás. Arra én is gondoltam már.
- Ez után a fiaskó után előrelátható, hogy mi következik. A hadügyminisztérium abbahagyat minden további experimentálást a fehér lőporral; az őrnagy nem fogja a fél éjszakákat a kémiai laboratóriumban tölteni, hanem otthon marad, beül az én szobámba, pipázik, és altvatert iszik.
- Rosszul alszik tán?
- Nagyon rosszul. Aztán mentül többet pipázik, mentül több altvatert iszik, annál álmatlanabb. Én a csellómat az almáriumba zárhatom.
- Én meg a hegedűmet akaszthatom szegre.
- Nem is ér a cselló hegedű nélkül semmit.
Azzal a két térde megszorította a térdemet.
Fatális állapot.
- A mi duóinknak vége!
S két könnycsepp gyűlt a szemébe.
(Nagyon szerethette - azt a hegedűt.) Magam is meg voltam rökönyödve.
Egészen közel hajolt hozzám, úgy, hogy a forró lélegzetét éreztem, mikor suttogott:
- De én nem fogok lemondani...én találok ki valamit...nem nyugszom bele...ha az ördögökkel kötök is szövetséget...
Én kértem, hogy lassabban beszéljen; az inas meghallhat valamit a bakon.
- Ejh, mit! Az az én emberem. Tőlem kap havonkint húsz forint extra-fizetést. Olyan hűséges, mint a kutyám.
S aztán folytattuk tovább a páros suttogást.
Az az eddigi biztos módja a találkozásnak, valószínű, hogy a mai naptól kezdve el lesz előttünk zárva.
Mit tehetünk ezentúl?
Őrültnél őrültebb terveket gondoltunk ki. Egy sem vált be.
Az őrnagy nem zárkózik be többé a vegytani terembe; nappal engem strázsál az iskolában, este meg Fritilláriát a szobájában. Eddig minden gondja a fehér lőporra volt, ezentúl a rizsporra is gyanakodni fog.
Abban a nagy kaszárnya-akadémiában minden találkozás lehetetlen. Annak ezer szeme van.
De talán a parkban lehet.
A katonai akadémiának van egy hetven holdas parkja. Abban van egy szép temető. Ahová azokat helyezik el, akik időközben a nagy katonai intézetben elhaláloznak. A halottak síremlékeit megkoszorúzni kegyeletes kötelesség. Vannak közöttük, akiknek emléke Fritilláriára nézve kedves. Szokott nekik virágokat hordani. - Az a temető olyan kedves hely. - Azokra nézve, akik még örülnek az életnek.
A Vencel közvetíteni fogja az izeneteket.
Ezt az életrevaló eszmét tovább fejlesztettük, a vasúti peronon sétálva, amíg a vonat megérkezett.
Forró kézszorításokkal vettünk egymástól búcsút.
Engem ez persze sokkal jobban érdekelt, mint a világ minden puskapora. Lőhettek a Steinfelden miattam, ahová akartak. Pedig bizony mondom, hogy az az egyszeri tengerész, aki a lőporoshordóba dugott égő gyertya lángjánál gyújtott pipára, nem követett el olyan eszeveszett bolondságot, mint én ebben az órában; majd elmondom később, hogy te is megítélhesd: föl lehet-e ezt venni egy regénybe? nem mondják-e rá azt az olvasók meg a kritikusok, hogy ez hihetetlenebb a háromszínű kandúrnál is?
Mikor aztán a vonat tovaragadta előlem Fritilláriát, én is visszatértem a Steinfeldre.
Ott már akkor vége volt minden lőkísérletnek; a főtisztek csézái már robogtak az országúton; a laffeták szekereikhez voltak már csatolva; az őrnagy is készen volt, Nikkellel egyben; csupán csak énrám vártak. Nem azért, mintha én lettem volna a legnagyobb úr a társaságban, hanem mivelhogy elvittem az őrnagynak a kocsiját.
Fogadtak is szép heilige Kreuz Donnerwetterrel!
- Hol járt ön?
Mondtam, hogy a bárónét kísértem, utasítás szerint, a vasúthoz, s ott őriztem, míg a vonat megjött.
- Ezer milliom mennykő? Önnek nincs semmi dolga a professzorné mellett, hanem a professzora mellett!
Hát ezt én eddig nem tudtam. No, de már most megtanultam.
A professzor mérges volt az egész úton. Nem tudtam már hová dugni a lábamat, hogy össze ne tapossa. Szemben ültem vele. S a rossz lelkiismeret azt sugdosta a belsőmben, hogy azok a haragos csizmasarkok igazán meg vannak érdemelve.









Jókai Mór: De kár megvénülni!


VI. ,,60."
Másnap, mikor a tanterembe fölmentem, ezt a számot találtam az iskola nagy számvető fekete táblájára kolosszális jegyekkel fölkrétázva: ,,60." Nikkel pajtás megmagyarázta nekem: ez a szám azt jelenti, hogy még mátul hatvan napig maradunk az intézetben. István király napján végződik a szemesztrisz, akkor aztán szabadulunk haza, kivéve azokat, akiket itt hagynak, vagy gráciából, vagy büntetésből. Ezt a 60 napot tehát, mely a vizsgákkal végződik, ugyancsak föl kell használni s nekifeküdni egész szorgalommal a tantárgyaknak.
Ezentúl minden nap egy számmal kevesebb lesz fölírva a táblára, egész az 1-ig. A 0-t már nem írja föl senki.
Nekem is hozzá kellett (volna) látnom a könyvekhez. E miatt ,,is" pihenhetett a hegedű.
De más okbul is.
Az őrnagy határozottan tudtomra adta, hogy nála semmi keresnivalóm nincs; ott már minden hivatal be van töltve. A Nikkel sem járt többé a kémiai laboratóriumba. Az őrnagytól elvették a kulcsát. Megsütheti a fehér lőporát. Az most tetszett magának a Jónás próféta szerepében a töklevél alatt. A tantermen kívül sehol sem volt látható. Ott pedig igen kellemetlen examináló kedvében volt, különösen az én irányomban. Mintha csak kiválasztott kegyence lettem volna, engemet macerált legjobban a fizikából, kémiából és matematikából, amiket ő tanított. Tőlem akart megtudni olyan dolgokat, hogy hogyan támad a jégeső? Mi okozza az északi fényt? Mi lehet a holdnak túlsó oldalán?
Én persze nem tudtam kielégíteni a kíváncsiságát. Olyankor aztán komoly dorgatóriumot tartott.
- Ön hibás utat választott szellemi tehetségeinek kifejlesztésére. Ön a fantáziáját raffinírozza, holott az elismert tézis, hogy a képzelőtehetség túltengése mindig az ermlékezőtehetség rovására történik. A poétáknak erős fantáziájuk van, azért gyönge a memóriájuk. Ez a két tehetség olyan, mint az ellentétes színek, aki folytonosan veres színre néz, ha fehér papírra tekint, zöldet lát; ha feketére néz, fehéret, vagy hogy ad hominem szóljak, a memória és a fantázia olyan két egymást abszorbeáló fogalom, mint a tankönyv meg a hangjegy.
Nekem kapóra jött a felelet.
- De hiszen akkor, nagyságos tanár úr, nekem mindig a tankönyvet kellene magam előtt látnom, mikor fehér papirosra nézek.
- Üljön le! - riadt rám mérgesen. - A tanárnak felelni kell, de nem visszafelelni! Ha ön a tudományos kiképződésben ily retrograd progressziót fog tanúsítani, én kénytelen leszek önt a tanév bevégezte előtt a gondnokához hazaküldeni.
Ettől a fenyegetéstől ugyancsak megszeppentem. Hazaküldetni! most!
Hát akkor a mi merész terveinkből Fritilláriával mi lesz? Mik voltak azok a merész tervek?
Hát mármost mégis rátérek.
De, kérlek, ne csinálj hozzá valami túlságosan fancsali képet. Meg akartunk szökni együtt a nagyvilágba.
Ezt főztük ki azon a fiaskós napon, a hintóban és peronon. Az volt a tervünk, hogy ketten együtt beutazzuk Európát, minden fővárosban koncerteket adva. Elkezdjük Svájcban. Azért ottan, mert nyáron az a turista-nép gyűlhelye, s ott legkevésbé lehetünk holmi hivatalos üldözésnek kitéve. Elébb Varsóra gondoltunk. Fritillária orosz nő volt; de ott kellemetlenségeknek lettünk volna kitéve. Másutt pedig saison morte van ilyenkor. Párizsban télen szándékoztunk fölmerülni.
Csoda sikereket jósoltunk magunknak! Sapristi! Sakinka! Teringette! Milyen plakátok! Egy orosz hölgy meg egy magyar fiú. Amaz a violoncellón, ez a hegedűn virtuóz.
Óriási nagy bolondság volt biz ez - de hát mondtam én valaha, hogy nem voltunk tökéletes bolondok mind a ketten?
Még rám nézve nem is elég a ,,bolond" jelző, én még azonfölül cudarságot is követtem el. Tönkre akartam tenni nemcsak egy asszonynak a jó hírnevét, hanem még egy derék embernek az egész életpályáját is. Ebből olyan botrány kerekedik, ami az őrnagyot lehetetlenné teszi. Velem nem duellálhat; egy őrnagy egy iskolás kadéttal. Kénytelen lesz állásáról, tiszti rangjáról lemondani.
Hogy ezt én nem láttam!
S az őrültségünkben volt szisztéma.
Fritilláriának minden lépését őrizték. Lehetetlen volt a vele érintkezés. (Van is lehetetlenség a világon, ha egy asszony akarja.)
Először is a jó Vencel Fritillária zsoldosa volt. Húsz forint havonkint egy privatdienernek szép pénz! Azért érdemes egy kis perfidiát elkövetni. Tehát leveleket kaphattam Fritilláriától, amikben arról értesített, hogy dolgunk a legjobb kerékvágásban van; részleteket élőszóval a tudvalevő helyen.
Az a tudvalevő hely volt a park végében levő kis temető. Ott nyugszanak azok a növendékek és tanárok, kik a katonai akadémiában haláloztak el.
Fritilláriánál nagy volt a kegyelet.
Kalendáriumában minden gyásznap meg volt jelölve egy kereszttel, amelyen egy kedves ismerős elment abba a csendes iskolába - örökké tartó vakációra.
Azokon a napokon Fritillária koszorút kötött télizöldből, s maga vitte el azt a kedves halott sírjára.
Kiválasztotta azt az órát, amelyen a növendékek a parkban gyakorlatokat tartanak.
E gyakorlatok között legnépszerűbb volt a szökevénykergetés. Erre pályadíj volt kitűzve - egy lázsiós tallér.
Ha nem akadt önkényt vállalkozó kadét, sorshúzás útján választottak egyet, akinek három percnyi egérutat engedtek, hogy azalatt a parkban elrejtőzhessék. Van ott sok mindenféle menedék, palánkok, grották, bozótok, sáncok, terebélyes fák, rőzserakások, csatornák, amik mögé el lehetett bújni. Aki legelébb fölfedezte a szökevényt, az kapta meg a tallért, a szökevény pedig kapott ütlegeket a pajtásaitól, amennyi elég volt neki. Ha azonban egy óra alatt nem bírták a búvóhelyét megtalálni, akkor a szökevény magától előjött, jelentkezett az auditornál, s ő kapta meg a jutalomtallért.
Azokon a délutánokon, melyeken Fritillária a sírkertben lerótta a kegyelet adóját: én voltam rendesen az önkénytesen jelentkező.
Én pedig az ilyen alkalmat onnan tudtam meg, hogy ilyenkor a temetőőr, kinek a házikója a sírkertben belül volt, künn állt az ajtóban. - Strázsált. - Meg volt neki hagyva, hogy azalatt, míg az őrnagyné a temetőben jár, senkit be ne bocsásson; de mindenkinek a nevét följegyezze, aki közeledik, s netán be akar menni. A sírkertnek nyolc láb magas fala van, s másutt nincs bejárás. Nincs ám rendes embernek; de egy dezentornak!
Volt eszem, hogy nem kerültem az ajtóra, hanem megkerültem a kert falát. Hátul nagy platánfák voltak, amiknek az ágai áthajoltak a kertfalon. Híres voltizsírozó voltam. Egy ilyen platánról könnyűszerrel átjutottam a kertfalra; a belső oldalához a falnak egy fokozatos állvány volt támasztva, melyen a kertész apró cserepei voltak sorba rakva, amikben ő árvácskákat, verbénákat s egyéb sírdíszítésre szánt virágokat tenyésztett. Ezen az állványon, mint egy kész lépcsőn szállhattam le a falról.
A sírkertben van egy szép nagy emlék, fehér és fekete márványból, egy híres igazgatótanáré; ennek az oszlopos fülkéje, a lépcsőzete egészen arra van teremtve, hogy azt egy titkolózó pár bizalmas suttogásaira fölhasználja.
Körös-körül hangzott liget, csalit az üldözők lármájától. Azalatt nekem elmondta Fritillária, hogy melyik impresszáriótól minő választ kapott a szándékolt vendégszereplésre, minő föltételek mellett koncertezhetünk, és mikor. Egész programot állított már össze a jövő szezonra. Még Amerikából is kapott kecsegtető ajánlatokat. Az egész turnénk biztosítva van már.
Engem igazán csak a ,,miatyánk" őrzött, hogy most valami híres hegedűvirtuóz nem vagyok - vagy, hogy agyon nem ütöttek. Mind a kettőhöz volt elég hivatásom.
Mikor aztán az óra letelt, az üldözés lármája elvonult, én megint ugyanazon az úton, amelyen idejöttem, szépen visszaszöktem, s mentem jelentkezni az auditorhoz. Társaim faggattak, hol bujkáltam? Mondtam nekik mindent, csak az igazat nem. A jutalomtallért elkuráltam fagylaltra vagy dinnyére a pajtások közt.
Szép Fritillária pedig keresett négylevelű lóherét a sírok közt, s azt hazavitte a férjének; azzal legitimálta magát.









Jókai Mór: De kár megvénülni!


VII. A BŐGŐ-VONÓ
Annyi csepp józan ész maradt még nálunk, hogy meggondoljuk, miszerint be kell várnunk a tanév lefolytát, a bizonyítványom kiadását, a hivatalos hazabocsátást; mert ha elébb találok elillanni, mint katonaszökevényt csípnek el, s abból aztán majd olyan koncert lesz, ahol nem én fogom a hegedűt, hanem a hegedű fog engem.
Tehát ez volt az operett-tervünknek a fináléja.
A vizsgák befejezte után a hazamenendő katonatiszt-növendékek este nagyszerű mulatságot rendeznek a parkban; mely végződik tűzijátékkal, melynek rakétáit maguk a kadétok készítették (a fekete lőporosok). Ezen szemvakító és fülsiketítő produkció alatt én észrevétlenül elpárolgok a sokaság közül; egy ugrással átvetem magamat a harmadfél öl széles patakon (megtettem én azt elégszer salto mortaléval is, bukfencet vetve a levegőben), hátul a kertajtót nyitva találom, azon kiosonok; egy fedett hintó fog várni a ,,Rákóczi torony" előtt, Vencellel a bakon, aki az őrnagyné bőröndjét az enyémmel együtt és a hangszereket tokostul előre elhozta; benn a hintóban Fritillária. Én beugrom a hintóba: azzal ,,alea jacta est!" vágtatunk ki a vasúthoz. Ott fűtve a mozdony. Előre megrendelt különvonat áll készen a rendelkezésünkre, s míg az illetők a római fáklyákban és tűzkerekekben gyönyörködnek, mi már a Semmering alagútjaiban bujkálunk, s aztán üthetik már bottal a síneinket.
Minden úgy klappolt, mint egy népszínházi premieren.
Az utolsó napja a szemesztrisznek kánikula derekán a legpompásabb mulatság közt telt el. Elbúcsúztunk egymástól és a tanárainktól. De engem nem vitt rá a lélek, hogy az őrnagyhoz is fölmenjek. A tanteremben vettem tőle búcsút, s a bezárt ajtajának a kulcslyukába dugtam be a két névjegyet (egyet a bárónő számára p. p. c.).
A megszökés is teljesen sikerült. A Stuweriád alatt észrevétlenül jutottam ki a hátulsó ajtón.
Minden ember az égre bámult, a rakétákban gyönyörködött.
Ott volt a Rákóczi-torony előtt az ígért hintó.
A Vencel is ott állt, a felsőkabátomat tartva a karján.
- No, csak frissen! frissen! vegye föl!
Hirtelen rám segíté a felsőkabátomat.
- Itt van ő? - kérdezém tőle.
- Itt hát. Odabenn ül már. Csak tessék beszállni.
- Hát a bőgő? - kérdeném én, nem látva a bakon a violoncellót.
- Az is benn van a kocsiban.
Azzal fölnyitá a kocsiajtót, és erővel betuszkolt.
Arra egy kellemetlenül ismerős borízű hang szólalt meg a hintó sötét odújából:
- Bőgő nincs, de a bőgővonó itt van.
Fritillária helyett a kalugyer ült a hintóban, aki egy kezével a köpönyegem gallérját ragadta meg, a másikkal pedig egy görcsös botot húzott elő maga mellől.
Én ki akartam magamat szakítani a kezéből, de akkor két hatalmas marok ragadta meg a karjaimat hátulról.
- Csak be a hintóba, úrficskám, szépen - dörmögé Vencel a fülembe. Erős fickó volt (s a tettenkapott gonosztevőnek nincs ereje), odatolt a hátulsó ülésbe. Aztán maga is beült a hintóba, velem átellenbe.
- Te gazember! Te áruló! - ordítottam reá.
De már a kocsis becsapta a hintóajtót, fölugrott a bakra, s hajtatott lóhalálában elfelé.
Én átláttam, hogy két erős férfi ellenében hasztalan a ficánkolás, s megadtam magamat. Csak szóbeli invektívákkal éltem.
- Hát áruló lettél, Vencel. Pedig olyan jól fizetett az úrnőd. Húsz forintot adott havonkint azért, hogy titkát megőrizd.
- De az uram még jobban fizetett, az harminc forintot adott azért, hogy a báróné titkát eláruljam.
- Te gazember!
Erre közbeszólt a kalugyer:
- Ne szidd a Vencelt, öreg. A Vencel a valóságos őriző angyalod. Ő tégedet megóvott attól, hogy a magad életét tönkresilányítsd, s azonfelül egy asszonynak a becsületét elrabold, s egy derék embernek az egész sorsát fölforgasd.
Énnél igazabbat Socrates sem mondott soha.
- Ez az őrnagy teneked jóltevőd volt - folytató a nagybátyám a bölcs korholást. - Úgy bánt veled, mint az édes fiával. S mikor már rájött a gonoszságaidra, ahelyett hogy kitörte volna a nyakadat, ahogy rászolgáltál, kegyesen elhallgatott. Mindent tudott a felesége leveleiből. A ti bolond világfutó plánumotokat. S aztán szépen kinyitotta előtted az ajtót, amin a magad ásta labirintból kiszabadulhattál. Nem kergetett, hagyott futni. Mármost neked az lesz az első dolgod, hogy a vasúti állomáson írsz az őrnagyodnak egy szép búcsúzó levelet, bocsánatot kérsz tőle a pajkosságaidért, megköszönöd számtalan jóságát, csókoltatod a méltóságos asszony kezeit. A levelet majd elhozza a Vencel; a derék, becsületes Vencel. - No, most aztán gyújts rá, öreg; tudom, hogy tíz hónap óta nem szivaroztál.
Azzal előhúzta a szivartárcáját, s megkínált egy regalitással. Mit tehettem? - rágyújtottam.
A vasútig aztán egész tréfás kedvvel elmondá a Vencel, hogyan hordta ő a bárónő leveleit, amiket tőle küldözött énhozzám meg az imprezáriókhoz, elébb a férjéhez. Azt is elmondta szakértő magyarázattal, hogyan tudta a tanár a lepecsételt leveleket elolvasni anélkül, hogy az adresszátus észrevette volna, hogy az a levél föl volt nyitva.
Ezt a tudományt följegyeztem magamnak; de most nem mondom el, mert még magam is hasznát vehetem valaha.
Ekképp végződött a szép Fritillária novellája.

Mármost tudod, hogy mért nem szednek a méhek a császárkorona harangkelyhéből mézet!









Jókai Mór: De kár megvénülni!


I. AZ ÉLETMEGHOSSZABBÍTÓK
Hahhó!
(Ez már szenzációs fejezetcím!) ,,Életmeghosszabbítók!"
(Hát van ilyen a világon?)
Van hát. Én magam is éltem vele.
(De hisz annak, aki az életet meg tudja hosszabbítani, okvetlenül milliomossá kell lenni.)
Azzá is lesz a! Azonban tartsunk sort.
Amint a nagybátyám engemet a Circe tengeréből erőhatalommal (mint hajdan Odysszeüszt az árbochoz kötözve) a szárazföldre kimentett, az volt a kérdés, hogy ,,quid nunc?"
A katonai akadémiából egy rezervlájtinánti pátenssel lettem elbocsájtva. A katonai pályával végeztem. Azaz, hogy a nagybátyám gondolta, hogy végeztem. Már ami az ő fogalma volt a katonatiszti pályáról. Délelőtt rekrutákat abriktolni; délután kurizálni.
Ahelyett komoly életpályát választott a számomra; a juridikait folytassuk, ahol elhagytuk. Rájött, hogy az ilyen gonosz fickót, mint én, nem helyes dolog professzorok felügyeletére bízni; mert ott elcsábítja a professzorok leányait, feleségeit. Más szisztémát kell velem kezdeni. - Alló, föl Budapestre, a világ közepébe! Beiratkozni az egyetemre.
Itt nem olyan könnyű a gyereknek asszonyokat, leányokat elbolondítani, mert nagy a konkurencia.
Nem volt ám akkor még Andrássy út, tele sétáló istennőkkel. Még Andrássy sem volt.
Ami szépség található a fővárosban, annak meg nagy az ára. Az a sok börziáner, a sok defraudans lehetetlenné teszi a diákféle embernek a versenyzést.
A diák kap száz forintot havonkint, abból élelmezi magát: azt a diák az első héten mind ellumpolja; a hónap háromnegyedrésiében aztán kényszermértékletességre van utalva, kénytelen otthon maradni és szorgalmaskodni. ,,Sine Cerere et Baccho friget Venus".[1]
Több pénzt pedig nem kap! Punktum!
Én pedig már akkor az újságokból értesültem arról, hogy a vasúttársaság az apám puszta telkét fölvásárolta kerek kétszázezer forintért. Az ott van az árvapénztárba letéve, ötös kamatra. Az nekem tízezer forintot jövedelmez évenkint. Azonkívül a földbirtokom, amit örököltem. Minek bifláljam én az osztrák jogot? - Mikor azt anélkül is a szegletbe vágjuk. Mihelyt egyszer a Garibaldi megjön.
De hát hiába remonstráltam: a kalugyer hajthatatlan volt a maga életnézeteiben.
- Még csak húsz esztendős vagy. Ilyen suhancnak nem kell pénzt adni a kezébe. Vársz, amíg nagykorú fogsz lenni, négy esztendeig.
Addig az örökségem jövedelmét a kapitálishoz csatolják. Ezt így rendeli a törvény.
Valóságos Justizmord ez!
Az embert nem engedik huszonnégy esztendős koráig élni! A törvény kényszeríti az emberi kukacot, hogy mint a selyembogár, mindennap rágjon meg egy csomó levelet, aztán kösse be magát egy selyemgubóba, lesse, míg azt fonálkint a vizsgán legombolyítják róla a rigorózumok motollájával; akkor még egy darabig pupa állapotban heverjen lábak és szárnyak nélkül, s csak a huszonnegyedik esztendőben pattanjon ki a bábhüvelyéből, mint hímes pillangó! Ez erőszakoskodás!
No, de szerencsére ennek is van ellenszere.
Vannak derék, jószívű emberek, akik a korábban élni kívánó ifjakat megszánják, s lehetővé teszik rájuk nézve, hogy az életet korábban elkezdjék. A közéletben úgy hívják ezeket a csodadoktorokat, hogy uzsorások.
Ezek azok a bizonyosok, akik az élet meghosszabbításával foglalkoznak.
Mert hiszen aki nekem hetven-nyolcvan esztendőn túl fölfelé hosszabbítja meg az életemet, az süsse meg a tudományát. Hanem azok az én jóltevőim, akik a huszonnégy éves koromon innen lefele segítették az életemet meghosszabbítani. Maig is örök hálával emlékezem meg róluk - meg egy csomó tizenkétszer prolongált s négyszer kifizetett váltóval.
A kalugyer ugyan csalatkozott, mikor azt hitte, hogy én nem tudom a jövedelmemet elkölteni, azért, mert ő rajta ül a Wertheimkasszán, amibe az el van zárva.

[1] Ceres és Bacchus nélkül fázik Venus.









Jókai Mór: De kár megvénülni!


II. SZÍNHÁZAINK ANNO EINSBÓL
Azt a boldog korszakot, amelyben még nem voltak ,,átkos közös ügyeink" (Bécsnek volt minden, nekünk semmi), szoktuk egymás között úgy hívni, hogy ,,anno eins".
De kár, hogy ennek a mi Budánknak ,,és" Pestünknek az akkori képét meg nem örökítette a Vasárnapi Újság.
Különösen a színházainkét.
Ott állt a Nemzeti Színházunk körülvéve, oldalt fogva, szembeszállva a Zrínyivel, a Griffel, a Vörös ökörrel, három híres csárdával, amiknél modálisabbat Püspök-Ladánytól Füzes-Abonyig nem találni. Mostani oszlopos csarnoka helyén állt a Katona, Bánk bán szerzőjének szobra, melyet áldott emlékű Tomorink öntetett Züllich Róbert, akkor még egyetlen hazai szobrászunkkal; a vasköltő merész pozitúrával lép előre, ég felé emelve a - pennáját. Némelyek úgy magyarázták azt a pózt, hogy most ki akarja fecskendezni a tintáját az égbe, s csillagok lesznek belőle; mások ellenben azt állították, hogy de bizony bele akarja mártani tollát a holdvilágba, hogy fényes költeményeket írhasson vele. Ami azonban nem akadályozta a Kerepesi úton végigvonuló búcsújárókat, hogy körül ne térdepeljék, és zsolozsmájukkal meg ne tiszteljék. Azt hitték, ez a szent Kajafás.
A Lánchíd előtt Budán volt egy rengeteg nagy granárium, aminek a homlokára ormótlan nagy betűkkel volt fölírva a dicsekvő mondat: ,,hazafiság a nemzetiségnek". Itt táncolta a legszebb kánkánt (Dunanan apóban) a nemzetiség a hazafiságnak.
A harmadik volt a Borjú téren, vagy hol? Egyszóval az egyik körülhagymás piacán a még-nem-fő-sem-szék-városnak. Itt röhögtem életemben a legnagyobbakat a ,,Háromcsőrű kacsában". Ezek a magyar múzsának szolgáltak.
Azután emlékezem még arra a gunyhók öregapjára, ami az Új vásártéren tehénkedett: egy deszka Parthenon. Az volt a német színház. Aztán még ott volt a krisztinavárosi aréna. Az még most is uralkodik.
Mindezt pedig csak azért hordom elé, hogy a tisztelt olvasót megkonfundáljam vele, hogy ne találgathassa, hogy ki volt, mi volt, hol volt az a primadonna, aki az én negyedik novellámra tárgyat szolgáltatott. Ott volt a Thespis-szárnyékok valamelyikében.
Ezt a virágnevet választottam a számára: ,,Passiflora". Univerzál zseni volt.
Játszott mindent. Naivát, hősnőt, parasztmenyecskét. Énekelt népszínműben, operettben; még balettre is vállalkozott. (Salambó szerepében.) És mindenben remekelt.
És aztán a színpadon kívül is annyiféle szerepet tudott játszani. Amilyen a publikuma volt.
Idekinn is nagy publikuma volt.
És azokban a szerepeiben is remekelt.
Énnekem például a Kaméliás hölgyben tetszett legjobban. Többet jártam én a színpadi próbákra, mint a leckékre. Többet is lehet ott tanulni.
Még egészen tele volt a mellem a Fritillária reminiszcenciáival. Még vissza-visszagondoltam azokra a szép álmokra, amik a művész-állványt trónussá magasztosítják.
De magamban nem hegedülök.
Ellenben most egy új Olympus nyílt meg előttem. A pieridák berke a maga egész pompájában. Istennők és nimfák, trikóban és tülangléban; éneklő, táncoló szilfidek, najádok és hamadriádok.
Nekem is volt tehetségem e mámorító pályához.
Én is szavaltam egyszer egy verset ,,szűkölködő horvát testvéreink" javára. S a közönség el volt tőle ragadtatva. Dicsérték (még a lapok is) a hangomat meg a taglejtéseimet.
Ugyan, kérem, van valaki a világon, akinek életében egyszer át ne villant volna a szívén az a vágy, hogy színésszé legyen? Én annál inkább elmondhatom ezt, mert a hegedűvirtuóztól a színészig nincs több, mint egy lépés.
Kivált ha az ember szerelmes. Úgy, ahogy én voltam. Őrjöngtem az én Passiflorámért.
Igenis: az ,,én Passiflorámért".
Én tartottam neki bútorozott szállást. Féltékeny voltam rá. Duelláltam érte.
Akkor még szabad volt párbajozni, s nem intézték el az afféreket jegyzőkönyvvel.









Jókai Mór: De kár megvénülni!


III. A HŰ BARÁT
Minden héten összevagdalkoztam valakivel Passiflora miatt. Hol én kaptam egyet, hol én adtam egyet.
A Passiflorának nem udvarolt senki büntetlenül.
Grófocskák, bárócskák, bankárfiúcskák tanulták respektálni a szerzett jogokat.
Passiflora természetesen ártatlan volt mindenekben.
Ő nekem hűségesen meggyónta mindig, ha valaki veszedelmesebb modorban udvarolt neki. Arra persze nem lehettem féltékeny, hogyha a színésztársai a színpadon ölelgették. Hát ez a szerepében van. Hát ha a színpadon csókolóznak is, az ellen nincs törvényeinkben védelem. A színpadi csók ,,egy szükséges jó" (annak, aki kapja), ,,egy szükségtelen rossz" (annak, aki nézi).
Ha egy férj, egy szerető féltékeny arra, hogy a feleségét, a szeretőjét a színpadon mások megcsókolják, ez nagy nyavalya. De annak csak egy orvossága van.
Lediktálhatom a recipéjét.
Az ilyen féltékeny férj vagy szerető álljon be maga is színésznek, játsszon szerelmes szerepeket, akkor a színpadon is maga fogja ölelgetni, csókolgatni a drága kincsét, és senki más. (Ezt a három sort húzd alá (kurzív), mert ebből még lesz valami.)
Én azonban nem strázsálhattam egész nap a Passiflorát. Tanulni is csak kellett, pedig sokat.
Szerencsémre volt egy biztos jó barátom. Régi, kipróbált cimbora. A derék Nikkel.
Ő mint aktív szolgálatban levő tüzérhadnagy került ki az akadémiából, s ide lett transzferálva Budapestre.
Átkozott kevés dolga volt. A gellérthegyi citadellának az őrzése volt rábízva.
Ördögöt strázsálta ő azt a citadellát!
Maguk a katonák is mókát csináltak belőle. Hiszen senki sem lopja el azokat a mihaszna vaságyúkat.
Hanem ahelyett valahányszor a Passiflora szóbájába léptem, már rendesen ott találtam az én Nikkelemet, tiszteletteljes pozitúrában ülve a pamlag előtti fotelben, a csákója a kezében, a kardja a térde között.
Ez engem nagyon megnyugtatott.
Egy katonatiszt nagyon jó arra, hogy az orcátlan civilista udvarlókat elriassza az embernek a felesége és imádottja közeléből. Ilyet minden okos embernek kellene tartani. Ha felesége is van, meg imádottja is van, akkor kettőt.
No! Magától a Nikkeltől csak nem félthettem a szép Passiflorát. Szegény kis szekondlájtinánt, akinek hazulról alig van annyi apanázsa, hogy egy violacsokrot vehessen prezentbe. Az csak nem konkurrálhat az én tearózsa és kamélia bukéimmal!
Aztán Passiflora praktikus ész. Tud különbséget tenni az udvarlók között. Ő olyan hűséges hozzám, mint Heléna volt Párishoz.
(De hát tudja azt valaki, hogy Heléna hűséges volt Párishoz?) Egyszer ugyan már keményen összevagdalkoztunk egy szép leány miatt. De hát akkor még gyerekek voltunk. - Azóta csak megjöhetett az esze - a Nikkelnek.
Aztán micsoda ügyetlen udvarló volt szegény fickó!
Az én jelenlétemben egyébről sem tudott beszélni Passiflorához, mint a rengeteg sok strapáciákról, amiket egy szegény tüzérhadnagynak ki kell állni a mindennapi übungokon, vízben, sárban; meg hogy milyen rossz a koszt a kantinban, s hogy a privatdienere hogy lopja a cigarettáit.
Nevetni való figura volt.
(Nono, majd aki legutoljára nevet!)
S aztán nem sok idő múlva, hogy én Passiflorához megérkeztem, fölkelt, fölhúzta a szarvasbőr-kesztyűjét, ajánlotta magát Passiflora előtt. Passiflora odanyújtotta neki a kisujját, melyet ő is az ujja hegyével érintett; megmondta, hogy rapportra kell neki menni; velem kezet szorított, és eltávozott; nem akart bennünket zavarni a boldogságunkban.
Mikor aztán betette maga után a szőnyegajtót, Passiflora fölkacagott hangosan, s egész tréfát csinált belőle.
- Szegény fiú! Ön régóta ismeri? Mindig ilyen volt? Ilyen szemérmetes? Milyen komikus figura! Mikor itt ül órahosszant, s csak a kalpagja lószőr-kokárdáját cirógatja, s nem mer fölnézni a szemembe. Mindig az anyjárul beszél; más nő nem létezik rá nézve. Aztán nagyokat sóhajt. Azt mondja, hogy nagyon boldogtalan. Ha kérdem tőle, mi baja, akkor elkezd arról beszélni, hogy ő milyen jó barátja önnek; hogy egymáshoz vannak forrva gyermekkoruk óta. Önért az üdvéről is képes volna lemondani. Aztán, hogy ő meg nem házasodhatik soha. Katonatiszt csak olyan leányt vehet el, aki kauciót tud letenni. - Aztán beszélt arról, hogy ön milyen gazdag fog lenni, ha nagykorúvá lesz. Szerelmes belém nyakig, szegény fiú. De a világért el nem árulná előttem egy szóval, bármennyi avanszot adok is neki.
- De hát miért ád neki avanszokat?
- Ön azt nem tudja megérteni? Hogy milyen nagy kincs egy nőre nézve egy igaz jó barát, aki csak jó barát és semmi egyéb.
- De az viszont nagyfokú kegyetlenség, egy jó barátot sohasem teljesülő vágyak fölkeltésével megkínozni.
- Ezt mondja ön másnak, ne egy színésznőnek. Hát nem az-e nekünk a mindennapi hivatásunk, hogy minden érző szívet zsongásba hozzunk? Hogy minden fantáziát fölébresszünk? Hogy varázsunkat éreztessük? Nincs-e a szerződésemben, hogy a szerepeimet híven fogom eljátszani?
- De nem a színpadon kívül!
Passiflora fölhúzta az orrát.
- Ha ön úgy kívánja, én megtehetem, hogy mától fogva úgy élek, mint egy apáca: elzárkózom a külvilágtól. Nekem ez nem nagy erőfeszítésembe kerül; hisz ön legjobban tudhatja, hogy még ön irányában sem voltam gyönge soha.
Ez előtt kapitulálnom kellett. Ez már igaz. Volt gyöngédség, ábrándozás, turbékolás, amennyi elég; de annyira nem jutottam, hogy egymásnak azt mondtuk volna, hogy ,,te és te".
S ahány imádója csak azzal dicsekedhetett, hogy Passiflorával együtt szupírozott, az mind kénytelen volt bevallani, hogy a bizalmasságban soha sem mentek annyira, hogy a pezsgőspoharakat egymásnak a fején összetörték volna. Passiflora sokat tartott a renoméjára!
Még azt a titkot is keblembe zárta, hogy egy szép délután Nikkel hadnagy ilyen nyilatkozatot tett előtte:
- Kisasszony! én vagyok a világ leggyávább embere! - Ha én olyan volnék az ellenség előtt, mint amilyen gyáva vagyok, mikor önnel szemben ülök, nem érdemelném, hogy egy napig egyem a császár kenyerét.
Ilyen respektust tudott ám tartani a Passiflora. Megkövetelte, hogy a deklarált imádójának komoly szándékai legyenek vele. Az voltam én. - Azok voltak nekem.









Jókai Mór: De kár megvénülni!


IV. KOMOLY SZÁNDÉKOK
Ugyan mik lehettek azok a komoly szándékok, amik szoros kapcsolatba fűztek egy még gyámi hatóság alatt levő diákot meg egy állandó engagement nélkül való vidéki primadonnát?
Olvasd csak el, amit a megelőző fejezetben az aláhúzott sorokban megörökíték.
Igenis. A filisztereknek, a mindennapi embereknek a vezércsillaga a ,,fixum"; a zseniknek a ,,fixa" (idea).
Az én fixa ideám az volt, hogy Passiflorát elválhatatlanul magamhoz fűzöm.
Énnek pedig csak az az egy módja van, hogyha magam is színésszé leszek.
Nincs ennél szebb életpálya a kerek földön.
Ehhez nem kell se kineveztetés, se megválasztás; nem követeltetik se index, se érettségi bizonyítvány, se tesztimónium, se diploma, s egyéb fészkes fránya; az ember kinevezi maga magát művésznek, s az lesz. Ha van talentuma, beleszületik, ha van zsenije, felnő az égbe.
Aki színész lesz, minorennisből egyszerre majorennissé lesz. A színész nem fizet adót. (Sem adósságot.) Mindig szabad vándorművészt értek alatta; mert a fix angazsált pesti színész már glebae (klebae) adstrictus. (A második szó tótul van.)
A színész, ha szerelmes lesz, semmi sem állja útját a boldogságának. Az megházasodik anélkül, hogy az impedimentumok, ceremóniák, diszpenzációk, dimisszoriálisok, matrikulák, reverzálisok, móringlevelek labirintusán keresztültörné magát; - ha kinyomtatják a teátrumcédulára a neveiket egymás mellé: ...y úr és ...y asszonyság, rendben van minden.
Aztán micsoda magasztos hivatás! Terjeszteni a magyar nyelvet és irodalmat; megküzdeni az idegennel, meghódítani Pozsonyt, Temesvárt. ,,Veni, dixi, vici!" Fenntartani a lelkesedést a nemzetben! Minden újév napján előadni Bánk bánt, március 15-ikén Bem apót, húsvétkor a Peleskei nótáriust, pünkösdkor Rákóczit, István napján a Szigetvári vértanúkat, mindszentek napján a Molnár és gyermekét, karácsonykor a Szökött katonát, s látni a nemzetet, amint sír, és amint kacag?
Az írók elneveztek minket a nemzet napszámosainak! Mily fölséges cím! - Emlékeztet a fűrészporra!
És áltatjában ez az egész színpadi társadalom, ez az exlex osztály, amit semmi törvény nem reguláz, egymás között mily összetartó, csak a szeretet tartja őket össze. A világgal mindig haragban, de egymással mindig barátságban. Hulló csillagokat követelnek, de hulló morzsákkal is beérik. Egy krájcervirslivel, egy krigli sörrel, kvarglival, mivel, meg az aranyos anekdotáikkal olyan lakomát csapnak, hogy Bontoux irigyelhetné őket. Sohasem fáj a fejük amiatt, hogy mit ad holnap a sors? Mit adunk mi? Ez a kérdés.
Aztán még egyet tegyünk hozzá.
Hiszen lesznek még sokan, akik az 1861-től 1865-ig lejárt időt végiglépkedték láncos lábbal, azok előtt még megrémlik, mint egy gonosz álom, hogy micsoda nyomorúságos elbúsulni való állapot kísértett akkor itt nálunk végtül végig, alul-felül. Az egész ország egy nagy nyavalyában, amit nem tud gyógyítani, szégyell bevallani.
Az egyetlen szabad ember az országban a kóbor komédiás, aki még nincs megstemplizve, megfináncolva, megmászrégelozva; a többi mind rabszolga, helóta, igavonó barom, dög!
Lehet-e csodálkozni azon, hogy akadtak heves vérű suhancok, kiknek fejükbe ment a múltak dicsősége, s aztán nekiszaladtak a felhőnek, hogy ők azt majd másfelé hajtják a köpönyegeikkel?
Bizony el akartam én szökni az iskolából vándorszínésznek. S aztán a két szép szem is biztatott rá.
Csodálatos proteusai a szemeknek. Mennyi változatra tudtak alakulni. De hiszen azért volt színésznő.
De még csodásabb adománya volt ezeknek a szép szemeknek, hogy az embernek a lelkébe tudott vele látni.
Ez a fődolog!
Mivelhogy van és lesz egy örökké tartó háború két ellenfél között, akiknek neve ,,nő" és ,,férfi". Míg a világ világ lesz, ez a két ellenfél folyton hódító háborút fog egymás ellen folytatni. Szó sincs békekötésről. Dualizmusról talán? Ha az egyik fél meghódol. Ezzel a princípiummal: ,,ami az enyém, az az enyém; ami pedig a tied - az is az enyém".
S ha éppenséggel a nő színésznő, akkor ez a háború valóságos várostrom természetét veszi föl.
Mi pedig a háborúban a fődolog?
Tudom, tudom. Az a banális frázis Montecuculitól: ,,pénz, pénz és megint pénz". Csak Montecuculi ne beszéljen. Ő értett ehhez valamit, amikor harminc esztendig elpiszmogtak egy háborúval.
Láttunk mink már egy olyan háborút, amikor az egyik félnél semmi pénz sem volt, a másiknál volt minden pénz, mégis az a fél, amelyiknek semmi pénze sem volt, maga alá kerítette azt, amelyiknél minden pénz ott volt. Nem is nagyon messze volt tőlünk.
A fődolog a háborúban megtudni azt, hogy mi szándéka van az ellenfélnek. Akinek legjobb kémei vannak, az a győztes. Albrecht herceg is ezzel nyerte meg a custozzai ütközetet.
No, hát ilyen spionjai voltak Passiflorának a szemeiben. Az embernek a szíve közepéig látott velük.
A hízelgés, az esküdözés, az ígéret vagy igazi, vagy hamis. A sok hamis közül kiválasztani az igazit, ez a tudomány! S ezzel bírt Passiflora. Az igazi az enyim volt.
Én voltam az igazi bolond, aki kész voltam beváltani azt, amit ígérek: hogy megválok az életpályámtól, áttérek a szeretőmére. Amíg nagykorú nem leszek, élem a cigányéletet, támaszkodva a jótékony Bärelékre, a tékozló fiúk gondviselésére. Ha pedig nagykorú leszek, megkapom a pénzemet, akkor magam leszek színigazgató; én szervezek társaságot, s abban aztán magam leszek a hérosz, primo amorózó, színpadon és színpadon kívül; ő pedig a primadonnám, akit még a wiedeni színház sem fog elszerződtethetni tőlem, mert túllicitálom.
Ez volt a mindennapi álmom.









Jókai Mór: De kár megvénülni!


V. A PIÓCÁK
Hiszen már beszéltél róluk!
Nem az uzsorásaimról akarom én folytatni az elcsépelt témát. Igazi piócákról van szó.
Egy reggel, amint a rendes olvasmányomat sietek fölkeresni a fekete táblán (nem az egyetem fekete tábláján, hanem a hirdetmény-táblán), nagy ijedelemmel látom a rózsaszínű cédulán, hogy a tegnapra hirdetett előadás megváltozott - Passiflora betegsége miatt.
Vágtattam komfortébli-halálában a szállására! Csöngetésemre ijedt képű szobaleány nyitotta ki az ajtót.
- Hogy van?
- Fekszik.
- Szabad bemennem?
- A doktor van odabenn.
- Kérdezze meg.
Addig a konyhában hagytak állni. Bebocsátottak.
Passiflora ott feküdt a csipkés vánkosok között, a doktor receptet írt az asztalnál; egy hosszút, egy rövidet meg egy még rövidebbet.
Én köszöntem neki. Azt mondta rá: ,,szervusz". Félve lépkedtem az alkovenhez.
Passiflorának az arca egészen veres volt a hőségtől. Hogy ne? Egy nagy zacskó volt kötve a nyakára, megtöltve bodzavirággal, olyan forrón, ahogy csak ki lehet állni.
- Nagyfokú torokgyulladás - mondta a doktor. Passiflora egy hangot sem tudott adni.
- Csak tessék fönntartani a bodzavirágzacskót, s amint kihűl, másikat alkalmazni, amilyen forrón csak eltűrheti. Közben óránkint egy kanállal iszogatni az elixírt, amit majd a patikábul adnak erre a receptre. Azután majd jön egy kataplazma, lenmaglisztből, és egy pár mustártapasz a páciens talpára; de ha estig nem enyhül a baj, akkor okvetlen hat piócát kell alkalmazni a torkára.
A doktornak még holmi titokteljes kérdezősködése volt Passiflorától, amihez az én jelenlétem nem volt kívánatos. Én azalatt az ablakba álltam.
- Csak ki nem dugni a kezeit a paplan alól, még egy dunnát kérni a szomszédból. Ha szomjas; langyos mandulatejet inni. Amint a doktor betette maga után az ajtót, Passiflora lerúgta magáról a dunnát, takarót; ledobta a nyakáról a forró bodzavirágos zacskót, a két karjáról felrántotta a hálórékli ujjait, s fuldokolva rikácsolá: ,,meghalok!"
Én rémülten ugrottam oda hozzá; akkor egyszerre átölelte a két karjával a fejemet, és hevesen megcsókolt. Olyan forró volt a lehelete, mint mikor a szamovár tetejét felnyitják.
Még ilyen helyzetben nem találtam.
Egészen magánkívül volt. Az arca lángolt, a szemei villámlottak. Meg voltam ijedve; nem magamért, hanem őérte. Egészen komolyan vettem azt, hogy most mindjárt meg fog halni. Itt az én karjaim közt, engemet ölelve, csókolva.
Mert hisz az egészen természetes; hogy ha már egyszer meg akar halni, hát akkor legalább kiveszi az életből a maga részét, amiért érdemes volt ezen a planétán vegetálni.
Kértem igen szépen, hogy feküdjék vissza az ágyába, mezítláb van, meghűti magát; a rékliujjakkal is újra betakartam a karjait.
Akkor aztán elkezdett sírni.
De meg a három recept is a kezemben volt.
- Engedje meg, hogy elküldjem a szobaleányt a patikába a receptekkel.
(A doktor nekem nyomta azokat a markomba. Clairvoyant volt. Tudta, hogy én fogom kifizetni.)
Erre megint odahúzta a fejemet magához, valamit akart a fülembe súgni: ,,az a doktor egy nagy szamári·"[1] (Ezt ugyan fennhangon is mondhatta volna.)
Azzal a fülemnek adott egy csattanó csókot, majd megsüketültem bele.
- Ne sírjon, az ég áldja meg! Még jobban megfájdul a tarka.
- Hadd fájduljon! - lihegé. - Bár meghalnék.
- Meg nem hal, de elvesztheti a hangját.
Ez hatott rá.
- No, hát csöngessen a szobaleánynak.
A szobaleány jól nevelt házi szellem volt, ha nem csöngettek neki, nem jött be az ajtón.
Én utasításokat adtam neki, hogy hol csináltassa meg az orvosságot: a Király utcai patikában, Török Józsefnél, ott kapni a legjobbat; itt a pénz rá. Aztán üljön fel az én komfortéblimba, hogy hamarább megjárja az utat. Majd én addig itt maradok, bezárom utána a konyhaajtót, aztán ha visszajön, háromszor egymás után húzza meg a csengettyűt arról tudom meg, hogy ő van az ajtón. Siessen!
Hjuj, de mérges volt Passiflora, mikor visszatértem hozzá. A kis vánkost a fejemhez vágta.
- Maga ostoba! - hörgé reszelő hangon. - Miért mondta a szobaleánynak, hogy háromszor csöngessen?
- Hát hogy ráismerjek róla, hogy ő van az ajtón; ne nyitogassam az ajtót minden bolond embernek: színházi szolgának, mosónőnek, ördögpokol kéregetőnek.
- Maga bolond! - dühösködék.
- Édes Passiflora! Maga delíriumban van.
- Az apja lelke.
- Nyújtsa a kezét. A balt.
A pulzusát akartam megtapintani, s azt jól tudtam az orvosi tudományból, hogy az embernek csak a bal kezén van pulzusa, mert azon az oldalon van a szíve.
Ide adta aztán nem a balkezét, hanem a jobbot; de úgy, hogy a fülem is megcsendült bele.
A hölgytenyér bűnét aztán logice az ajaknak kell expiálni. A pofonütés utalvány a csókra - a vista.
Passiflora alaposan félreértette a doktor utasítását; azt hitte, az én nyakamnak van szüksége a forró umschlagra. Paroxizmusban volt.
Most aztán számlálhattam az érverését.
Én bizony nem tartottam a kezemben a zsebórámat, hogy megmondhatnám, hány percig tartott a paroxizmus.
Sokáig tarthatott, mert egyszer csak felhangzott a hármas csengetés a konyhaajtón.
Passiflora nem akart elbocsátani.
- Maradjon.
- A szobaleány jött meg a patikából.
- Hadd várjon.
- De az orvosságot hozta meg.
- Az is várjon.
A hármas csengetés azonban kétszer, háromszor is ismétlődött.
- Még a kezében marad a csengettyűhúzó.
- No, hát menjen a pokolba, nyissa ki az ajtót.
Én siettem az ajtót kinyitni; de meg is lettem érte jutalmazva szép meglepetéssel. Nem a Katika volt a türelmetlen csengető, hanem a - Nikkel pajtás.
Olyan ostoba képet csináltunk egymásra, amilyent csak lehetett. A Nikkel azt rebegte zavarában.
- A Katika...
Amire én visszakadenciáztam.
- A patika...
(Hát az ő jeladása a hármas csengetés?)
- Passiflora beteg?
- Az ám! beteg.
- Én most hallottam a lovardában.
- Én meg a Wenzel professzor előadásán.
Olyan szemtelenül hazudtunk egymásnak, mint két, ugyanegy portékában utazó vigéc.
- Mi baja van Passiflorának? - kérdezé tőlem Nikkel.
- De ne állj itt az ajtóban, hanem gyere be - nógattam én. De ő csak állt ott kint a gangon, mint egy tűzkárvallott kéregető.
- Te benn voltál nála?
- Hogyne lettem volna? Csak nem ülök itt a konyhában a sparherd előtt.
- Beszéltél a doktorral?
- Ő beszélt; én hallgattam.
- Mit mondott a doktor?
- Azt mondta, hogy nagyfokú torokgyulladása van Passiflorának.
Erre a szóra a Nikkelnek az arca olyan fakó lett, mint a csizmatalp. Hátrahőkölt.
- Torokbaj? Hisz az ragályos lehet. Te nem félsz?
- Én nem tudom. Mit értek én a nyavalyákhoz?
- De én tudom; mert én mindjárt megkapom a torokbajt, ha csak beszélnek is róla.
- Hát be sem jössz az ajtón?
- Nem én, ha Mahumed paradicsomának az ajtaja volna is.
- Meg sem nézed a Passiflorát?
- Amíg meg nem gyógyul a nyaka.
- Hát visszafordulsz az ajtóból, és elszaladsz?
- De még teveled sem szorítok kezet; hisz már te is megkaptad a bacillusokat.
S ugyancsak haladt a sarkával előre a barátom.
- Hallod-e, te, Nikkel pajtás; ha te katonának is olyan gyáva volnál ellenséggel szemben, mint amilyen vagy udvarlónak Passiflora ellenében, nem érdemelnéd, hogy egy napig egyed a császár kenyerét.
Nikkel pajtás a fülét hegyezte; mintha ráismerne erre a citátumra. Aztán a szája egyik szögletét félrehúzva, a másikon meg hegyesre pödörve azt a kis bajuszát, olyan furcsa-furcsa-furcsa mosolygással nézett rám.
- Hát csak eredj vissza pajtás; ápold a szép Passiflorát; ott egyikünk fölösleges.
Azzal egy gyors Flankenbewegunggal rükkverckoncentrálta magát a lépcső felé. Engem ott hagyott az ajtóban.
Bizony nem szaladtam utána; de az ajtóban sem maradtam. Ez az átkozott hármas csöngetés nem ment ki a fejemből. Valami furfangos stratagémát gondoltam ki.
Nem zárom be az ajtót.
A csöngettyűt pedig elnémítom olyanformán, hogy a hosszúnyelű seprűnek a szakállas keféjét beledugom a szíjába. Most már rángathatják felőlem. Ellenben, hogyha a Katika megérkezik, azt mégis megtudjam, fogtam két bádogkannát; az egyik tejes, a másik petróleumos volt, üresek; azokat az ajtó elé állítottam, egymás tetejébe, ha valaki az ajtón benyit, majd csinálnak azok zörgést.
Azzal visszamentem a szobába. Passiflora türelmetlen volt már.
- Hol van az orvosság?
- Nem a Katika jött.
- Hát ki csengetett?
Nagyot nyeltem. Mit hazudjak, hogy fel ne ingereljem?
- A színházi szolga volt.
- Ejnye, te hazug kutya!
Először szólított pertu; igaz, hogy nemigen szép cím kíséretében, de majd jön még szebb is. Folytató a szép szót.
- Hát hol vette volna a jogot a színházi szolga háromszor megrántani a csöngettyűt?
Észrevette, hogy elszólta magát, s nekem már a nyelvem hegyén volt a kérdés, hogy ,,hát ennek a kanonírnak van joga háromszor csöngetni?" Megelőzött. A kardvívásban úgy híják ezt, hogy ,,elővágás".
- A Nikkel volt itt!...
Ezzel aztán föl voltam szabadítva, hogy a jó pajtásomat lepocskondiázzam. Nem én árultam el.
- Igen. Ő volt itt. A gyáva! Amint meghallotta, hogy magának a torka fáj, úgy elszaladt, mint egy szekerész.
Passiflora nem ítélte el e megfutamodást, még pártjára kelt.
- Szegénynek gyakran szokott torokgyulladása lenni, s azt idegen embertől könnyen megkapja az ember. Lehet ragályos.
- Hát, ha én nem félek a ragálytól, hogy megkapom magától a torokgyíkot?
Erre olyan ördögi kedvességgel mosolygott rám, halkan suttogva.
- Hiszen te nem vagy idegen.
Ezzel aztán lefegyverezte minden rebellis indulatomat; bosszúság, féltékenység elnémulta csak a rabszolga szerelem maradt meg. Megmutattam, hogy én nem félek a lélegzetét beszívni.
S erről igazán orvosi értekezést lehelne írni. Hogy az anginát hogy lehet kigyógyítani szájacskával. (Gondolom, így hívják a pharmaceutikában magyarul az ,,osculumot".)
Ahol nem lehet hirtelen kapni kataplazmákat, vezikatóriákat, sürgős esetekben...
Egyszer aztán csak ,,drum-bum-csirr-csörr!", mintha a sistergő menkő ütött volna be, a konyhaajtóval fellökte valaki a bádogkannákat.
- Vénus anyám! -sikolta föl szép Heléna: azaz hogy Passiflora; s valami más nevet invokált, de nekem úgy tetszett. Szaladtam ki a konyhába. Persze hogy a Katika jött meg a patikából. Éppen jókor érkeztem, hogy röptiben elfogjam, nehogy kiszaladjon a gangra, s fölordítsa a házat, hogy rablók vannak a konyhában. Megértettem vele a dolgot. Gyors fölfogású személy volt. Egyszerre kapiskálta a kauzális nexust a hármas csöngetés, a bartvis, meg a bádogkannák között. ,,Tudtam, hogy ez lesz belőle."
Odatette a kezembe a patikából hozott két orvosságos üveget. Én siettem be Passiflorához.
- Itt a jó medicina!
Magam siettem neki beadni az ezüstkanállal a gyógyszert. Persze, hogy összetévesztettem a dekoktumot a gargarizáló lélöttyel. Az utóbbit adtam be neki az evőkanállal. Azt hiszem, mindegy volt az. De észrevette a zamatjáról, s összeszidott. Azt mondta, hogy semmire sem vagyok használható: Kikergetett, hogy csináljam meg a kataplazmát.
Szót fogadtam. Kimentem a Katikához.
- Hozott mustárt?
- Igaz! Itt van.
- Hát lenmaglisztet?
- A meg emitt van - szedte ki a zsebéből egyenkint.
- Hogy kell ezt megcsinálni? - kérdeném.
Az egyiket hidegen, a másikat melegen - felelt Kati.
- De ehhez valami vászon is kell.
- Igazság az. Honnan vegyük?
- Rántson elő egy inget a szennyesből!
Azt széthasogattuk.
Én aztán elkezdtem a pépet fölkenni egy hosszún hasított vászondarabra.
- Az nem jó! az nem jó! az az alja! - kiáltott rám a szobalány.
- Hát azután?
- Az alja gyapotvászonból van. Az nem jó burkoláshoz. Csak az eleje van rumburgi vászonból, az jó flastromnak.
Még ezt sem tudtam. Mennyit tanul az ember prakszisból. Aztán fölkentük a két csodaszert a vászonra. Hidegen a lenmaglisztet, melegen a mustárt. Azt is megfordítva kellett volna. Ezeket már a Katika vitte be.
Egy perc múlva bömbölve jött vissza. A fejéhez vertek mindent.
Pedig igazán mondom, jobb lett volna megfordítva.
Itt aztán az orvosi tudományom teljesen véget ért. Sohasem gyakoroltam magamat betegápolásban.
Eszembe jutott, hogy még nincsenek kimerítve a receptek. Dekoktum - gargarizma - kataplazma - szinapizmus...még van valami hátra! A ,,hirudó".
- Elhozta a piócákat? - kérdém a szobaleánytól.
- Én? piócákat? Hát ha minden omnibuszkocsis egyszerre herceggé lesz!
- Hiszen üvegben adják azt.
- De engem kitör a nyavalya menten, ha csak ránézek is! Aztán papirossal van az letakarva, keresztülrágja magát rajta.
- Hát ha föl kell rakni a piócát a kisasszony nyakára?
- Én ugyan hozzá nem nyúlok...
No, szépen vagyunk! Akkor ez a hivatal is az én nyakamba szakad.
Most aztán magamnak kellett elszaladnom a patikába, fölvásárolni a nadályokat. A patyikus utánam kiáltott:
- Aztán ne tessék elfelejteni a grájzlernél beszólni tíz krajcár ára taplóért.
- Mi a frányának?
- A vérzés elállítására.
Még egyszer visszakiáltott a patyikus:
- De ne bükkfataplót tessék venni! hanem zsidóbőrtaplót!
- Értem, értem.
Mire visszakerültem hozzá, már akkor tele volt a szobája részvevő látogatókkal. Színésznő kollégái: a naiva, a komika, a kegyes anya, a rivális mind sorba ülték a pamlagot. Direktor, rendező, karmester egymásnak adták a kilincset. Azok mind tudtak valami csalhatatlan gyógyszert a torokgyulladás ellen. A komika hozott magával bürökflastromot, ami őneki mindig használt, úgy hívják, hogy ,,minuten flaster" (a melilotisról); a második primadonna megajándékozta Morison pilulákkal, amiknek a hatása csalhatatlan; a naiva pedig egy egész eleven homeopata doktort hozott magával, akinek a labdacsaitól délutánra úgy elmúlik a torokfájás, hogy este fölléphet Passiflora a ,,Tücsök"-ben. (Ez volt a force-szerepe.)
Ő azonban mindvalamennyit biztosította, hogy holnap reggelre meg fog halni.
Engem szóhoz sem hagytak jutni a piócáimmal. Kinéztek a szobából. A direktor hónom alá öltötte a karját.
- Gyerünk innen, amice. Itt mi alkalmatlanok vagyunk.
S elhurcolt magával. Nem gorombáskodhattam vele, mert nekem is prezumptív direktorom volt.
De délután, amint a Szikszaynál letettem a kanalat, rögtön siettem a Passiflora betegágyához.
Akkor meg csupa mosóné, putzwäsch-tisztítóné, varróné, zsidóné, kosztadóné, masamódné állta körül az ágyat; megint nem juthattam hozzá.
Öt óra tájt ismét szerencsét próbáltam.
Hát nem ott ült már valamennyi női tagja a társaságnak a kávés asztalnál? Nem kompromittálhattam Passiflorát.
Hét órakor aztán bizonyosra jöttem vissza. Olyan darabot adtak, amiben valamennyi mind szerepelt. Üres maradt a szobája.
De már akkor igazán halálán volt Passiflora.
Az arca egészen ki volt kelve magából, a szemei lázban égtek; ,,megfulladok", lihegé, mikor odaléptem a fekhelyéhez.
- Mindjárt fölrakjuk a piócákat - mondám én, előhúzva a zsebemből a két üveget. Az egyikben voltak azok a vérszopó szörnyetegek, szám szerint hatan, a másik pedig azoknak a fölrakására szolgált. (Napközben informáltattam magamat egy medikus kolléga által, hogy miféle sorkamorkái vannak ennek a műtétnek.)
Elébb meg kell a bőrt nedvesíteni cukrosvízzel, hogy a nadály beleharapjon, azután egyenkint minden nadályt beletenni a szűk fiolába szájával fölfelé fordítva, s akkor az üvegcsét precise a páciens nyakára illeszteni.
Probavi et successit.
Rettenetes látvány, mikor egy szép hölgynek a tokáján így lóg sorban hat ilyen fekete szörnyeteg; vonaglanak, szívnak, pocakosra duzzadnak, kinyúlnak meg összehúzódnak. Szörnyű egy collier!
Nem is azokat néztem én, hanem Passiflora arcát, s nagy elégtételemre szolgált percről percre láthatni, hogy változik az kedvezőbbre; a lázas veresség elmúlik rajta; a szemek tüze lelohad, a szempillák álmosan lecsukódnak, az ajkak szétnyílnak; a páciens szépen elalszik. Derék piócák! Sohasem fogom többet az uzsorásokat piócáknak nevezni.
Már most aztán igazán ott kellett maradnom, hogy a piócákat strázsáljam; mert azok el nem távolíthatók onnan, ahová egyszer bekaptak, amíg maguktól le nem válnak. Aztán mikor egy-egy lekanyarodik, azt hirtelen el kell fogni, hogy a rékli hímzett fodrait össze ne vérezze. A harapás nyílásán még folyik a vér magától, azt szivaccsal föl kell itatni; a lehullott vérszívót egy csészébe dobni. Néhány perc múlva aztán a vérző sebet egy csipetnyi taplóval betömni, ami a vérzést elállítja, s ezt öt ízben ismételni.
Mit meg nem tesz az ember, mikor szerelmes? Máskor egy nadállyal világgá kergethettek volna.
Passiflora pedig azalatt szépen aludt. Megtapintottam a pulzusát: egész rendesen veregetett. Megszűnt a láza. Letörültem az izzadságot homlokáról a zsebkendőmmel. - Aztán hagytam alulni. - A gyertyát elvittem az asztalra, hogy ne süssön a szemébe. Hát mármost ezekkel a piócákkal mit csináljak?
A medikus azt mondta, hogy újabb használatra való képesség tekintetéből sót kell hinteni a hátukra: akkor kiadják magukból a vért. Azt is megtettem. - Milyen szép piros vére volt!
Egy gondolatom támadt.
Én ezeket a drága vércsöppeket nem hagyom elveszni: megörökítem. Találtam egy üvegcsét, amiben mandulaolaj volt: még volt belőle valami a fenekén. Abba csorgattam át a halhatatlanságnak szánt drága kincset; az olaj felül marad: megőrzi az elpárolgástól; örökké cseppfolyó marad, miként Szent Januárius vére Nápolyban. - Sit venia verbo az analógiáért.
Ez az enyim; ehhez nekem jogom van. Ezt én holtomig őrizni fogom. - Ez ő maga. - ,,Pars pro toto." Ha a tenyeremre teszem ezt az üveget, mintha őt magát tartanám a kezemben; az alvó Hófehérkét üvegkoporsóban. - És ha valamikor hűtelen lesz hozzám, ezt el fogom temetni ünnepélyesen egy vadrózsabokor alá. Az én halottamat.
Egészen szentimentálissá tett ez a gondolat.
Jó hosszú ideig alhatott már, mikor nyöszörgését hallottam. Odasiettem hozzá lábhegyen.
Meglepetve mosolygott:
- Te vagy itt?
- Hát, ki volna más? Fáj még a torka?
- Nem érzek semmi szúrást.
- Aludt valamit?
- Nagyon jól.
- Kell mandulatej?
Megivott egy egész pohárral.
Azután arra kért, hogy emeljem föl, változtassam meg a vánkosát, amelyik alul volt, azt tegyem fölül.
A betegápolással sok bizalmaskodás jár együtt. Ez benne a jó.
- Nem mégy még haza? - kérdezé tőlem.
- Nem hagyhatom magára. A szobalány be nem jön egy világért a piócák miatt.
- Sok vért szívtak a nadályok? Mutattam neki a csészét.
- Hisz ez nagyon kevés! Alig nehány csepp. Ez nem jól van. Ekkor aztán csak előmutattam neki a zsebembe dugott fiolát. Nem haragudott érte, inkább elérzékenyült. Két tenyere közé fogta a fejemet.
- Kedves kis szamaram! Te meg akarod tartani emlékül az én véremet. Tartsd meg. A tied az. Mint a többi.
Ettől az órától kezdve aztán tegeztük egymást. Megkaptam a címemet: ,,kis szamaram".
Ezentúl mindig úgy szólított - ha egyedül voltunk. Ez a legmagasabb titulus a világon.
Híttak már téged ,,kis szamaramnak"? (Kicsinek nem.)
Passiflora is kapott tőlem ez órában egy emléket - amit holtig fog viselhetni: annak a hat piócacsípésnek a helyét. Az ott marad, mint hat szem igazgyöngy, a nyakán, amíg csak él.

[1] (Betűszedő úrnak: Kérem a felkiáltójelet lefelé fordítani, hogy suttogó jel legyen belőle.) (J. M.)









Jókai Mór: De kár megvénülni!


VI. AZ ÉDES TITOK
Ez az idill tartott egy darab ideig.
Boldogságom még azzal is meg lett tetézve, hogy ezt az impertinens ,,szekerészt" (így csúfoltam a Nikkelt) valahára mégiscsak elvitte az ördög a láthatáromról. A tüzérezredével együtt fölkommandírozták a legsötétebb Csehországba. Többet nem kellett rá féltékenykednem.
Egy szép napon aztán Passiflora egy édes titkot súgott a fülembe. Azt a titkot, ami egy szerető férfinak a lelkét üdvadó büszkeséggel tölti el egyszerre. De egyúttal arra is inti, hogy most már komolyan kell gondolni a jövendőre.
Passiflora nagyon meghalaványult. Néhány nap múlva nagy leckét tartott nekem.
- Kis szamaram, most már elő kell venned a jobbik eszedet. Járj az egyetemre szorgalmasan, s a hosszú estéket szenteld a könyveidnek; tedd le a vizsgákat. Én már úgysem soká maradok Pesten; mert ezt a rozoga barakkot itt a piacon lebontják; elég szép volt tőle eddig is, hogy mindnyájunkat; színészeket, publikumot agyon nem ütött. Ide a mi Thespis kordénk vissza nem nyikorog többet. Utánam pedig nem jöhetsz, mert én káriért akarok csinálni, s ahhoz egy deklarált imádó csak cölönk, s majd magamnak is egy időre vissza kell vonulnom csöndes magányba a színpadról. A magyar publikum nagyon prüd; megköveteli az erkölcsösség látszatát. Engem nem szabad kompromittálnod. Arról is tégy le végképp, hogy színésszé légy. Úgyis csak az én kedvemért tennéd. Őszintén megmondom, hogy nincs rá hivatásod; láttalak műkedvelői előadásokban; Kulissenreisser voltál. Kitapsoltak; de az csak alkalmi tetszés volt, jótékony célra összeverbuvált ismerősök részéről. Vidéken nincs jótékony célú publikum, nincsenek jó pajtások ingyen klakőröknek. Semmi képzettséggel nem bírsz. A színpadon sok a kezed, kevés a lábod. Legföljebb másod-, harmadrendű színész válna belőled, aki az első szerelmest csak a feleségénél játssza. Az lehet becsületes férj, hanem az cudar szerepkör. Hidd el nekem, hogy annak a pudlinak, aki a szakácsné után viszi a kosarat a szájában, különb állapotja van, mint annak a segédszereplő színésznek, aki egy primadonnának a férje. Aztán nekem is vannak ambícióim, amik a vándor művészi élet horizontján túlterjednek. Azért láss utána, hogy komoly, derék embert csinálj magadból. Akkor jöjj elém, amikor azt mondhatod, kész ember vagyok.
Satöbbi satöbbi!
Egyszóval úgy lehűtött ilyenfajta okos beszédekkel, hogy tökéletesen megkocsonyásodtam, s fogadást tettem neki, hogy komoly tanulmányok után látva, igyekezendek magamat méltóvá tenni a szerelmére.
Addig is azonban, mint komoly emberhez illik, gondoskodtam róla anyagi tekintetben, hogy a Passiflora el legyen látva a szükséges költséggel. Kivált arra az időre, amidőn a színpadról félre kell vonulnia.
Hogy ezt miként intéztem el, kiskorúságom dacára, annak is elmondom a metódusát, amire Pinkász úr tanított meg. Pinkász úr nem ordináré uzsorás, ő előkelő ékszerárus. A gavallér ember odamegy hozzá: ékszereket akar vásárolni. Kitárja kincseit; enged válogatni belőlük. Nincsen pénze az ifjúnak? Van hitele! Oh, a Pinkász nóbel firma! Elvárhat két esztendeig is. Összevásárolhat nála a fiatal dzsentlmen négyezer forint ára smukkot. Beírják a nevét a főkönyvbe. Nem kérdezik, hány esztendős. Mi köze a juvelírnek ahhoz, hogy van-e már bajusza a vásárlónak vagy nincs? A négyezer forintos ékszert aztán elviszi a gavallér az országos zálogházba; ott megbecsülik; megér kétezer forintot, adnak rá kölcsön ezeret. - Mikor aztán megint szorul a kapca, akkor a gavallér előveszi a zálogházi cédulát, fölkeresi a Nyakigláb zugzálogüzletét, ott meg a cédulát vágja be, ott megint kap rá ötszáz forintot, amiből százat kamatul ott fognak, megint marad négyszáz. - Ilyen a kétnyíretű birka!
Mikor vége volt a szezonnak, érzékeny búcsút vettünk egymástól Passiflorával. Hónap prímája lévén, nagy úr voltam. Elkísértem Passiflorát Püspök-Ladányig. Ott kiszálltam, a társaság továbbment. Egy hétig tanulmányoztam a fölöttébb érdekes Püspök-Ladányt, minden délután a kalarábé vonattal lerándulva abba a vidéki metropoliszba, ahol Passiflora játszott, azért, hogy esténkint egy bukétot dobhassak neki az első fölvonás után: míg aztán össze nem szidott, s haza nem kergetett Pestre.
Első sétám a színháztér felé vitt.
A színház nem volt már sehol. Azt már lebontották azalatt. Egy nagy szérű volt a helyén, terítve dicsőséges szeméttel, amiben rongyászok turkáltak kampós botokkal.
Odamentem közéjük; hátha azok közt a rongyok között, amik a világot képviselik, találnék valami emléket. - Csakugyan! Egy rongyász előkapart a szeméiből egy atlasz cipősarkat. Emlékeztem rá. Egyszer Passiflorának odaszorult a kulisszahasadékba a cipősarka, és leszakadt. - Nevezetes eset volt az, mert úgy kellett neki végigjátszani a fölvonást, hogy az egyik lába három hüvelykkel rövidebb volt, mint a másik. Kínáltam a rongyásznak a leleményeért egy dupla piculát. Ideadta. Meglehet, hogy hamis volt. A cipősark is, meg a picula is. De mi boldoggá voltunk téve. A rongyász is, meg én is.
Még azután másnap is, meg harmadnap is elvándoroltam a lebontott színház helyére; a rongyászok nem voltak már ott, magam turkálhattam a szemétben. Az értékes tárgyakat: tülanglé-rongyot, tapacíros-szeget, fölesgombot, míderfűzőt, cipőcsatot, arcfestékes tégelyt, frufru-fésűt; chignon-hajtűt már mind elhordták belőle, csak az eltépett papirosok hevertek még ott, bizonyosan szerelmeslevelek, amiket a kulisszák hasadékain le szoktak dobálni.
Azt kutattam, nincs-e azok között olyan levél is, ami őhozzá íródott?
Ugyebár, ez már-már annak a jelensége, hogy meg voltam gyöngén gárgyulva?
Majd jövök még erősebbekkel is.
Mikor elbúcsúztunk egymástól, szent esküvéssel fogadtuk föl, hogy mindennap fogunk egymásnak levelet írni. Én meg is tartottam a fogadásomat. Mindennap fölvittem a levelemet a postára magam. (Még akkor levélszekrény nem volt, úgy voltunk megegyezve, hogy a leveleink poste restante érkeznek.) Minden istenáldotta nap megkérdeztem a Schalterlőwétől, hogy nincs-e poste restante levelem? - Nix iszt ta! - volt rá a felelet.
Nix iszt ta!
Egy hétig folyvást azt hallani, hogy nix iszt ta! Hisz ez egy szentet is kihozna a türelméből.
Mi történhetett vele, hogy nem ír? Talán csak nem halálos beteg? Vagy elfelejtett volna?
Hűtelen lett hozzám?
Minden újabb levelemben hevesebben unszoltam, hogy írjon már, mert engem a kétségek Eumenidái marcangolnak. Nem felelt rá.
S azalatt minden nap eljártam a Borjú térre, a lerombolt színház helyére, turkapiszkálni a szemétté vált biledúk között.
Egyszer aztán ezt a mulatságomat is megirigyelte a magisztrátus.
Nem tudom, mi ütött hozzájuk. (Még akkor nem voltak ,,városatyák", csak ,,városdajkák".) Egyszer csak összeseperték a Borjú téren a szemetet, és elhordatták.
Most azután egészen elvesztettem a lábam alól a földnek a centrumát.
Elővett a melankólia. Szerelmes voltam.
A lelkiismeret furdalt.
A kétségek marcangoltak. Gyűlöltem a világot.
Nem állhattam tovább ezt a tortúrát.
Hát hiszen ha a mártírokat máglyán megégették, a még egészen kompatibilis állapot volt nekik; de hogy egy árva mártírnak mindennap reggeltől estig sütögessék tüzes harapófogóval a szívét, az mégis túlságos pretenzió!
Én azt tovább nem tűröm!
,,Aut Caesar, aut Tóth Pál!" Leszek Tóth Pál.
Vigye el az ördög az egész osztrák jogot! Hét ördög a római jogot! Hetvenhét ördög az egyházjogot! Én nem ismerek más jogot, mint a jus naturaet!
Levelet írtam a nagybátyámnak.
Nagyon szép levél lehetett. Nagyon sajnálom, hogy párját meg nem tartottam. - Abban kifejtettem összes világnézeteimet.
Az összessége az volt a levelemnek, hogy én nem maradok többé a jogászi pályán, hanem átmegyek a művészi pályára; mert énnekem semmi vokációm nincsen az elébbihez, de annál nagyobb misszióm van az utóbbihoz. És hogy engemet ettől az elhatározásomtól semmi földi és égi hatalom el nem tántorít.
Ezt a blaszfémiát én valósággal írásba is tettem.
A nagybátyámhoz írt levelemet magam vittem el a postára. Mielőtt föladtam volna, elébb ismét kísérletet tettem annál a ketrecnél, amelynek a rácsa mögött a poste restante levelek őriző sárkánya tartózkodott.
- Nincs poste restante levelem? - kérdezém dobogó szívvel.
- Ugyancsak van! Tessék!
S azzal odadobott elém egy gyanús hosszúságú paksamétát. Az a sunda szürke papiros, de még inkább a macskakarmolta címezés megdöbbentő volt rám nézve; véglegesen gondolkozóba ejtett a reverz oldalán levő pecsét, mely ostya minőségben egy ormótlan nagy kétfejű sast reprezentált. Ez nem a Passiflora címere. Siettem fölszakítani.
Nagyon rövid epistola volt; a bécsi főhadparancsnokságtól. ,,N. N. rezervista hadnagy, e levél vétele után 24 óra alatt siessen magát az ezred parancsnokánál jelenteni - Pardubitzban."
Erre az egyre nem gondoltam; hogy rezervista hadnagy is vagyok. Mégpedig huszárhadnagy - és terepfuttató.
Hát mégiscsak van még a világon magasabb hatalom, mely megtiltja a meggárgyult diákoknak, hogy a fejükkel keresztültörjék a falat!
Nekem be kell rukkolnom huszonnégy óra alatt!
...Ausztria mobilizál!
Ez olyan jó volt, mint mikor valakit azzal költenek fel a mély álmából, hogy egy egész lavór vizet a nyakába öntenek. Engem már visznek.
A nagybátyámhoz írott desperátus levelemet azért csak föladtam a postára. Ha már megírtam: élvezze is az öreg.
Hanem aztán siettem a távíróhivatalba.
Nem volt ám még akkor a pompás postai palota a világon; hanem a levélposta ott rejtőzött a Hatvani utca sarkán, egy Mária Terézia korabeli ócska házban földszint; éjjel-nappal égett benne a gáz. A távirda pedig kinn volt a Duna-parton, amit még akkor senki sem nevezett Ferenc József térnek.
Ott megírtam a telegramot a nagybátyámhoz. ,,Berendeltettem ezredemhez Pardubitzba. Háború küszöbön. Táviratilag küldendő ötszáz forint Tiller Mórhoz, uniformisra."
A telegram hamarább fog érkezni Delibácsra, mint a levél. Elképzelhető a hatás.
A kalugyer, mikor a táviratot elolvassa, hogy fogja szidni öblös basszus hangon az oberste Kriegskommandót.
Mikor aztán az utána sántikáló levelemet elolvassa, hogy fogja vékony fisztula hangon magasztalni az oberste Kriegskommandót, az ilyen meggárgyult suhancok földi gondviselését.
Én pedig azonnal fölvásároltam Tiller Mórnál a huszárhadnagyi uniformist. Azzal futottam haza bepakolni a bőröndöt. Otthon várt egy levél, amit a rendes postakihordó hagyott ott.
Passiflora írását láttam meg rajta. Elébb a pakolást végeztem. Csak azután olvastam el. Persze hogy semmi sem volt benne. Olyan levél, amit azzal a gonddal írtak, hogy ha el talál tévedni, senkit se kompromittáljon. A megszólítás: ,,Tisztelt barátom." Semmi ,,Kis szamaram".
Nem értem rá válaszolni.









Jókai Mór: De kár megvénülni!


VII. A BISMARCK PÁNCÉLINGE
A háború a levegőben lógott. Mindenki beszélt róla.
A bécsi állambölcsek (Bécs mindig tele volt bölcsekkel), miután segítettek a poroszok számára kikaparni a forró gesztenyét a parázsból Schleswig-Holsteinban: megérték azt az elégtételt, hogy a porosz kikomplimentírozta őket Németországból, azzal a jóakaró utasítással, hogy keressék a monarchia súlypontját Magyarországon.
Ezen aztán a két német összeveszett egymással afölött, hogy ki a nagyobb német.
A magyarok persze azt vallották, hogy bárcsak jól megverne a nagyon-igen-nagyon-német minket még-nem-igen-nagyon-németeket.
Hát, hogy rusztikus példával éljek, a kendert meg kell előbb tilolni, a szőlőt meg kell taposni, hogy rendeltetésének megfelelő valami legyen belőle; s aki ezt elköveti, az a kendernek és a szőlőnek a jóltevője.
Ilyen jóltevője volt Ausztriának Bismarck. Erről már előre beszélt minden ember.
Sőt még az is köztudomású dolog volt, hogy vannak fanatikus konspirálók (nem magyarok! németek), akik Bismarckot meg akarják ölni orozva, mint akit a két német állam között kitörni készülő testvérháború démonának tartanak.
A régiek emlékezni fognak még báró L-i Árpádra.
Ez volt az egyetlenegy praktikus forradalmár a magyarok közt. A többi mind teoretikus volt.
A külseje is elárulta. Zömök, izgékony alak volt, acélizmokkal. Ha szóba állt veled, ha kapacitált, úgy meglökdösött, úgy megmarkolászott, hogy kék foltokat vittél haza a diskurzusból.
Egy szép áprilisi napon beállít L-i Árpád Bismarckhoz Berlinben, aki a magyarokat mindig vendégszeretően fogadta, elmondva látogatója előtt, hogy őtet is milyen szívesen látták a magyarok hajdanában Kecskeméten. Hosszú pipaszárú szipkából szítta a kegyetlen brandenburgi termésű szivart.
Rövid bevezetés után rátértek a készülő háborúra.
L-i Árpád arra kérte Bismarckot, hogy csak jól dömöckölje ki a hátunkból a csömört, mert ez a legjobb kúra a világon. Amire Bismarck azt felelte neki: ,,Ja, seiens beruhigt; wir werden sie schon hauen". (Nem állíthatom egész precise, hogy nagy S-sel mondta-e a ,,Sie"-t, vagy kicsinnyel.)
L-i Árpád erre még jobban kigombolkozott Bismarck előtt; tudniillik a mellényét is kigombolta. Az alatt volt látható egy páncéling. L-i Árpádnak a saját találmánya.
Nem titok; elmondhatom. Hat sor atlaszselyem, sűrűn összevarrva keresztül-kasul selyemcérnával; ez képezte a páncélt. Ezt hozta ajándékul L-i Árpád Bismarck grófnak. (Még akkor csak gróf volt.)
- Háborúban puskagolyó ellen ugyan nem véd meg; de pisztolygolyót, revolver-löveget visszautasít. Jó lesz ezt a testén hordani; mert orgyilkosok kerülgetik.
L-i Árpád fölszólító Bismarckot, hogy próbálja ki ezt a páncélinget őrajta magán egy revolverrel.
Bismarck a próbát nem tette meg: de azért elfogadta az atlaszpáncélt az egzaltált magyartól.
És néhány nap múlva csakugyan megesett rajta, hogy az utcán egy elkeseredett német diák három lépésnyiről rálőtt revolverrel háromszor. Bismarck (így írták a lapok) a szeme közé nevetett a merénylőnek. A golyók lepattantak az atlaszpáncélról.
A diákot, aki Bismarckot le akarta lőni, Kulmannak hítták. A ,,vas gróf" még akkor csak ötven esztendős fiatalember volt. - Bizonyos tekintetben kollégám. - Én is megtettem azt, hogy a pesti vígszínház primadonnájával együtt egy lapon lefényképeztettem magamat - ugyanabban az esztendőben, amelyben ,,Ő" Biarritzban járt Napóleont lekenyerezni; mely incidensről Andréhoz írt levelében azt mondja: ,,De azért bizonyára gondom lett volna rá, hogy kívül maradjak a ránk szegzett üveg hatáskörén, ha nyugodt pillanatban meggondoltam volna, mily botrányt okozhat e gyerekség sok jó barátom körében."
Csodálom, hogy olyan zseniális, ötletdús embernek, mint Bismarck, nem jött kapóra az a magyarázat, hogy az attentátumoktól féltében vette maga mellé azt a társat. Egy fotográf-masinával a legszebben lelőhetik az embert. Biarritzban annyira óvakodott az orgyilkosoktól, hogy egyedül soha ki nem ment az utcára, s az ablak elé le nem ült.
Csakhogy az én páros fényképemnek még azután folytatása is lett. Egy szép júniusi napon levelem érkezett egy nagy magyar alföldi városból, per avia et devia, az állomáshelyemre.
Passiflora írta hozzám a levelet, melyben értesít bizonyos fölöttébb örvendetes családi eseményről, ezzel a megszólítással: ,,Egyetlenem". Mellékelve volt a borítékban egy fénykép, az ő saját arcképe, egy bepólyált babát tartva az ölében, aláírva: ,,a mi kis Violánk". - Violának keresztelték szegénykét. - Ott volt a keresztlevele is, júniusi kelettel, az üresen hagyott rubrikába plajbásszal beírva az én nevem, Passiflora kézvonásaival. A kísérő levél a legmelegebb ömledezésekkel s a legőszintébb nyíltsággal volt fogalmazva. És aztán mellékelve volt még egy nyugtatvány húsz forintról Baracskayné asszonyságtól június hónapra, ki a keresztlevélben mint keresztanya volt megnevezve.
Passiflora leveléből értesültem, hogy a gyermek ott marad a keresztanyjánál. Passiflorának szerződése van Aradon. Egyelőre eltűnik szem elől, úgyis színház-szünet van.
Természetes dolog.
Ez a levél igen komoly embert csinált belőlem.
Rögtön küldtem Baracskayné asszonynak száz forintot. Legyünk előre.
Passiflorának nem írhattam, nem tudtam az adresszét. Nekem nem volt színház-szünet. Az ágyúk megkezdték az ouverturát.









Jókai Mór: De kár megvénülni!


I. HÁBORÚ, MEG MINDENFÉLE
Hogyan is szedjem csak össze a gubancba szakadt fonalakat? Mert hát én nem értek a regényíráshoz; sohasem próbáltam.
Csak úgy historizálom a történt dolgokat, ahogy egymás után következnek.
De hát azt nem tudom éppen, hogy miképpen következnek egymás után?
Azon végeztem, hogy háborúban vagyok; ágyúmoraj hangzik.
No, de mielőtt a nyeregbe fölkapnék... hadd kezdjem ott, hogy egy levelet kaptam az ideálomtól egy kettős arcképpel.
(Ugyan mi köze annak a háborúhoz?) Nagy köze van hozzá.
A katonáknak babonáik vannak.
Mikor hadjáratba mennek, a dolmányuk balzsebébe egy női arcképet szoktak rejteni talizmánul. Ha nem szentkép, annál hatályosabb talizmán. Ez távol tartja tőlük a szanaszét repkedő golyókat. Én azt a kettős arcképet s a hozzátartozó levelet rejtettem a szívem fölé.
Ezzel ugyan el is hallgathattam volna; mert nem válik valami különös dicséretemre, hogy féltem a golyótul; de hát megvallom őszintén, hogy fél attul minden katona, amíg benne nincs a hajcihőben.
Azután még egyet.
Mielőtt csatába indulnánk, elébb minden huszárnak megvizitáltattuk a patrontását, hogy nincs-e bele pipa dugva. Az őrmester vizitált. Benedek tábornagy szigorú napiparancsban tiltotta meg e kihágást. - Persze hogy mindenkinek ott volt a patrontósában a pipája. Az őrmester egyet sem látott meg. A huszártiszteknek is van patrontása. Az meg a pisztolytöltények számára való. Az őrnagy azoktól is megkérdezte: rendben van-e a patrontás? - Persze hogy mind rendben volt. - Persze hogy mind tele volt szivarral. - A huszár nem gondol a lövöldözésre. - Csak az én tölténytartómban nem volt szivar. Hanem abban volt elrejtve az én legdrágább ereklyém: az a bizonyos üvegcse, azzal az emlékül megtartott isteni nedvvel, mellyel egykor Cythére fölkarcolt lába a rózsát pirosra festette. Ezt mindenütt magammal hordoztam.
Hiába nevetsz ki, kérlek! Ezek az én amulétjeim engemet az egész csehországi hadjárat alatt csodamódon megvédelmeztek. Nem fogott rajtam ellenség golyója. - Amit főképpen annak tulajdoníthatok, hogy az egész hadjárat alatt a sadowai napig nem láttam ellenséget. - A lovasság egyátaljában kevés alkalmazást nyert; az én svadronyom pedig csupa újoncokból és tartalékosokból állt; azt ágyúfedezetnek használták. Mikor előre mentünk, akkor én a hátvédet képeztem; ha pedig hátráltunk, akkor az előcsapatot. Így sosem kaptam az ellenségből még kóstolóra valót sem. - Igazán lett volna időm és alkalmam ezt a hadjáratot leírni.
Mert hát egy regényíró, aki sohasem volt háborúban, valami szépen le tudja írni azt, hogy milyen az a háború; de aki maga benne volt a melegében, az ugyan nem tudja, hogy volt, mint volt.
Én ugyan még annyit sem tudtam soha, hogy a lovamnak a feje felé van-e előre, vagy a farka felé.
Mindig elfut a méreg, mikor azt olvasom, hogy hadi léggömböket fognak használni a jövendő háborúkban; ennyi meg ennyi millió kell ballon captifokra, kormányozható léghajókra. Mire legyenek ezek jók? Az ellenségre granátokat hajigálni az égből? - Hisz innen a földről sokkal jobban oda tudunk egymásra célozni a mostani ágyúkkal, míg egy haladó léghajóról lefelé célozni, iszonyú komplikált föladat. - Hát, hogy az ellenség hadiállását kikémleljék onnan a magasból. - Ugyan mit akarnak meglátni onnan a háromezer méternyi távolból? Hiszen minden katonaköpenyeg szürke, onnan nem látnak egyebet, mint egy boly hangyát. Ha pedig alábbszállnak, onnan lepuskázzák őket a mostani rettenetes fegyverekkel. A mostani puskagolyó izzó, az fölrobbantja a ballon gázát. Aztán a legtöbb csapatmozdulatot éjjel hajtják végre. A sadowai ütközet fátumát a swiebi erdőben harcolták végig, ahol tizennégy porosz zászlóalj tartotta magát fél napon át, s ura maradt az erdőnek negyvenkilenc osztrák zászlóalj ellen, pedig ezek oroszláni bátorsággal harcoltak, s fele elhullott a küzdelemben. Se Benedek, se Bismarck nem tudta, mi történik az erdőben; pedig ott volt az orruk előtt. Nézték a távcsővel. A porosz király már nyugtalan volt dél felé, s odaküldte Bismarckot Moltkéhoz, hogy kérdezze meg tőle: ,,mi lesz már?" De Bismarcknak nem volt bátorsága meginterpellálni a jégembert, hanem ahelyett megkínálta a szivartárcájával, és Moltke végigropogtatta a szivarokat, s amelyik legjobb volt, azt kiválasztotta. Bismarck visszalovagolt a királyhoz, és referált: ,,Jól vagyunk már. Moltke megropogtatta a szivarokat előbb, mielőtt egyre rágyújtott".
Maslovédnél a nagyváradi ezredet félóráig lövette a szomszéd osztrák dandár tüzérsége; nem ismert a saját katonáinkra ezer lépésnyiről, a sík földön, fényes nappal.
Mi pedig Chlumnál gyönyörűségesen belementünk vállra vetett puskával, hüvelybe dugott karddal egy porosz hadtestbe, amelyet a magunkénak néztünk. Ez az egy eset az, amit a saját tapasztalatomból el tudok mesélni, meg a pajtásaim utólagos tudósításából.
Hát, amit mink ki nem tudunk venni ötszáz lépésnyiről a sík földön, hogyan tudhatná azt meg az a Montgolfièr ott a felhőben három kilométernyi magasságból?
Hogy történhetett meg ilyen tévedés?
Hisz ez az egész sadowai ütközet a valóságos ,,tévedések vígjátéka" volt (a mi részünkről), hogy mikor visszagondol rá az ember, a fejét szeretné a falba verni, s úgy kacagni, míg bele nem őrül.
Vakon mentünk neki erdőnek, mélységnek, mocsárnak, ellenségnek; generálisaink, dandárnokaink, főtisztjeink derék emberek voltak, hősök voltak, elöl rohantak; ott hullottak el a szemünk előtt, a Festeticsek, Brandensteinok, Groebenek; de senkinek sem használtak dicsőséges halálukkal. Élniök kellett volna inkább!
Az ellenség láthatatlanul csúszott közelünkbe. Itt egy csöndes bozót előttünk; amott egy hullámzó rozsvetés az oldalunkban, egy kanyargó patak folyása, nefelejcses, rekettyés parttal, s mikor odaérünk, megelevenül bozót, vetés, rekettyés, s emberirtó golyózáport zúdít reánk. Amott jön mögöttünk egy kis köpönyegnyi felhő; esik belőle a pásztás eső, aztán mikor közel jön hozzánk, villámlani kezd, hull a zápor; igen, ágyúk villáma, golyózápor. Annak a kis felhőnek a takarója alatt egy ellenséges dandár jött a hátunkba.
Mit segíthetne itt az égbenjáró aeronauta, mikor maguk a mennybeli hatalmak is ellenünk fordulnak?
A ,,chlumi köd!" Amire a fővezér hivatkozik az ütközet utáni jelentésében. Magam is láttam azt, ami az ellenséget láthatatlanná tette: a ködöt. (Június harmadikán ködöt!) Csak akkor vettük észre, hogy akiket utolérni sietünk, nem az osztrák sereg dandára, hanem a poroszé, mikor azok arcvonalba fordultak felénk, s elkezdtek minket lőni.
Rettenetes zűrzavar támadt e gyilkos meglepetésre.
Azt már tudtuk, hogy a hátunk mögött a poroszok nyomulnak előre. - Azt sem a kémeink által tudtuk meg, hanem maguk a burkusok izenték meg a közénk röpített granátjaikkal. Kár, hogy vizitkártyát is nem ragasztottak a granátokra, hogy megtudhattuk volna, kihez van szerencsénk. Ki kopogtat odahátul? - Az a porosz trónörökös volt.
Mi hosszú marsoszlopban haladtunk előre az országúton; elöl három üteg nyolc fontos ágyú.
A negyedik üteg a hátvédnél volt a tartalékos huszársvadrony fedezete alatt, melynek én voltam egyik hadnagya.
A porosz lovasság tömegben közeledett a vetésen keresztül. Ekkor történt az a hadjáratokban hallatlan remek hőstett, amit Groeben ütegparancsnok véghezvitt. Egyedül a lovas ütegével, minden lovassági fedezet nélkül, odavágtatott a támadó ellenséggel szembe kétszáz lépésnyi közelbe; ott lekapcsoltatta az ágyúit, s elkezdett közékartácsoltatni a támadó lovasságnak: azt elseperte, szétzavarta; akkor a lovasság mögül gyalog zászlóaljak nyomultak előre, s elkezdték azt az átkozott gyorstüzelést a gyútűs puskáikkal. A magában álló üteg ezekkel is elfogadta az egyenlőtlen harcot, s addig szórta a kartácsait az ellenség soraira, míg az utolsó tüzér is el nem esett az ágyúk mellett; köztük maga az ütegparancsnok, a hős Groeben. A nyolc ágyú mind ott veszett, mert a lovakat is mind lelőtték. Hanem ezzel a dicsőséges önfeláldozással meg lett mentve a másik két üteg, s azzal az egész osztrák dandár; a csapatokat lehetett rendezni, a futamodást rendes visszavonulásra alakítani, a lovasságot arcvonalba állítani.
Én ezt ott láttam körülbelől olyan távolból, mintha a svábhegyi ,,Kakukk" villától néznők a Vérmezőn folyó csatát. - Az valami csodálatos érzés, egy ilyen szemünk előtt lefolyó hőstett példája; egyszerre megszűnik szívünkben minden remegés; ismeretlen tűz lepi meg zsigereinket, szomjazzuk a vért, óhajtjuk a halált, a düh megszállja agyunkat, hogy szemünk előtt vérben úszik az egész világ; még az eget is lángveresnek látjuk.
A szemközt jövő ellen leszerelt ágyúinkat elfoglalva visszavonult. Elérte célját; megszállta az előttünk fekvő várost, Chlumot, melynek a túlsó oldalán állt Benedek a táborkarával.
Ekkor a hátunk mögött dördültek meg az ágyúk. A visszavonulási utunk is el lett vágva; ott közelítettek a porosz trónörökös csapatai. Egy üteget az országúton állítottak föl: az hajigálta a sistergő granátait közénk; fedezetéül szolgált két svadrony testőrhuszár.
Mi voltunk legközelebb hozzájuk: én az újonc svadronyommal, meg a negyedik lovas üteg.
Rendes stratégia szerint az lett volna a föladat, hogy a mi ágyúink feleseljenek az ellenség ütegével. De már ekkor ki volt forgatva minden taktikai szabály a kerékvágásból. Előre! hangzott a kapitányok parancsszava; a mi huszárcsapatunk nekieresztett kantárral vágtatott egyszerre az ellenséges ütegnek, s egy mesemondási rövid idő alatt elértük az üteget, levágtuk a tüzéreket, s azzal neki a porosz huszársvadronynak, mely átkozott nyugalommal állt az országúton és az árok jobboldalán.
Az volt a taktikájuk, hogy a másik svadrony a hátunkba kerül, s körülfogják, foglyul ejtik a mi egész csapatunkat.
Ekkor aztán ismétlődött ugyanaz a hősi csoda, ami egy órával előbb a szemünk előtt végbement, a példa gyújtott: az ütegparancsnok, aki mögöttünk járt, észrevéve, hogy a második porosz svadrony a hátunkba akar kerülni, letért az ágyúival az országútról, s - szórul szóra úgy, mint Groeben - szemközt vágtatott az ellenséggel, kartács-távolra lekapcsoltatta az ágyúit, s mind a nyolccal közé zúdított a lovasságnak. Ugyanaz a siker! A második porosz svadrony megharmadolva rebbent széjjel, s menekült minden irányban.
A mi újonc huszárcsapatunk pedig, a porosz üteggel alaposan végezve a dolgát, rohant a porosz lovasságra.
Flegmatikus legények azok a burkus huszárok; úgy álltak ott glédában, mintha parádéra volnának sorakozva; még a kardjukat sem húzták ki. Ellenben revolvert tartottak a kezükben, s mikor százlépésnyi formán lehettünk tőlük, gyorsan egymás után kilőtték mind a hat csövét a forgópisztolynak; nem emberre céloztak, hanem lóra. Az én paripám is kapott két vagy három golyót; egy az orrát zsúrolta. Ettől legjobban megvadult; fölágaskodott, a fejét hátravetette, aztán, hogy sarkantyúba kaptam, megfordult a két hátulsó lábán, hogy azt még a cirkuszi ló sem produkálja szebben, s azzal keresztülugrott az országút árkán velem, s vitt - igazán lóhalálában - neki a sík mezőnek, aztán bele a kartácstól szétzavart porosz lovasgomolyba, ahol egyszerre három-négy ellenség között találtam magamat. Azok is úgy meg voltak rökönyödve, mint én - ijedtében dühös az ember. Én is vágtam, ők is vágtak. Öltem-e meg valakit? Bizony nem tudom én. A szekundánsok nem vettek föl róla jegyzőkönyvet. Azt tudom, hogy csak fejet vágtam. Egyszer aztán én is kaptam a fejemre egy kardvágást, hogy meglódult tőle az agyvelőm, s abban a percben a lovam összeroskadt alattam; nem bírta tovább a kapott golyókat, s lerogytában engem is maga alá szorított.
A porosz huszárok odábbrobogtak; én magamra maradtam. Eszméletemnél voltam, de a lábamat nem bírtam kihúzni a ló hullája alól. Láttam, hogy a magyar huszárok keresztülvágták magukat a porosz huszárokon, s azzal rohannak előre. Ki tudja, hová? Sokan elhullottak közölök; egynehány még verekedett, a tömegtől körülfogva.
A szétkartácsolt porosz lovasság mögött azonban csatárláncban közeledett egy csapat porosz lövész.
Én halálos veszedelmemben is kíváncsian néztem a következő jelenetet.
A mi ütegünk kapitánya hűségesen utánacsinálta Groebennek a bravúrját.
Fölcsatoltatta az ágyúkat, s ,,előre" vezényelt. Ő támadta meg a porosz gyalogságot, ágyúkkal, fedezet nélkül.
Láttam, amint a nyolc ágyú elgördült a mezőn, közelemben. A legszélső ágyú mellett lovagolt Nikkel hadnagy, a trombitással. Mint már többször fölhoztam, ennek az embernek a sorsa végzetesen össze van fonva az enyimmel; a fátum olyan takács-csomókat, olyan matrózhurkokat gabalyít a kettőnk életfonalából, hogy azt még karddal sem lehet szétoldani, mint a gordiuszi bogot.
Az én barátom észrevette, hogy én ott fekszem a lótól leszorítva, vértől elborított fejjel.
- Állj! - kiáltá a tüzéreknek.
Az az egy ágyú megállítódott, a többi hét előrevágtatott. Nikkel leugrott a lováról, odadobva a kantárt a trombitásnak. Azzal odarohant hozzám - megkapta két kézzel a lódingomat, s kirántott a lovam alul.
Egy vártüzér leugrott az ágyúról: hárman ültek rajta; odafutott a hadnagyhoz segíteni.
- Csigavér! - dörmögte az öreg, s kirántva a zsebéből a dohányzacskóját, egy marék vágott dohányt vett ki belőle, azzal teletömte a nyílt sebet a koponyámon; Nikkel hirtelen bekötözte azt a zsebkendőjével. Akkor aztán fölültettek az ágyúra, a három tüzér közé.
Ezzel annyi idő telt el, hogy azalatt a másik hét ágyú egészen kartács-lőtávolra érhetett az ellenséghez.
De a hét ágyú közül csak kettőnek volt ideje egy lövést tenni az ellenségre.
Egy perc alatt (egyetlenegy perc alatt) halomra volt lőve mind a hét ágyúnak valamennyi tüzére, szekerésze, lova. Maga az ütegparancsnok is megöletett. Íme, a Groeben bravúrjának az ismételt előadása.
Csak az az egy változat volt benne, hogy innen egy ágyút megmentettek: a Nikkelét, mely nem került a gyútűs puskák hordtávolába.
Nikkel, látva a katasztrófát, ,,fordulj"-t vezényelt, s az egyetlen megmaradt ágyúval visszavágtatott a dandár zöméhez. Az én életemet is megmenté.
Nagy áldozatot hozott vele a barátságnak, mert az bizonyos, hogy emiatt leglábbis megrovást fog kapni. Hogy merte megmenteni azt a nyolcadik ágyút? Holott neki az volt vezényelve, hogy rohanjon a bizonyos halálba, vesszen el ő is ott, ahol a társai! A katona ne okoskodjék, ne szemfüleskedjék; hanem teljesítse vakon a parancsszót. Bizonyosra vehető, hogy szegény Nikkel azzal, hogy az ágyúját hazahozta, s hogy engem is fölszedett: eljátszotta az egész katonai karrierjét.









Jókai Mór: De kár megvénülni!


II. MIRRHA
Jó lesz talán erről az unalmas témáról nem beszélni többet (a háborúról).
Nem töltött káposzta ez, hogy mentül többször fölmelegítik, annál ennivalóbb legyen.
Csakis annyiban tartozott ez a véres epizód az én tréfás regényemhez, hogy urát adhassam, hogyan kerültem én az én Mirrhám ismeretségéhez.
Königgrätzre vonultunk vissza. Azt mondják, hogy nagyon keserves utazás volt. Én nem tudok róla semmit, mert eszméletemen kívül érkeztem oda. A kórházak már mind zsúfolva voltak sebesültekkel. A magánosok szamaritánus érzelméhez kellett folyamodni. Engemet egy zsidó házalóhoz szállásoltak be.
Soha derekabb emberrel nem találkoztam az életemben.
Ő maga batyuval hordta a hátán az úri házakhoz a kelméket; közvetített ezüstneműt, ékszervásárlást; antik bútorokat szerzett és eladott; egész nap talpon volt, járta az utcákat és emeleteket, de uzsorával semmi szín alatt nem foglalkozott; tékozlókkal, bolondokkal szóba sem állt; csak ebédre, vacsorára került a családjához haza; akkor aztán együtt voltak mind. Volt két fia meg egy leánya; özvegy volt. - A leánya vitte a háztartást. A fiúk iskolába jártak. Mikor hazajöttek az iskolából, akkor velük együtt érkezett meg egy nevelő, aki a tálalás idejéig a francia nyelvből leckét adott nekik, s korrepetálta velük a tanulmányaikat. Mikor az apa hazaérkezett a hátán a batyuval, a leány föltálalta az ételt; addig főzött a konyhában. A nevelő is ott étkezett. Egyfélét ettek; de az jól volt elkészítve. Ebéd után jött a zongoramesternő, s a leánynak leckét adott; azalatt a fiúk matézist tanultak a nevelő felügyelete alatt.
Az a batyuhordó zsidó a fiainak nevelőt, a leányának zongoramesternőt tartott. Délután a leány hímzett. Pénzt keresett vele. Egy szobában laktak mind a négyen, abban volt három ágy; az egyik tolófiókkal ellátva, a két fiú számára. Volt még egy másik szobájuk is, de az zárva volt rendesen. Abban álltak az apa mindenféle árucikkei: kelmék, szőnyegek, ékszerek, ezüstneműek, régiségek zsúfolva.
(Én nem szeretem regényben a nagyon aprólékos részletezést; azt rendesen olvasatlan átlapozom; de ezek mind hozzátartoznak az én történetemhez. Én ebben a szobában töltöttem el egy egész hónapot.)
Mikor ide hoztak, eszméletemen kívül voltam. Késő éhjel volt, mire Königgrätzbe bevergődtünk. Hogy kerültem ehhez a házhoz, azt nem tudom. Már akkor a sebláz előfogott, hagymázban voltam. Csak arra emlékezem, hogy óraszámra - egy örökkévalóságig - vert az eső, s az nagyon rossz volt; rázott a kocsi, az még rosszabb volt; egyszer aztán száraz ruhát adtak rám, az jólesett; meleg ágyba fektettek, az meg éppen boldogság volt.
Abból az ágyból a zsidóleány kelt föl, akit én Mirrhának hívok. Azért volt olyan meleg a helye.
A három ágy közül egyet át kellett engedni a sebesültnek, a leány engedte át a magáét.
Ő maga pedig azután úgy aludt, hogy három széket odafordított az átengedett ágy felé, s azokra feküdt. Egyúttal ápolónőm is volt.
Én napokig teljes delíriumban voltam.
Azokból a kaotikus lázálmokból különösen egy vízió maradt meg állhatatosan a fejemben. Vannak olyan nagy iskolai térképek, amiken a földnek mind a két félgömbje látható egymás mellett. Minthogy a föld felületének nagyobb része tenger, a két földgömbön a kék szín uralkodik.
Ezt a kettős kék szférát láttam én minduntalan hagymázos ködképeim között újra meg újra megjelenni. Majd mint kidomborult félgömböket, amik a véghetetlenségből közelítenek felém; látom az ismeretlen virányokat bennük, beléjük szédülök, a lelkemet kivonzzák belőlem; rettegek tőlük, ha még közelebb jönnek, apróra fognak törni, ha rám esnek, összezúznak; majd meg úgy látom, mint két távozó világot, ami már fölvette magába a lelkemet, s viszi magával a végtelenségbe; látom egyre kisebbé lenni, és még mindig látom benne a kék tengert, a zöld ligetet, kétségbeejtő miniatúrában; a félelem, rettegés, a vágy és a gyönyör pokolbeli korcsszülött érzése kínoz, akár közelíteni, akár távozni látom. Ki akarom találni a láz fantáziájával, hogy mi az, amit látok. Egy iszonyú nagy bagolynak a két világító szeme? Egy óriási bálvány istennőnek: Mylittának, Astarténak a szemei zafírból?
Míg egyszer aztán napok múlva, mikor az erős természet győztes maradt a halálküzdelemben, agyamról eltisztult a hagymáz, egy egészséges, hosszú, álomlátástalan alvás után fölvetettem a szempilláimat, s láttam a szemeimmel valódi világot; akkor tudtam meg, hogy az a két csodálatos szféra, ami untalan visszatér hozzám, a szegény kis Mirrhának a két szeme.
Nem tudom én ennek az arcát leírni.
Van egy díszművem; régi már, amikor még az acélmetszetek divatban voltak. (Micsoda ideális kor volt az! Most már leszorította a gyönyörű acélmetszeteket az utálatos heliogravűr.) A könyv címe: ,,Die Frauen der Bibel". Abban van ,,Miriám" képe. Ehhez hasonlított tökéletesen az én Mirrhám.
Joggal nevezhetem az én Mirrhámnak.
Soha egy nő sem volt oly igazán, oly érdek nélkül, ok nélkül, gyönyör nélkül az enyim, mint ez a szegény kis zsidólány. Aki egész éjeket ott virrasztott át mellettem, egy halálos sebben nyavalygó férfi mellett; ápolt, mintha anyám, mintha testvérem volna. Nem kérdezte, szokás-e az? összefér-e az illendőséggel, amit velem tesz? Nem gondolt rá, hogy ez a nyomorék, akiért ő nőiségét föláldozza, ha az ő ápolása mellett fölgyógyulhat, nem lesz-e fenevaddá; nem fogja-e azt a szép fehér kezet megmarni, melyet az én véremen kívül más szenny nem ért soha?
Majd beszélek még erről többet.
Mikor legelőször eszmélni kezdtem arra, amit a szemeimmel látok, mosolygó arca ragyogott elém. Azt mondta, hogy a doktor megengedte, hogy levest kapjak. Azt hozta elém csészében. Az egyik kezével a fejemet fölemelte, a másikkal úgy itatott. Előbb maga belekóstolt a levesbe, hogy nem forró-e.
Azután tiszta inget adott rám. Hol vette? Nem tudom. Mert az én exuviáimat valahol a burkusok mutogatták trófeumaik között.
Majd megújította a jégburkot a fejemen. (Még akkor Semmelweis antiszeptikus kötőlékei nem voltak használatban.)
Azalatt megérkezett a zsidó orvos. (A tábori orvosok a kórházakban voltak elfoglalva a tömérdek sebesülttel; azt sem győzték.) Az orvos igen jómodorú ember volt. Megvizsgálta a sebemet. Meg volt velem elégedve. Megbiztatott.
- Hadnagy úr szerencséről beszélhet. Üszögtől vagy orbánctól féltettem; de az szerencsésen elmúlt; a seb rendes lefolyással gyógyul. Önnel igazán csoda történt. Csak legyen nyugodtan. Én magamban gondoltam valamit.
,,Csoda bizony! Amulétem volt! Az szabadított meg."
Az orvos aztán utasításokat adott Mirrhának, hogy miket kövessen el velem. Azzal magunkra hagyott. A fiúk iskolában voltak, az apa ócska fehérneműeket vitt a kórházba, amit hitsorsosai és kuncsaftjai között gyűjtött össze, mint szamaritánus adományt; arra van most legtöbb szükség. A leány tépést csinált a hímzőasztalnál. Az most a legdivatosabb mulatság.









Jókai Mór: De kár megvénülni!


III. A HEROIKUS KÚRA
Mondjuk, hogy ,,lókúra"; minthogy rajtam lett végrehajtva. Jó sikerrel.
De ezt nem a zsidó doktor követte el velem. Nem is Mirrha. Majd rájövünk arra.
Nekem a doktor mondása motoszkált a fejemben. Önnel csoda történt.
Az eszmetársulat egyenesen rávezetett az amulétemre.
- Kisasszony! - susogtam az ágyból.
Szó nélkül odalebbent hozzám, s rám hajolt, hogy hangos beszéddel meg ne erőltessem magamat.
- Nem tudja kegyed, hogy mikor idehoztak, s a ruháimat levették rólam, mi történt a dolmányom zsebében található pugyillárisommal?
- De igen. Az a tüzérhadnagy úr, aki önt idehozta, kivette a tárcát önnek a dolmányzsebéből, s átadta az atyámnak megőrzés végett. Az atyám megszámlálta, hogy mennyi pénz van benne, s erről elismervényt adott a hadnagy úrnak.
Ez engem nyugtalanított.
- Nem találtak abban a tárcában egy levelet is, borítékba téve?
- Úgy tudom, hogy igen.
- Nem nyitották föl a borítékot?
- Nem.
- A hadnagy sem tekintett bele?
- Az sem.
Megkönnyebbült a lelkem a biztosításra.
- Kisasszony! Nem kaphatnám én a kezemhez azt a borítékba tett levelet?
- Most rögtön nem. Mert az apám önnek a tárcáját mindenestől elzárta egy Wertheim-ládikóba, s annak a kulcsát átadta a hadnagy úrnak, akit úgy hínak, hogy Nikkel.
- Nem szokott Nikkel hadnagy úr hozzám ellátogatni?
- Minden reggel hat órakor. Máskor szolgálatban van. Ma már volt itt. Önnek türelemmel kell lenni holnap reggelig.
Eszerint én egy egész éjjel kénytelen vagyok nélkülözni az amulétjeimet.
Mikor a halállal küzdöttem, az általános érzés az idegeimben hasonlított a gyönyörhöz. Emberfölötti bátorságot éreztem a lelkemben. Hívogattam kézszorításra azt a rejtélyes alakot, akit a klasszikus korban angyalnak ábrázoltak, lefelé fordított fáklyával, mi pedig rémalaknak festünk. Mindegy volt, akármelyik jön; itt a kezem. Lássuk, melyikünk lesz, aki nem állja ki a másiknak a kézszorítását. Diákkoromban sokszor próbáltam ezt. Nem volt pajtás, aki a kézszorításom elől vissza ne húzódott volna. Úgy látszik, hogy ő kegyetlensége sem állhatta ki. Visszavonult.
Mikor aztán gyógyulásra váltam, akkor az ellenkező érzés vett rajtam erőt, az elűzhetetlen félelem. Olyan rettegővé lettem, mint egy rossz kölyök, aki a mumustól fél. Tárgytalan, alaktalan rémek kísértettek.
Legkínzóbb aggodalmam volt az, hogy az amulétem nincsen velem. Az a kettős arckép. Ha azt idetehetném a szívem fölé, az engem megoltalmazna. Pedig olyan közel van hozzám, itt a mellékszobában. De be van zárva. Egyre azon törtem a fejemet, hogy lehetne egy Wertheim-ládát kulcs nélkül fölnyitni. Egy egész hosszú éjszakát kell végigkínlódnom, míg hozzájuthatok.
Az elmúlt éjszakákon mély, lázas álmaim voltak. Ezen az új éjszakán egy percre sem bírtam elaludni.
Mirrha nem győzte az arcomról törülgetni a verítéket. Ott volt mellettem a három székbül csinált fekhelyén. Minden óraütésre hozta az orvosságot, amit csöppenkint megszámlálva kellett beadni. Koronkint megújította a jeges borítékot a koponyámon. Éjjeli mécs égett az éjszekrényen. Ha szomjaztam: citromvizet adott. Nem bírtam az álmatlanságot eltűrni. Arra kértem, hogy beszélgessen velem.
Ugyan miről konverzáljon egy fiatal leány egy idegen, seblázas férfival egy mélységes éjszakán át?
- Van önnek édesatyja? - kérdé Mirrha.
- Nincs.
- Hát anyja?
- Azt sohasem ismertem.
- Hát azért lehetett ez?
- Micsoda?
- Hogy ön ide jutott.
- Aki csatába megy, ide jut.
- Hát minek ment ön oda?
- Mert oda kommandíroztak.
- Valóságos katonatiszt ön?
- Nem. Jogász vagyok. Még iskolába járok.
- Lássa, az én bátyáim is iskolába járnak; az egyik orvos akar lenni, a másik kereskedő; ezeket nem viszik soha a csatatérre.
- Hogy lehet az?
- Úgy lehet, hogy az én apám mind a kettőért lefizette a katonaváltság-díjat, az ezer forintot. Pedig az én apám szegény ember. Nehezen keresi a pénzt. Mégis összezsugorgatta azt a két darab ezrest, amit törvény szerint, igazság szerint váltságul letesznek az olyan fiakért, akikből a szülőik nem akarnak katonát csinálni. Hát önöknél nem ismerik ezt a törvényt?
(Ezt a törvényt? A ,,lex Schmerlingiánát". Melynek érvényében ezer forint lefizetésével minden gondos családapa megszabadíthatja a jobb sorsra szánt magzatját a haza védelmének, a trón oltalmazásának véres kötelessége alól. Menjenek verekedni, akiknek a dulakodás a passziójuk; akiknek a világ egy nagy korcsma, s a mulatság vége fejheverés. - Óh, te bölcs államférfi, te jóltevője az intelligens ifjúságnak! De kár, hogy nem vagy itt már. - Most nem volna rajtunk a keserves 25: - már tudniillik nem a hajdani olvasatlan 25, hanem a nagyon is agyonolvasott 25. §.)
(Ugyan, kérlek, könyökölj oldalba, hogy ne politizáljak!)
Valahogy mégiscsak rám virradt a reggel; egész éjjel a Mirrha tartott mesével; napihírekkel, suttogva, hogy a többieket föl ne zavarja, akik a szobában alusznak.
Négy órakor már világos volt. Mirrha legelébb fölkelt, kiment a konyhába; valószínűleg ott végezte el a toalettjét. A diákok öt órakor keltek, s nekifeküdtek könyveiknek. Fél hatra fölkelt az apa, s egy óranegyedig fennhangon imádkozott. Akkor bejött a konyhából Mirrha a tejeskannával; az asztalra tett csészéket teletöltötte, a zsemlyés kosarat föltette; három pere alatt mindenki végezte a reggelijét; a fiúk hónuk alá csapták a könyveiket, elsiettek; a házaló vállára vette a batyuját, s ment üzérkedni. Mirrha az én számomra köménymagos levest főzött, ami nekem nagyon jól ízlett.
Amint az óra hatot ütött, sarkantyús lépések hangzottak a konyhában; kopogtattak: ,,szabad". Az ajtón belépett Nikkel.
- Nos, öreg ház! Hisz te már egész helyre legény vagy! - szólt, mikor meglátta, hogy már levest kanalazok. - Kisztihand, Frájla.
- Csakhogy itt vagy! - rebegtem én, elsoványult karomat eléje nyújtva.
Mirrha azonban egyszerre kifutott a szobából, oly rögtönösen, hogy el nem tudtam gondolni, mi lelte.
Én nem találtam ki az ő gondolatfát; de ő kitalálta az enyimet. Az apja után szaladt az utcára, hogy visszahívja.
- Add ide, pajtás, azt a kulcsot, amit magadhoz vettél - mondám Nikkelnek. - A tárcámat szeretném megkapni, ami el van zárva.
- Sürgetős szükséged van rá?
- Igen sürgetős.
- Csakhogy a szobakulcs meg a gazdádnál van, s az a mai nap csak estefelé kerül haza. Most beszéltem vele az utcán.
- Csak estére! - sóhajtéti föl. - Hát még egy egész nap ne bírjam a talizmánomat!
- Miért olyan sürgetős neked az a tárca? Ha pénz kell: adhatok. Nálam van a nyolcadik üteg pénztára, s a legénységnek igen nagy oka van rá, hogy a lénungját bennhagyja.
(Az ám! Azok már igen szépen el vannak kvártélyozva a chlumi pázsit alatt.)
- Nincs nekem pénzre szükségem: mire fordítanám? Hanem egy levelet szeretnék belőle kivenni; abban van egy arckép.
Erre a szóra elébb elnevette magát Nikkel, aztán egyszere komoly feszességet vont az arcára.
- Jaj, de gyerek vagy! - De ilyenek ám a többi sebesültek is mind: valóságos gyerekké lesznek, mikor gyógyulni kezdenek. Képeskönyveket kérnek meg játékszereket, muzsikáló szájharmonikát. Hát neked meg arckép kell. Szép hölgy arcképe?
- Meg egy szép gyermeké - rebegtem én.
- Meg egy szép gyermeké? - ölbeli babáé?
- Ez az én amulétem - mondám én, a jó barát kezét megszorítva forrón.
Ő pedig olyan kiállhatatlan gúnyos szánalommal nézett az arcomra, hogy kedvem lett volna fölugrani s a torkát megragadni. Észrevette, hogy orrolok.
- Jól van, jól, pajtás. Nem csúfollak én ki azért, hogy babonás vagy. Én is az vagyok. Nekem is itt van a tárcámban egy ilyen amidét. Egy arckép. Addig is, míg a magadéhoz jutsz, odaadhatnám kölcsön az enyimet.
S kivette a belső zsebéből a nagy pugyillárisát, amiben az üteg kasszája volt.
- De mégsem ,,most még" - dörmögé, ismét visszadugva a bőrtárcát a zsebébe.
Különben sem fogadtam volna el ezt a kölcsönt.
- Te szamár! A te amuléted engem nem idvezít.
- No, hát csak gyógyítson meg a magadé.
Ezalatt Mirrha visszaérkezett az apjával, akit utolért az utcán. A házaló azt hitte, hogy becsületbeli adósságot kell visszafizetnem, azért akarok olyan sürgetősen hozzájutni a tárcámhoz. Ha tudta volna, hogy csak egy arcképrejtő levelet akarok belőle kivenni, bizony nem cepelte volna vissza a batyuját.
A Mirrha kitalálta a kívánságomat. Hisz egész éjjel arról hallott fantáziálni.
Akkor aztán fölnyitották a szobát és a Ládát; a gazdám kezembe adta a tárcámat. - Nagyon furcsán csóválta aztán a fejét, mikor azt látta, hogy a pénzhez hozzá sem nyúlok, csak egy levelet veszek ki a tárca rejtekéből; azt elébb az ajkamhoz szorítom, s aztán az ingem alá csúsztatom. Aztán a tárcát ismét visszatettem a kezébe.
A jó ember magasra emelte a kezeit, halkan mormogva:
- Min haólám wead haólám. (Egyik örökkévalóságtól a másikig.)
Azután ismét bezártak ládát, ajtót, s a házaló és Nikkel együtt hagyták el a szobát. Én egyedül maradtam Mirrhával. Most már nem egyedül.
Mert ő is ott volt: - Passiflora.
Akkor aztán, amint ez a bűbájos amulét ott feküdt a szívemen, egyszerre meglepett az álom; a szemeim leragadtak, s aludtam oly mélyen, csöndesen, hogy semmi zaj körülöttem föl nem ébresztett.
Mikor végre fölneszeltem az álmomból, azt láttam, hogy a nap besüt az ablakon.
Amint nyüzsögni kezdtem, Mirrha odajött hozzám.
- Reggel van már? - kérdezém.
- Nem! Este van. Hét óra lesz.
Tehát tizenkét órát aludtam egyhuzomban.
- Nem akartam önt fölkelteni, olyan jól aludt. Az orvos is itt volt azalatt. Azt mondta: Többet segít most az álom minden orvosságnál. - (Ah, az én amulétom!)
No, de mondhatom, hogy rossz amulétet választottam magamnak. Először fejbe hágy vágni a burkusnak, azután meg még betegebbé tesz, mikor azt várom tőle, hogy meggyógyítson. Úgy nyomja a szívemet, mintha a hét főbűn terhét viselném rajta.
Egészen nyomorultnak érzem magamat. Az orvos azzal biztat, hogy a sebem egész normális hegedési procedúrát követ; én pedig ellenkezőleg azt érzem, hogy napról napra jobban közeledem a végemhez.
Egyszer Mirrha odahozta elém a tükört. Én kívántam.
Nem ismertem magamra. Hisz ez az a bizonyos Lázár! Ebbe a pofába ugyan nem lehet oka senkinek se beleszeretni!
Végre rájött az orvos, hogy valami nehéz kedélybajnak kell a gyógyulás útjába állni. Neki persze nem gyóntam azt meg.
De a Mirrha egyszer-egyszer rajtakapott, hogy a vánkosom alátett arcképet előhúzom, nézegetem, s utána még nyugtalanabb leszek. Apolóm volt: ez jogot adott neki, hogy kivallasson.
- Ugyebár, önnek az a fénykép okoz nyugtalanságot?
Olyan szívbeli jósággal kérdezett, hogy válasz helyett odaadtam neki a fényképet.
Elbámult rajta.
- Ez az ön felesége? - kérdezé, még nagyobbra csinálva a szemeit, mint maguktól voltak.
- A gyermek az enyém. A nő színésznő. A gyermeket elhagyta dajkaságba. Maga elment komédiázni. És engem most az a gondolat kínoz, hogy ha én itt meghalok, ez a szegény kisgyermek nyomorultul el fog pusztulni. Ki gondoskodik róla tovább?
- Majd beszélek én erről az apámmal. Ő tud ezen segíteni. Azt mondtam rá, nem bánom; de nem volt semmi hitem hozzá, hogy egy házaló mit segíthetne ezen a bajon.
Hanem a házaló egyúttal az Assicurazioni Generali ügynöke is volt, s a leánya értesítése után kész tervet hozott elém.
- Ön egy újszülött sorsát akarná biztosítva látni. Van arra mód.
Azzal előkereste a prospektusból az idevonatkozó tabellát.
- Havonkinti húsz forint ellátási díj újszülöttnek mennyi időre?
- Hát mennyi időre? Amíg férjhez nem megy.
,,Évi befizetés ennyi."
- Hát az egyszer mindenkorra leteendő összeg?
Rákeresett: ennyi.
- Azon esetben, ha a biztosító elébb meghal?
Ennyi.
- De ha a biztosító még kiskorú, s az összeget le nem teheti?
- Tehet végrendeletet mint kiskorú is, s azt az örökösök tartoznak teljesíteni.
Ez jó megoldás lesz.
A házigazdám magára vállalta, hogy az egész ügyet egy közjegyzővel rendbehozza; nyugodt lehetek felőle. Több ilyen esetnél volt már közbenjáró.
Ezzel nagyon megnyugtatott. Megjött az étvágyam, s éjszaka tudtam aludni.
Másnap a házigazdám már az elkészített okiratokkal jött hozzám, amik aláírásomra vártak. Ott volt a végrendelet is, melyben a keresztlevélben megnevezett gyermek javára 240 frt évi járadék biztosíttatik férjhezmeneteléig.
- Hát férjhezmenetelekor? Egy kelengye? - kérdezé az ügynök.
- Az is jó lesz.
- Mennyi? Tízezer forint?
- Legyen húszezer.
- Szép.
- Örököseim, akiket nem ismerek, kétszázezer forint készpénzt lelnek utánam; abból kifizethetik jó lélekkel.
Most még csak a testamenti executort kellett megnevezni az okiratban.
Én egyenesen Nikkelre gondoltam. Ő már értette az én dolgomat. És nagykorú volt.
- Nagyon helyes - mondá a házaló. Mirrha is azt mondta rá, hogy az lesz a legjobb.
Én nem akartam holnap reggelig várni, amikor Nikkel a szokott órában eljön meglátogatni, hanem arra kértem a házigazdámat, hogy keresse föl rögtön a barátomat, s amint az hivatalától szabadulhat, hozza ide, a közjegyzővel együtt.
Nyugtalan voltam. A hegedő seb úgy lüktetett a fejemben, mintha minden érütés egy pörölycsapás volna. Attól féltem, hogy holnap reggelig meghalhatok, s akkor mi lesz abból a nyomorult féregből?
Délután előkerült a házigazdám Nikkellel és a közjegyzővel együtt.
- Nos, öreg! Hát mi a sürgetős dolog? Nyakunkon a burkusok? - kiabált a pattantyús, brutális tréfa hangján. - Miért hívattál olyan sürgetősen?
Hát ha már akkor meg lett volna írva a Kőszívű ember fiai regény, azt hihetné valaki, hogy abból plagizálom ezt a jelenetet, ami akkurát úgy folyott le (részemről), ahogy ott le van írva egy halálra sebesült vitéz kétségbeesésének tüneteivel, aki könnyelmű anyjától elhagyott porontyát pajtása védelmébe ajánlja.
,,Ennek a gyermeknek a sírása még a föld alatt sem enged nyugodnom!"
No, de én ezt nem loptam Palvitz Ottótól; mert ez két évvel előbb történt, mint az említett regény íródott; ez énnekem saját szájból szakadt mondásom, s az egész jelenet az én eredeti invencióm.
De a befejezése a szcénának aztán erősen különbözik attól a másiktól. Annyit mondhatok, hogy sokkal drasztikusabb amazénál.
Jelen voltak e drámai előadásnál Mirrha, az atyja, Nikkel, a közjegyző, aztán meg én.
Nikkel végighallgatta az egész expektorációmat, az ágyam szélén ülve; a közjegyző az asztalnál ült a dokumentumokra könyökölve; a házigazda a biztosítási kötvényt szorongatta a kebeléhez. Én előhúztam a vánkosom alól az én ereklyéimet: a Passiflora levelét, az arcképet, a keresztelőlevelet, s mindazokat Nikkelnek nyújtóm, kérve, hogy mellékelje az aktákhoz, mint dócékat.
Nikkel elolvasta a levelet, megnézte az arcképet, a keresztlevélbe is belenézett, s aztán ledobta mind a hármat az asztalra.
A közjegyző hivatalos applombbal intézé hozzá a kérdést:
- Elvállalja ön a testamenti executor szerepét?
- Dehogy vállalom!
Mindenki bámulva nézett rá; én elszörnyedve kiáltottam rá:
- Nem vállalod el?
Nikkel körülnézett, mintha a jelenlevőket akarná fölkérni, hogy vonuljanak át a másik szobába; hanem aztán vállat vont, s cinikus egykedvűséggel mondá:
- Eh, mit? Komédia! legyen hozzá publikum.
Azzal odalépett hozzám, megfogta a kezemet erősen.
- Nem biz én, pajtás, nem leszek a testamentomod végrehajtója. Először is azért, mert neked semmi okod sincs végrendelettel foglalkozni. Meg fogsz gyógyulni. Két hét múlva lovon ülhetsz, s aztán élhetsz akár Matuzsálem koráig, hacsak párbajban agyon nem lőnek. Verd ki a fejedből ezt a hőbörtös gondolatot. Ami pedig azt a lelkifurdalást illeti e miatt az árva poronty miatt, nyugtasd meg magadat egészen, nem a te bűnöd az, hanem az enyim. A hozzád írt levél meg a keresztelőlevél két hónappal későbbi keletű, mint a születési nap. Hasonló arcképet én is kaptam, csakhogy hat héttel hamarább, mint te. Itt van. Nézd meg. S hogy még bizonyosabb légy felőle, itt van a levél is, amiben az arcképet küldték, olvasd el.
Elém tárta a levelet, Passiflora ismerős cifráival. Csak a megszólítást olvastam el belőle: ,,Kedves kis szamaram!"
- Kedves kis szamaram!
Föl akartam ugorni az ágyból. Nikkel lefogott, s a két szemével az én szemembe nézve mezmerizáló erővel, a szájamba beszélt.
- Igenis: ,,Kedves kis szamaram"; te pedig voltál az ő ,,nagy szamara"; most is az vagy, akit egy szívtelen komédiásné megbűvölt, s te meg akarsz halni csupa szuggesztióbul.
- Megöllek! - hörgém dühösen; aztán, hogy nem tudtam a sovány kezemet az ő erős markából kiszabadítani, elbágyadtan rebegém: - megöltél.
Nikkel pedig megcsókolta jobbrul-balrul az orcámat, s gyöngéden sugdosá az arcomba:
- Dehogy ölsz te meg engem, dehogy öltelek én meg téged, pajtás. Meggyógyítottalak. Tudom, hogy heroikus kúra volt: lókúra; de hát neked az kellett. Mármost nevessünk egymás szemébe egyet. Nem eresztelek el addig, amíg nem nevetsz. Hahaha! Nevess te is. Megcsiklandozzalak?
A két férfi a jelenet kezdetén úgy megijedt, hogy mind a ketten átfutottak a benyílóba. Mirrha pedig az ablakmélyedésbe húzta magát, és onnan nézte az én tehetetlen dulakodásomat Nikkellel. Annyi helyes érzéke volt, hogy nem jött segítségemre. Megértette, hogy a Nikkel most engem gyógykezel: masszíroz.
Aztán én is megcsókoltam Nikkelnek az arcát.
Ekkor aztán elbocsátotta a kezeimet; megigazította a fejemen a félrecsúszott kötőléket.
- No, lásd, fiacskám! Milyen jó volt, hogy azt a tályogot fölmetszettük. Hadd tisztuljon a rosszaságtul a véred. Ugye, hogy nem szúr már ott belül? Ha fáj még, csak szólj! Még mélyebbre is vághatok a késsel. Akarod, hogy elmondjam, mennyit nevettünk fölötted, rajongó bolondon, aki el hagytad magaddal hitetni, hogy egy pattantyús hadnagy olyan gyáva egy szép, ingerlő hölggyel szemben, hogy nem érdemelné egy napig a császár kenyerét, ha az ellenséggel szemben is olyan gyáva volna? És te azt elhitted, még citáltad is a szemembe. No, hát mármost végy egy nagy lélegzetet! No, még egyet. Azután majd fordulj a fal felé, s aludjál szépen. Azt a lelkiismeretmardosást hagyd egészen énnekem. Az én lelkem pachidermis, vastagbőrű. Tudod, hogy a disznó nem fél a kígyómaróstul; megeszi a kígyót mérgestől együtt. Ne legyen neked szívfájásod amiatt a gyerek miatt. Majd pártját fogják annak. A színésznő leánya már féléves korában annyit tud komédiázni, hogy lefőz vele mindenkit; egy éves korában már énekel, másfél éves korában balettet táncol, és zsarnoka lesz a háznak mindvégig.
Ennyi gyöngédség után mégsem mondhattam neki egyebet, mint azt, hogy ,,óh, te országos gazember!"
- Országos gazember vagyok? Azért, hogy idejekorán fölnyitottam a szemedet? Azért, hogy nem engedtem rajtad azt a tréfát elkövettetni, amit a parasztasszonyok praktikáznak, mikor a kotló elhagyja csibéit, s akkor egy kappannak pálinkás zsemlyét adnak? Akkor lettem volna ugye becsületes ember, hogyha engedlek utána szaladni? rád hagyom, hogy vedd el? add neki a nevedet? Magam pedig ott maradok becsületes házibarátnak? S aztán játszom veled azt a gyermekkori bújósdit, amihez azt a nótát énekeltük: ,,eb hátán fecskefészek, minden ember látja; csak maga nem látja?" Te így tettél volna, ugye? Te országos becsületes ember!
Nem tudtam rá mit felelni. Le voltam pipálva. Persze hogy én így tettem volna. Nem is ,,volna", hanem ,,volt".
Csak azt tudtam nyögni:
- Mért nem hagytál ott veszni a csatatéren?
- Ördögök csiklándozzák meg a te szentimentális talpadat! Most még te is ungorkodol velem amiatt, hogy fölszedtelek a halottak közül! Nem elég, hogy ezek odafönn mindennap macerálnak, mortifikálnak, sikanálnak ezért a szamaritánus tettemért; kicsi híja, hogy főbe nem lőttek érte, de még megeshetik, hogy ínfám-kasszálnak; hanem még te is előállsz sápítozni, hogy mért nem hagytalak ott?
Beláttam, milyen igazságtalan vagyok hozzá. Odanyújtottam a kezemet felé.
- Bocsáss meg, pajtás. A beteg ember igazságtalan. Megszabadítottál egy rémtől; de egy iszonyú üresség maradt utána a lelkemben.
- Majd betelik az magától.
Azzal megszorította a kezemet, s mintha eszmetársulat nyomán keresné az üresség betöltőjét: a szemeivel kereste Mirrhát, ki az ablakfüggöny mögül leskelődött; nem gondolva rá, hogy a csipkefüggöny átlátszó. Nikkel úgy tett, mintha nem látna át a függönyön. Nekem azt mondta, hogy ,,Csau", Mirrhának pedig nem köszönt. Azzal eltávozott.
Én nem láttam, hogy Mirrha ott van; háttal voltam az ablaknak.
Azt hittem, hogy egyedül vagyok a szobában. Nem tudtam magamat visszatartani többé. Elkezdtem zokogva sírni.
Hiszen mi erős férfiak is sírunk ám, mikor senki sem látja. Egyszer aztán azt vettem észre, hogy ketten sírunk. Egymás nyakába borulva.
Ő azért sír, hogy engem vigasztaljon. S nekem ez a vigasztalás jólesik.
Azon veszem észre magamat, hogy megcsókoltam a kezét. Mit adhattam neki egyebet, a könnyeiért?
Akkor aztán tartott nekem egy kegyes beszédet, hogy legyek nyugodtan; a fölindulás megárt.
Én viszont biztosítottam felőle, hogy most már egészen fölgyógyultnak érzem magamat, s holnap föl fogok kelni, s aztán rendes ember leszek.
Arra ő kihúzta a kezét a kezemből.
- Kérek öntől valamit - mondám a leánynak.
- Mi a kívánsága?
- Hozza ide nekem onnan az asztalról azt a levelet meg az arcképet.
Belenézett a szemembe mélyen; kitalálta a gondolatomat.
- Ön össze akarja azokat tépni?
- Igen. Apró darabokra fogom tépni.
Erre olyan áldott, szelíd, kérlelő tekintetet sugárzott rám.
- Ne tegye ön azt!... Hiszen olyan nagyon szerethette... Boldog volt vele... Amit vétett ön ellen, azt hamar el fogja felejteni; de a boldogságára örökké vissza fog emlékezni. Ajándékozza ön nekem ezeket.
Olyan szépen tudott kérni, hogy én neki adtam azokat a tárgyakat, amik tegnap még amulét voltak rám nézve; drága kincs, ma pedig szemét, undokság.
- De már azokat a hivatalos irkafirkákat csakugyan összetépem. A végrendeletet és a biztosítást.
Erre a zsidó leány odajött hozzám, s a mutató ujjának a hegyét odatette a homlokomra.
- Uram; ön nemesember. Gavallér. Illik-e az egy nemesemberhez, hogy bosszút álljon egy gyermeken, akit még tegnap szeretett, azért, mert ma meggyűlölte az anyját? Visszaveszi-e egy gavallér az adott alamizsnát, egy koldustól?
Ejh, de meg voltam pirítva! Hogy nekem egy zsidó leánytól kellett megtanulnom, mi a nemesember szokása.
- Önnek nemes szíve van, Mirrha... Szégyenlem magam ön előtt...
Ekkor aztán megsajnálta azt a vért, amit a szégyen az arcomba kergetett. Le akarta azt a pírt törülni onnan. Elnevette magát. Éles hangot erőltetett a beszédéhez.
- Óh, bizony nem a nemes szív mondatta ezt velem; mire való volna az az én fajtámnak? Hanem, hogy az apámnak ebből a biztosítási üzletből provízió jár, hogy az kárba ne vesszen.
De most már a Mirrha arca lett lángvörös. Hazudott. Dejszen, nem teszel engem bolonddá! Nem az a kis önérdek mondatta ezt veled, hanem a te gyémánt szíved!
- Hívja be az urakat - mondám Mirrhának. S aztán aláírtam az okmányokat. A ,,Viola" el van látva egész életére. Agyiő, madám! Nem álmodunk többet egymásról.









Jókai Mór: De kár megvénülni!


IV. TRÉFÁS TEMETKEZÉS
Bizony valóságos operáció volt ez! Kivágtak egy darabot a szívemből, összevarrták, bekötötték. Ezt mind a Nikkel hajtotta végre. Nem tudom, melyik doktor csinálja utána? (akiket budapesti nyelven ,,Menschenschneidereknek" hívnak.)
Nagyot aludtam utána, s mikor fölébredtem, megettem egy egész csirkét, becsinálva. (Ritkaság volt pedig a baromfi akkor, egy ellenségtől körülzárolt várban.)
A gyógyuló fejsebem sem igen sajgott már. ,,Ebcsont beforr!" A lunátikus érzések, hallucinációk eltisztultak az idegeimről. Csak bizonyos restelkedés maradt hátra a kedélyemben.
Szégyenlettem magamat ez előtt a zsidó leány előtt. Mennyire leszállhattak előtte az akcióim!
Hogy hencegtem eddig a gonosztetteimmel!
Milyen deklamációt csaptam, onnan az akasztófáról!
S most leszállítanak onnan, szégyenszemre, nem én következem oda, hanem más. Az már lóg! Az én fogasomon. Cudar egy csalfaság! Hogy az embernek még az akasztófához való jussát is elveszik. Még a pokolbeli örökségétől is elütik.
Hogy lenéz most engem ez a leány! Pálinkás zsemlyével kotlóssá tett kappan!
Az ördög vigye el ezt a Nikkelt a népies hasonlataival. Csak legalább sírni ne látott volna!
S még ő is együtt sírt velem!
Micsoda emlék! Micsoda furcsa viszony! Egymás nyakába hullattuk a könnyeinket.
Olyan derült arccal jön oda hozzám. Azt hiszem, hogy magában kinevet.
- Miért nevet, Mirrha?
- Azért, mert örülök. Az orvos megengedte, hogy fölkelhet, s kijöhet egy órára a kertbe; gyönyörű meleg idő van.
No, ez nekem is örömhír volt.
Hát, biz engem úgy kellett felöltöztetni, mint egy gyermeket. Természetes. Újszülött vagyok. Alig több kéthetesnél.
Mirrha segített felöltöznöm. Olyan áldott jó gyermek volt! Milyen nehéz a horizontális embernek beletanulni az egyenes állásba! Nem is megy eleinte. Egyik kezemmel a botra kell támaszkodnom; a másikkal meg a Mirrha vállára. Úgy lépek, mint aki hepehupás jégen jár: a sarkam alul ki akar csúszni a föld. Kérnem kell Mirrhát, hogy a karjával ölelje át a derekamat. Így botorkáltunk ki a kertbe.
Nagy feladat.
A folyosórul három lépcsőn kell leszállni a kertajtóig.
No, barátom! Aki a bécsújhelyi patakot saltó mortaléval, bukfencet vetve ugrottad át, hogy szállsz le ezen a meredeken most? Megpróbáltuk vállvetve. És sikerült.
Nagy volt a megelégedésem, hogy a kertbe jutottam. Szép virágoskert volt. A szomszéd tűzfalát egy rózsalugas futotta be. Az éppen tele volt virággal. Az a szimpla rózsa volt, amit minálunk pecsétrózsának hívnak; se színe, se szaga nem vall a rózsára, a színe spanyolviaszk, az illata bodzalekvár. De azért gyönyörűség volt az nekem. Egy karosszék volt odahelyezve a számomra: abba leültettek.
Mirrha leszakított egy pecsétrózsát, s odatűzte a gomblyukamba. Nem huszárruha volt rajtam; hanem invalidus zubbony, a fejemen pedig holtzmützli: a kötött sapka fölé téve.
- Mondja csak, Mirrha, miért nevet maga mindig, mikor rám néz?
- Azért, mert örülök, hogy önt már lábadozni látom.
- Hát nem azért nevet rajtam, hogy engem sírni látott?
Erre nagyon komoly arcot csinált.
- Ah! Hogy nevetnék én azon?
- Hát nem nevetni való figura egy férfi, aki sír?
- Hiszen ön egy halottat siratott.
- Akár csak Arany népdalából vette volna:
,,Volt szeretőm: esztendeig sirattam,
Ő volt az én mindennapi halottam."
Ha a betyár bevallhatja: a huszár mit szégyenlené?
Rittig! Most jut eszembe! Fölfogadtam én ezt egyszer! Tudod, mikor? Azon a keserűéden éjszakán!
Amikor megloptam a vérét! Amit elrejtettem kristályüvegcsébe. Magammal hordoztam. Azt hittem, őt magát tartom a kezemben.
Mit fogadtam akkor?
,,És ha egyszer hűtlen találsz hozzám lenni: akkor eltemetlek, mint kedves halottamat, virágos vadrózsa tövébe."
S a vadrózsa ugyancsak virágzik...
Mirrha odahozott egy kis zsámolyt, s odaült a lábamhoz.
- Szereti maga a regényeket? - kérdezém tőle.
- Nagyon szeretem. De csak szombaton lehet olvasnom, amikor nem szabad dolgoznom.
- Hát, ha szereti, én majd most elmesélem magának az én regényemet, aminél furcsábbat nem kapni a kölcsönkönyvtárban. S aztán elmeséltem neki az én regényemet a Passiflorával. Nagy érdeklődéssel hallgatta.
- A vége a regénynek itt folyott le a kegyed szeme láttára, füle hallatára.
(Akkor nem sejtettem, hogy ennek a regénynek még valamikor folytatása is lesz, s bolond vége lesz ennek nagyon, s ehhez a bevégzéshez megint nagy befolyása lesz Mirrhának.)
Mirrha azt kérdezte tőlem:
- És mi lett abból az ereklyéből, amit ön oly drágaságul tartogatott?
- Hiszen azért meséltem ezt végig kegyednek, hogy valamire akartam kérni. A tölténytáskám ott lesz az egyenruhámon, fegyverzetem mellett. Legyen szíves abba belenyúlni: ott megtalálja azt a fiolát. Hozza ki nekem.
Mirrha fölment a kertből a házba.
Én pedig azalatt, amíg ő odafönn járt, találtam egy ásót, azzal csináltam egy arasznyi sírgödröt két rózsabokor közé.
Mire visszajött a leány, készen voltam vele. Dugva hozta el a fiolát, hogy meg ne lássa valaki.
Zsémbelni kezdett, hogy meglátta az ásót a kezemben, s a megásott sírgödröcskét.
- Ön dolgozott? Az nem volt szabad. Én elvégeztem volna.
- Kegyed az, akinek nem szabad a dolog. Ma szombat van. Én pedig ma ezt el akarom végezni.
- Mit?
- A temetést. Adja ide.
Azzal letérdeltem a földre. Az üvegcsét, azzal a féltve őrzött drága ichórral belefektettem a gödörbe, s a kezemmel ráhárítottam a földet.
Megadtam neki a végső tisztességet. ,,Sit tibi terra levis!"
,,Ő" bizonyosan nem is sejti, hogy én ma őt ünnepélyesen eltemettem. Ma éppen nevenapja van. Bizonyosan az ajándékokban gyönyörködik, amikkel a számos tisztelői megörvendeztették. Mirrha elértette, hogy mit csinálok.
Elfelejtette, hogy szombat van: a zsidó leánynak nem szabad ma munkát végezni. És még milyen munkát! Késével öt orgonavesszőből kicsiny keresztet faragott; s odaadta, hogy tűzzem a sír fölé.
Én szétbontottam a vesszőkeresztet, s elszórtam a darabjait.
 - Tán nem katolikus hitű? - kérdezé tőlem Mirrha.
- Nincs annak semmi hite.
Azzal lenyomkodtam a lábammal a kis sírt egész laposra.
- Gyerünk a szobába.
Hanem amint másnap ismét levezetett a jó Mirrha a kertbe, a napsugárban sütkérezni: arra a letaposott sírra egy passiflorát találtam elültetve...
       
Mennyi gyöngéd vigasztalást, mennyi hűséges ápolást találtam én ennél a kedves teremtésnél! Én, szegény sebesült, vérvesztett, testben-lélekben rokkant nyomorék, aki őneki mindezt nem adhatom vissza.
Egyszer példálóztam előtte, hogy nem tudná-e egy szerető szívért elhagynia hitét?
A fejét ingatta, s a parazolja hegyével ezt írta a homokba: IV. parancsolat.
(Tiszteljed atyádat.)
Hogy nem tudott az a Mózes a X parancsolat közé még egyet odaszorítani.
,,Férfi, szeresd a te asszonyodat, asszony, szeresd a te férjedet!" Vagy hogy erre nem kell törvény?
       
Két hét múlva helyreállt a béke. A város fölszabadult az ostromzár alól: a lábadozó sebesülteket hazaszállították az illetőségükbe.
S ezzel a Mirrha novellájának - vége.









Jókai Mór: De kár megvénülni!


I. ELÖLJÁRÓ BESZÉD
Dejszen várhatsz arra a Hesperisre!
Arra csak egy esztendő múlva kerül a sor.
Szerencsére a regényben az esztendő nem tart tovább három napnál. (Éppen, mint a vasorrú bába házánál.)
Elébb a tisztelt publikumnak föl kell kanalazni egy tele tányér pszichológiai és fiziológiai értekezést. (Aki a levest meg nem eszi, nem kap húst!)
Mert azt csak valahogyan igazolnom kell, hogy énbelőlem, a nagy széltolóbul, hogy lett egyszerre mustrája a szolid ifjaknak, akivel a többit ijesztgetik? S hogy ennek következtében hogy fészkelte be magát az életem curriculumába egy olyan üres esztendő, amelyben nem történt velem semmi, s amely alatt nem fordul elő más női név, mint az ,,alma mater" (ahogy a múzsafiak tisztelik az egyetemet).
Nagyon valószínű, hogy az a becsületes kardvágás, amelyet az én áldott ellenségem, a burkus huszár hagyott emlékül a koponyámon, olyan anatómiai befelé képződést okozott a fejcsontomon, mely a ,,hencegési orgánum"-ot a minimális működésre szállította alá.
Azonban nemcsak ez a materiális, de egyéb morális következése is lett ennek a végzetes sebhelynek.
Én ezáltal a társaságban egyszerre a tiszteletreméltó egyéniségek kategóriájába rukkoltam elő. Mindenütt úgy fogadtak, mint egy harcban kipróbált hőst. ,,Ah!" Ezzel fogadott minden ember. Úgy bámultak, mint egy portentumot. Csodadolgokat beszélhettek rólam a tisztelőim.
Aztán egy vitézségi érdemrendet is küldtek utánam, s azt nekem föl kellett tűznöm az uniformisomra, s egy csoport vitéztársammal együtt lefotografáltatnom magamat egy gruppban, akik mind velem együtt mitmacholták azt a bravúrstiklit a chlumi nagy ködben s a maslowedi hajcécuban. Csak később olvastam a hadi bulletinekből, hogy mink akkor magát a porosz trónörököst támadtuk meg. Meg nem vertük, de legalább megmutattuk neki, hogy nem félünk tőle. Ahányan megmaradtunk a huszárszázadból, mind elfértünk azon a fényképlapon. Mind föl voltunk dekorálva.
Az ilyen nagy tisztesség szintén szolid magaviseletre kényszeríti a fiatalembert.
Hozzájárult egyrészt a becsületérzés is.
Nagybátyám igen emberségesen viselkedett irányomban e katasztrófa óta. Feljött hozzám Pestre (én még nem voltam obsitolva), úgy beszélt hozzám, mint komoly férfiúhoz, a tárgyalás fonalát ott kötve össze, ahol elszakadt: annál a bizonyos levélnél, amiben tudattam vele, hogy megyek a színfalak közé házasságot kötni.
- Ugyancsak megijesztettél ezzel a levéllel, öcsém.
- Remélem.
- Annál jobban megörvendeztettél azzal a távirattal, hogy visznek a háborúba.
- Gondolom.
- Azt hiszem, hogy kigyógyultál ebből a bolondságból.
- Tökéletesen.
- Én mindent tudok.
- Én meg még annál is többet.
- Nem akarod feleségül venni a dívát.
- Nem érzem magamat Zeüsznek.
- Hanem a kisleányáról gondoskodtál?
- Azt nemesemberi kötelességemnek ismertem.
- Szeretem, hogy nemesemberi hajlamokat ápolgatsz. Tudod, hogy miben különbözik a nemesember a többitől?
- Tudom. Abban, hogy ha a szavát adja valamire, azt megtartja.
- No hát, hogy te is megtarthasd a szavadat, hát add nekem a szavadat. Én elvállalom minden kötelezettségeid lebonyolítását. Fedezem azokat a saját vagyonomból, hogy a te örökségedet intacte adhassam a kezeidbe. Elvállalom a ratifikációját az Assicurazioni Generalivel kötött tontinádnak is ama bizonyos életjáradék és eventuális kelengye iránt, de már ezt a magadéból kell fizetned, mert én kilencvennégy esztendeig akarok élni (az apám is addig élt): addig nem örökölsz utánam. Hanem mindezekért a koncessziókért viszonzásul egy nemesi becsületedre fundált ígéretedet akarom intabulálni. Ha nemesi szavadat adod, hogy mától számított egy esztendő alatt leteszed a vizsgákat jó sikerrel!
- Szavamat adom. Itt a kezem.
Ezzel aztán paroláztunk. S ezzel én el voltam adva egy álló esztendőre Mnemosynének, Themisnek, Minervának s mindazoknak az istenasszonyoknak, kik a hálójukba kerített ifjak ereiből a vért kiszivattyúzzák, s helyébe az istenek ichorját inficiálják.
Én hát - a becsületszavamért - egy álló esztendeig nem cselekedtem mást, mint ettem a tudományt merő kanállal; bálványoztam Wenzelt, Paulert, Kerkápolyt; - Pulszky Gusztiból pedig valódi kultuszt csináltam.
Hol maradna hely ezek között szép hölgyek számára?
De hogy a legvalódibb okát is bevalljam ennek az én pillangóbul hernyóvá visszaváltozásomnak: nem annyira az a csapás igazította helyre az én fejemet, amit az áldott ellenségtül kaptam, mint amit az átkozott jó barát sújtott le rá a végzetes leleplezésével.
Belém volt ójtva a széruma, az ellenszere a szerelmeskedésnek. Annak a tudata, hogy valaki más az arany, én csak a talmi vagyok. Nem is úgy: hanem hogy annak a szép hölgynek, aki nyájasan tekint rám, van már egy Nikkele, akit velem akar megezüstözni.
Mennyire lehetetlennek tartottam én, hogy ez az asszony rajtam kívül mást szerethessen! Hiszen annyira nekem ajándékozta lelkét, vérét, hogy velem kellett vagy idvezülnie vagy elkárhoznia. Az őrüléshez voltam közel miatta! - Hogy jártam a lebontott színház szeméthalmára egy leszakadt cipősarkát keresni! Hogy neveztem amulétemnek az ő emlékeit! - És ő nevetett rajtam! Duettben nevetett az igazi kedvesével! Mikor ez eszembe jutott, szerettem volna a fejemet belebuktatni egy kád jeges vízbe.
Azt meg is tettem. Rettenetes Priessnitz-kúrát követtem el magammal. Hideg víz, úszás, távgyaloglás volt az egyedüli mulatságom. Télen-nyáron a puszta pallón háltam, a rajztáblám volt a fejem alatt a vánkos. A bort gyűlöltem, mint a mérget. Hogy színházba nem jártam, az magától érthető.
Ilyenformán aztán be tudtam váltani az adott szavamat, hogy egy év alatt minden jogásznak való tudományból leteszem a vizsgát. Letettem, kitűnő sikerrel.
Nem láttak engem ez idő alatt még csak egy házi bálban sem, csak egy Kränzchenben sem. Ha hívtak, azt mondtam, nem tudok táncolni. Arra is jó kifogás volt a fejemre kapott vágás.
Óh, ezért én nagyon sok hálával tartozom annak, aki adta. Ilyen unalmas históriának a hőse lett belőlem egyszerre.
De lesz ez még unalmasabb is, csak hadd gémberedjek bele, hadd fanyarodjak bele. Tudok én is olyan impresszionista képeket festeni, ahol a lehámozott emberalaknak csak a héja van meg, ráragasztva a levegőre. A négy ujja egymásba ragadva, a szája egy fekete gomblyuk, a szemöldöke egy strikla.
A nagybátyám teljesen meg volt velem elégedve.
Amint a bizonyítványaimat megkaptam, stante pede karonfogott, magával vitt a főváros egyik legelőkelőbb jogtanácsosához, ki régi jó ismerőse volt, de akinek mindezideig nem akart bemutatni.
Hogy miért nem akart? azt majd el fogja ő mondani.
Elébb azonban jónak látta engemet beavatni a saját fiziológiai tanulmányaiba a prókátorok felől.
- Mert hát, tudod, öcsécském, a prókátornépnek többféle kategóriái vannak; az ,,ügyvéd" az csak csipeget, a ,,fiskális" az ellenben markol, a ,,jurium direktor" nyalábol, de a ,,jogtanácsos" az már kazaloz!
Hát, bizony, csak kazalozunk.
- Tudod, öcsécském, az a te leendő principálisod a legalaposabb tudományú és tapasztalatú jogtudósok egyike a fővárosban, aki teljesen a helyzet magaslatán áll. Ennek a kisujjában van nemcsak a köz- és váltójog, de minden kereskedelmi törvény; a külföldi kódexek, a biztosítási szabályok, a tengerészeti jog, az angol, francia, német törvénykezési praxis, minden furfangjaival, teketóriáival, amikben egy közönséges fiskális úgy elvész, mint mikor a vadászkutya hínár közé kerül. Milyen örökségi pereket tudott az megnyerni, öcsécském! Más ügyvéd bele sem merte volna vágni a fejszéjét. Hiszen majd meglátod. Egy esztendő alatt annyit tanulsz nála, amennyit négy év alatt nem tanultál az univerzitáson.
(Amire én szerényen megjegyeztem; hogy az az én hibám, nem az egyetemi fakultásé.)
- Hát, tudod, öcsécském, addig, amíg a vizsgákat le nem tetted, nem akartalak a jogtanácsos barátomnak a házához bevezetni. Könnyen megzavarhatott volna a szorgalmatoskodásodban. Mert hogy előre tudassam veled a helyzetedet, neked, mint gyakornoknak, ott kell laknod az ő házánál (házánál igenis, az a kétemeletes az ő tulajdona), és az ő asztalánál étkezned. A jogtanácsosnak pedig van egy csodaszép fiatal felesége, akihez foghatót még sohasem láttál. No, no! Csak ne szimatolj egyszerre! Az nem vadászni való vad!
Én biztosítottam felőle a nagybátyámat, hogy habár maga volna is a principálisom felesége a csábos Koleikháb, Potifár úr felesége, én az lennék irányában, ami volt József, a Caféát Panéákh. Soha a szememet sem fogom hozzá fölemelni.
- Én erre ismét kész vagyok nemesi szavamat lekötni.
Amire az öregem, kurta bajuszát furcsa gesztussal pödörgetve, azt mondá:
- Csak hagyjuk ezt a fogadást in suspenso, öcsécském.
Sedriai műszó!
- Leszámoltam az asszonyokkal.
- Egyelőre. Jól tetted. Minek is az? A tengerészek esztendőszámra nem látnak egy asszonyt. Hanem ez nem olyan, mint a többi. Ez kivétel. Az udvarlók úgy dongják körül, mint a rózsabogarak a ,,Königin der Rosen"-t. Csak a töviséből kapnak. Ha kedve tartaná, négyesbe foghatná az imádóit, úgy parádézhatna velük. Nem teszi. Példánya a női erénynek. Majd meglátod. Ha udvarolni próbálsz neki, úgy megfagysz mellette, mint a vaníliafagylalt. Hanem ha rezerváltan tartod magadat, akkor fölcsapod előtte az ,,égőt". A férje pedig, aki principálisod lesz, egy beteges ember. Valami olyan krónikus baja van; ami egy vagy két esztendő alatt okvetlenül elviszi.
Ez a szó nagy szeget ütött a fejembe.
Akkor én minek állok be ehhez az emberhez gyakornoknak?
- Kár érte - folytatá az öregem -; mert igen szép praxisa van. Ki fogja tovább vezetni az irodáját?
Ez volt előtte a legnagyobb aggodalom.
- Tudod, öcsém, nekem van számodra egy horoszkópom. Hanem még csak embrióban van.
(Vajon tudja az öreg, hogy mit jelentenek ezek az idegen szavak? Azoknak a használatában nagy latitűdöt szokott engedni magának.)
Iparkodtam lehetőleg buta képet csinálni előtte, ami annyira sikerült, hogy az öreg kipattantotta, hogy mi az a horoszkóp.
- Te, fiú! Ha okosan viszed a dolgodat, te fogsz lenni a szép Pálmának a második férje, s a hírhedett irodának a principálisa. Ezzel a szóval aztán teljesen dühbe hozott! Hogy engem majd úgy visznek valahová; mint a Bájrám-ünnepi ajándékul szánt rabszolgaszüzet az ,,arany kapu"-hoz. Előre desztinálva!
Ki is fakadtam.
- No, már, bátyám, én sohasem ismertem az Erbschleichereit (nincs rá magyar szó: örökség után csúszás-mászás), de ennek a legcsúfabb neme az, amit az ön horoszkópja nekem szuggerál, hogy én egy becsületes embernek, pártfogómnak hátrahagyandó özvegyére spekuláljak!
- Bukfejes! Hát mondtam én, hogy spekulálj rá? Én csak a horoszkópot állítottam föl. Tanultál görögül. Hora = óra, szkopein = vizsgálni. Ami a csillagokban meg van írva, az megtörténik. Ez asztronómiai kiszámítás. A csillagász kikalkulálja előre, mikor kell Jupiternek a hold háta mögött keresztülmenni. S Jupiternek a kiszámított órára - akarja, nem akarja - bele kell ütni az orrát a holdba. - Pedig a Jupiter csak különb legény, mint te.
- Dehogy különb! A Jupiter csak egy planéta; megy, amerre muszáj; de én egy üstökös vagyok, aki arra megyek, amerre nekem tetszik.
Az öreg nagyot nevetett:
- Majd mondtam rá valami bolondot, de csak nem mondom el.
- No, hát én majd megmutatom, hogy az egész gyakornokságom alatt soha szemébe sem fogok nézni a nekem szánt kandidátus özvegylendő menyasszonynak.
- Mutasd, mutasd! - Az öreg úgy packázott velem, mint a pók a léggyel, aki már a hálójába került. Én azt tettem aztán, hogy mondtam neki egy gorombaságot, amiért, ha egy csöpp gentleman-vér van az öregben, rögtön otthagy, s megszakít velem minden rokonsági összeköttetést.
Kirántottam a karomat a kezéből, s ráförmedtem pimaszul:
- No, ez egy olyan monstruózus idea, amilyen csak egy kalugyernek az agyában foganhatott!
Dehogy volt az öregben az a bizonyos fölfortyanható csöpp vér! - Szatírásan kuncogott; ismét visszadugta a karom alá a kezét, s tolt előre. Többet el nem eresztett. Vitt magával, mint a konstábler a kurrentált szökevényt, míg oda nem állított a leendő principálisom elé:
- Itt hozom az én legkedvesebb öcsémet.









Jókai Mór: De kár megvénülni!


II. A SZÜRKE EMBER
Azt hittem, hogy nem is embert látok magam előtt, hanem csak egy embernek az árnyékát.
Szürke volt a kabátja, szürke az inggallérja, szürke az arcszíne, a haja, a rövidre nyírt szakálla, bajusza, s szürke szemüveget viselt; még az óralánca is platinábul volt, hogy az is szürke legyen. Mikor megmozdult, olyan volt, mint azok a kísértet-sablonok, akik Macbethben (az operában) végigsasíroznak a színpadon.
Arckifejezéséből minden orvosi tapasztalat nélkül föl lehetett ismerni az életműszereiben dúló vészt; mélyen bele voltak vésve a kín redői, azok a sebhelyek, amiket egy lassan gyilkoló kakodémon karmai vájnak oda.
De szelídítette e kifejezést egy szép metszésű száj mosolygása, melyben öntudatos jóság volt. Tudta, hogy aki rátekint, megijedt. Biztatóan mosolygott. Nem kell miatta aggódni.
A nagybátyámmal régi jurátuskorabeli pajtások voltak; együtt cenzúráztak; azóta is levelezésben álltak.
Az első rövid szóváltás után könnyen kitaláltam, hogy a principálisom nagyon alaposan van informálva aziránt, hogy ki vagyok, mi vagyok. Ő volt az elintézője az uzsorásaimból való kibontakozásomnak; azt is tudta, hogy a drága kölcsönöket miféle szentetlen célokra fordítottam! azt a biztosítási ügyet is ő bonyolította le, és a tőkepénzemet is ő fruktifikálta, állampapírokba elhelyezve, amik (akkoriban) sokkal többet jövedelmeztek, mint az árvapénztárban.
Mindjárt elfogadásul megismertetett a házi szokásokkal.
Az inas átveszi a bőröndömet, s a szobámban elhelyezi az öltönyeimet. Szobámnak külön kijárása van a folyosóra.
- Ön itt fog nálam étkezni; mert kell, hogy minden időben rendelkezésemre álljon; önnél fog állni a stampiglia; a prokúrával is meg lesz bízva. Az inventáriumot kezeli; a napi postát átveszi, a vevényeket aláírja és regisztrálja; a bélyegeket evidenciában tartja, s a kézipénztárt kezeli; arról könyvet vezet. Később aztán egyéb hivatásköre is fog nyílni. Egyelőre ezzel is el lesz foglalva az egész ideje. - Azért kell, hogy a háznál étkezzék. A többi segédek, kiknek szabott óráik vannak, mehetnek azokon kívül, hová nekik tetszik. Ebédhez, vacsorához csöngetnek. Mikor én étkezem, egyszer; mikor a nőm: kétszer.
- Én az egyszeri csöngetésre jelenek meg.
- Nem biz az, ifjú barátom. Mert az én étkezésem nagyon különleges; azt én egyedül végzem. Orvosi rendelet szerint. Nekem külön konyhám van, s az én vendégségem nem egészséges ifjú gyomornak való. Ön a feleségem asztalánál fog rendesen étkezni. Egyszerre fejembe lőtt a vérem.
A principálisom maga utasít, hogy a nejével együtt ebédeljek, mint rendes asztaltárs. Hisz ez már a horoszkóp!
Bizonyosan észrevette, hogy fülig pirultam; mert eddigi jóságos mosolygását még egy szardónikus gunyorral is kellemesebbé téve, megnyugtatólag mondá:
- A nőmnél rendesen van társaság. Ismerős hölgyek. Jó barátnéi. Délben is, este is. Rendesen ott fogja ön találni az elválhatlan hölgyet: Adelphe Philine-t, az athosz-hegyi kék apácák provinciálisnőjét, a feleségem mellett.
- Nojszen, te tudsz görögül; elbeszélgethetsz vele! - kottyant közbe a kalugyer. (Szerettem volna a tyúkszemére hágni.) Azzal a szobámba küldtek. Nekik még elintézni valóik voltak, amikhez nem kellett az én jelenlétem.









Jókai Mór: De kár megvénülni!


III. EGY CSAPÁS HELYETT KETTŐT - A LÉGYNEK
Az udvariasság szabályai azt diktálták, hogy ahová ebédre vagyok hivatalos, ott elébb vizitet tegyek a háziasszonynál, s bemutassam magamat.
Az irodaszolgát vettem elő, attól kérdeztem meg, hogy mikor fogad őnagysága.
Az azt mondta, hogy ő erről nem tud semmit, mert ez nem az ő szakmája, hanem értekezzem róla a komornyikkal; az asszonysághoz azon az átelleni ajtón kell bemenni.
Becsöngettem. A komornyik igen komoly magatartású úr volt. A névjegyemet megtekintve, magas leereszkedéssel mondá, hogy igenis van már tudomása a létezésemről; megkapta az utasítást, hogy egy terítékkel többet tetessen az asztalra, s kétféle bort, fehéret és vöröset. S egészen a helyzet magaslatán állva, a választ is megadta a kérdésemre, amire legmagasabb helyről előre föl volt hatalmazva. - Tisztelgő előzetes vizitemet őnagysága ez órában nem fogadhatja, mivel ilyenkor a konyhában ellenőrzi a nagyságos úr számára, higiéniai tekintetek mellett készített ételeket; azután pedig, mikor a nagyságos úr étkezik, átmegy annak a szobájába, s ott marad, amíg az az ebédet be nem fejezte, pontosan fölügyelni, hogy az orvosi rendelet szabályai megtartassanak. Mikor ennek vége van, akkor rögtön következik a második ebéd, a második csöngetés. Ezt tehát az én vizitemnek meg kell előzni. Fönn maradna az az expediens, hogy a nagysága távollétében sétálnék be a szalonba, s ott mutatnám be magamat Adelphe Philine fejedelemnőnek, ki itt az úrnő alteregója, s a látogatókat elfogadja, azonban (s ezt diplomatai bizalmatlansággal súgó meg sub rosa) az apáca-fejedelemnő, nevemnek hallatára, határozottan megtagadta az elfogadás helyettesítését.
A mennykőbe! Hát már az Athosz hegyéig elhatott volna a gonoszságaimnak a híre?
Azonban ez az expediens ajánltatott számomra a komornyik részéről: hogy az első csöngetés után menjek be a nagyságos úr szobájába, ott fogom találni a nagyságos asszonyt. S bemutathatom neki magamat, s ezzel a társadalmi illem és etikett szigorú szabályainak elég lesz téve.
De jó, hogy okos emberek vannak a világon! Én hát csak az első csöngetésre füleltem.
Amint az elhangzott, alig engedtem magamnak annyi időt, hogy a bajuszomat fölfelé keféljem, siettem a principálisom szobájába, ahol egyedül szokott étkezni.
Már akkor ott volt a nagyságos asszony - ,,Pálma".
Rossz regényíró volnék, azt elismerem, aki előre kibeszélem a mesémnek a végét. Már a bevezetésnél közhírré tettem, hogy ,,Pálma" a hetedik. Az a feleségem.
Amit csatányos meglepetésül kellett volna visszatartanom, elárultam előre. (Mintha csak ismerném az olvasónőknek azt a szokását, hogy legelébb is a végét olvassák el a regénynek.) De hát én csak úgy históriázhatok, ahogy nekem jön. Úgy mondom el, ahogy tudom.
Mikor legelőször megláttam ezt a hölgyalakot, azt éreztem, mintha minden tagomban egy-egy szív volna; úgy meg voltam lepetve.
Tökéletes klasszikus szépség volt. Nem tudom máshoz hasonlítani, mint a kapitóliumi Vénus-szoborhoz; a szobornak a márványsimaságával és márványhidegségével.
S hogy még teljesebbé tegye a csalódást, nem viselt sem korzettet, sem krinolint. Volt merészsége dacolni az egész civilizált világ divattörvényével; végig mert menni az utcán; bátorkodott megjelenni a társaságokban azok nélkül az acélabroncsokra feszített volantok nélkül; a nélkül a természetszabályozó halcsontpáncél nélkül. Ez a legkihívóbb agacéria lett volna, ha nem paralizálja az a hideg északfényi tekintet.
Igazán mondom, nem tudom, mit mondtam neki az első önbemutatásnál. Azt hiszem, hogy a nevemre sem emlékeztem. Segítségemre jött a principális közbeszólása. (Közbe? Hát szólt valaki valamit?)
- Éppen önről beszéltünk a nőmmel. Az új joggyakornokom.
A hölgy egyszerre nem nyújthatta a kezét, mert az egyikben tartotta az ételes csészét, a másikban pedig kanállal szűrögette a bulljont, ami még nagyon meleg lehetett; azt elébb meg kellett langyosítani, így nyújtotta a férjének szürcsölésre, miután maga egy kanállal megízlelt belőle egy csöppet. - Csak azután nyújtotta nekem a kezét.
A kéz meleg volt és nedves. Hideg szív tanújele. Én egy kézcsókot leheltem rá messziről.
Azzal helyet mutatott az asztal mellett, magával szemben. Közbül a principális ült.
Egyéb nem volt napirenden, mint az étkezés.
Az irodaszolga valami sürgős paksamétát hozott be. Az úrnőnek egy szemöldökintése visszariasztá; az ebédet nem szabad megzavarni.
Én végignéztem, hogy segédkezik a hitvestárs a férjnek az étkezésnél; hogy vágja ki számára a rosztbifből azt a középső falatot, amit meg szabad neki enni. Aztán tölt neki a poharába egy szűk nyakú palackból fehér bort; keveset. Ő ismeri a mértéket. A bort ronszenyói vízzel kell neki inni. Az ott van egy kicsiny négyszögletű sötétkék palackban. A hölgy homlokán a két szemöld között egy minervai ránc mutatkozik; a csöngettyűt megnyomja az ujjával. Én kitalálom a homlokredő titkát; látom, hogy a dugó nincs kihúzva az ásványvizes palackból; megelőzöm a zivatart; kihúzom a zsebemből a tollkésemet a dugóhúzóval (azt minden magyar hord a zsebében), s mire az inas bejön, kiszabadítom a dugaszt, ami e halk ,,köszönöm"-mel lesz megjutalmazva. Akarok belőle tölteni a principális borospoharába: attól már letiltanak: ,,csak én tudom a mértéket", s aztán ő maga tölt a kék palackból a bor közé az ásványvízből, amitől a neszmélyi aranyszíne egyszerre haragoszölddé válik. Hát biz annál tudni kell a mértéket, mert annak a víznek ásványalkatrésze - arzénikum. Annak a kredencolását a feleség nem bízza másra. - Még magára a beteg férjre sem.
Így folyik le az egész ebéd. Akárcsak a patikában készítették volna. Végre megengedtetik, hogy egy szivarra gyújtson. A feleség megnézi a zsebóráját. Egy óra. A következő szivarra csak öt óra múlva lesz szabad rágyújtani. Azt is helyébe hozzák majd a délutáni ozsonnával együtt; az pedig forralt, lefölözött tej.
Az úrnő föláll; felém fordul:
- Uram.
Én veszem a kalapom, bókolok, az ajtó felé hátrálok; távozás közben szabad látnom, hogy az úrnő odatartja az arcát a férje elé, a férj csókot nyom elébb az arcára, azután a kezére, s aztán a felesége karjába akasztva a kezét, fölkel az asztaltól.
Negyedóra múlva hangzik a kettős csöngetés; én átsietek az úrnő lakosztályába. A komornyik nyájas arccal fogad.
- Van más vendég is? - tudakozódom tőle.
- Igenis. Adelphe Philine fejedelemnő.
Ajtót nyitnak előttem: belépek. Szemben találom magammal a háziasszony oldalán a kék és fehér köntösbe öltözött Adelphe Philine fejedelemasszonyt. - Most van aztán okom eltátni szemem-szám.
Hisz ez az athosz-hegyi apáca-fejedelemasszony az én egykori görögnyelves ideálom: Amarillisz.
,,Heuréka!"
Hat év múlt el azóta, hogy utoljára láttuk egymást. Amarillisznek azóta tökéletes szépséggé kellett kifejlődni; az is volt; csakhogy olyan fehér lett az arca, olyan félig átlátszó, mint a tejopál.
A lelkiismeret megmozdult bennem: ez a fehér arc engemet vádol.
Az én hebehurgyaságom volt az oka, hogy Amarilliszből apáca lett. Ha az én bolond fejem nem keresztezi az ő életútját, most talán piros arcú menyecske volna valahol a Szerémségben.
Világoskék gyolcs köntös volt rajta, hosszú bő ujjakkal, a nyaka körül fehér csipkegallér s onnan hosszan aláomló fehér lebernyeg, úgyhogy a termetének semmi idoma nem volt kivehető. Egy nagy zafírokkal kirakott aranykereszt függött a mellén, a fejét fehér csipkés kék burkony takarta, mely a nyakát is körülfogá. A hajából semmi sem látszott.
Szegény Amarillisz!
Azonban már egy óra múlva megbántam, hogy sajnálkoztam rajta. Egészen beletalálta az magát a hivatásába.
- Hiszen mi öreg ismerősök vagyunk! Ezzel fogadott.
(Furcsa nyelv az a magyar! Amire a németnek csak egy kifejezése van: ,,alt", azon nevez időt, lovat, bort, ruhát, embert, arra a magyar mind külön jelzőt használ: régi idő, vén ló, ó bor, ócska ruha, öreg ember; ha elcseréli őket, az gúny számba megy.)
Mondhatta volna úgy is, hogy ,,régi" ismerősök, de talán azt akarta vele sejtetni, hogy a görögök nem tudják a magyar szinonimákat megválogatni; vagy hogy mi öreg, rengeteg öreg emberekké lettünk azóta, hogy egymást nem láttuk, hogy az idők távolsága miatt a kezünket sem nyújthatjuk egymásnak.
Nem is vette elő a kezét azokból a bő ujjakból. Hanem a nyelvével annál inkább megtisztelt.
A csodálkozó háziasszony előtt sietett fölvilágosítani az enigmát.
- Adjunktus úr az én atyámnál volt kosztban, mint fiatal diák, s akkor én korrepetáltam vele a görög nyelvből.
- Ah! És nagy sikerrel?
- Meglehetőssel. Csak a kiejtése volt hibás. (Ez már vakmerőség!)
Siettem szárnyát szegni a repkedésének.
- Én ugyan mindent elkövettem a tökéletesítésére, s a tanításban sem volt hiány.
(Megérthette belőle, hogy emlékezem a ,,pszi" konszonáns történetére.)
- Azért érdekel ez a kérdés - mondá a háziasszonyság -, mert én is kedvenc tanulmányul választottam ki magamnak a görögöt. A fejedelemasszony fölügyelete alatt Homér ,,Iliász"-át fordítom.
(Rettenetes asszony!)
- Ismeri ön Homér Iliászát? - vallatott az úrnő.
- Óh, hogy ne ismerném: ,,Ménín aíde thea Peliadéó Achilléosz Úlomenén, hé műrin Achájoisz algen ethéke, Pollász d' ifthimusz pszűchász aídi proiapszen, Heróon..." - Le is fordítottam magyar hexaméterekre: - ,,Zengd istennőm a Péliszfi Achillesz haragját. A veszedelmest, mely sok achájnak adta halálát. S sok hősnek fennkölt lelkét elküldte pokolra, Jó idején."
- Ah, ez derék! Hisz akkor ön nekem nagy segítségemre lehet. (Alászolgája. Észrevettem, hogy beleestem.)
- Nem biz én, nagyságos asszonyom. Nem akarok svindlerozni. Ez a három sor az egész, amit Homéroszból tudok. Ami görögöt tudtam, azt már mind elfelejtettem. Kárbaveszett rajtam a fejedelemasszony tanítása. Azóta nem gyakoroltam magamat benne.
- Igen, igen - jegyzé meg rá Adelphe Philine Amarillisz. - Más kedvencebb tanulmányok foglalták el a helyét: a rác nyelv, a violoncello, a szavalóművészet, sőt a héber nyelv is, s kitűnő tanítói lehettek.
(Megannyi viperacsípés!)
(Hisz ez az athosz-hegyi szent alaposan értesülve van az én facinoráimról! No itt nekem szépen meg lesz vetve a fejem alja. Talán már meg is van?)
A jogtanácsomé jó szíve nem engedte, hogy így féllábra állítsanak, mint egy leckenemtudó szekszta diákot.
- Hiszen a hadászati pálya is elvonhatta önt eléggé a költészet mívelésétől.
S odatekintett a még nagyon jól látható sebhelyre a homlokomon.
Hát nem megcsípett újra az aszkétai szent hölgy?
- Ön igazán büszke lehet a sebhelyére, melyet királya védelmében kapott, nem pedig holmi elfeledésre méltó hölgy miatti párbajban.
Ez megint emlékeztetés volt arra, hogy ,,hiszen kaptál te a fejedre énmiattam is egy ilyen kardvágást, csakhogy tompa éllel, amiért nekem apácává kellett lennem. Te elfeledted azt már, de rám nézve meghalt a világ!"
Erre aztán, elhallgatva, asztalhoz ültünk. De a forró levessel hol az egyikünk, hol a másikunk égette meg a száját.
Én mind azon törtem a fejemet, hogy honnan meríthette a felőlem való pontos információit a fehér arcú Adelphe? - Pedig ugyan könnyen kitalálhattam volna.
S ez mindennap itt van a jogtanácsomé asztalánál? Nem leszek a jogtanácsos örököse!









Jókai Mór: De kár megvénülni!


IV. A SEPTEMVIR LEÁNYA
No, hát letelt az esztendő. Amivel biztattam a t. c. olvasót. A háromnapos boszorkány-esztendő.
Meg kell vallanom, hogy igen kellemetes csalódáson mentem keresztül.
Közelről látva (ellenkezőleg a rendes szokásnál) minden ember, akivel érintkeznem kellett, diametraliter ellenkezője volt annak az első fogalomnak, amit felőle alkottam (a saját előnyére).
A jogtanácsos nem volt unalmas jogtudós. A hivatalos ügyekben is oly érdeket tudott kelteni, hogy csupa élvezet volt az információit átvenni. Voltak kétségbeesett ügyei, de azoknak a részén volt az igazság. Én apródonkint megtanultam az ellenfeleit gyűlölni; azok voltak a svindlerek, a rabulisták, az örökségmászók, az álorcások, a stellionatusok, a felonisták, a hamisítók, az accaparisták, a hochstaplerek, a hamis krídások; az ő kliensei a rokonszenves, becsületes emberek.
A hivatalos órák után pedig az én principálisom megszűnt jogász lenni; nagyon érdekelte a politika (1867-ben!), az irodalom, a művészet. Volt igen szép képtára, nagybecsű művészremekekből összegyűjtve; nagyszerű könyvtára, klasszikusokból, inkunábulákból s valamennyi magyar író műveiből, amiket ő maga marginális jegyzetekkel látott el.
Minden héten jour fix volt nála, amelyen fényes termeiben összegyűlt a főváros minden előkelő osztálya; szellemi és társadalmi celebritások; művészek és művésznők. Ott énekeltek, szavaltak, hegedültek, zongoráztak, cimbalmoztak, s ha idegen művész került Budapestre, az rendesen ott fényeskedett a mi jour fixeinken. Semmi feszesség, semmi prüderie; szabad, de elegáns, szellemes társalgás folyt. Maga a principálisom a legérdekesebb társalkodó volt; mintha elfelejtette volna halálos betegségét. Csak annyiban különbözött a vendégeitől, hogy nem evett, nem ivott semmit. A gazdag buffet a közönséget detektálta.
Én azonban nagyon passzív szerepet játszottam ezeken az estélyeken. Tetszettem magamnak a ,,kukkó" szerepében, aki blazírt pofával leül az olvasó asztal mellé, s a külföldi illusztrált lapokban levelész.
Hegedültek a koncert-teremben. Minden ember odatódult. Azt mondták: Terezina Tua hegedül. Bánom is én! Hegedült már nekem a Terezina Mea is. Annak is betege vagyok.
Valaki odajött hozzám, fölszólított, hogy akkompanyáljak a nagy művésznőnek.
- Én?
- Hát nem értesz a hegedűhöz?
- Annyit értek hozzá, mint a székely góbé, aki azt mondta a hegedűre, hogy ,,ettem is!"
- Nagyon szép leány ám.
- Ahhoz meg éppen nem értek.
Azzal leültem a sakkozó asztalhoz, s elkezdtem sakkozni magamban. Ez a monomániának a kezdete.
Egyszer csak selyemruha-suhogást hallok a hátam mögött. A jogtanácsomé volt.
- Jöjjön csak hamar; be akarom önt mutatni a septemviréknek.
Nagy grácia! Maga jött fölkeresni, holott a komornyikjával is hívathatott volna.
Ah! A septemvirék! Eddig is sokat hallottam róluk beszéltetni. A septemvir legszorosabban összecsatolt jó barátja volt a principálisomnak. Sok ügye az ő kezén keresztül ment körösztül. Legelső jogtudósnak tartották az országban, úgyhogy az első felelős minisztérium megalkotásánál ő is szóba került, mint igazságügyminiszteri kandidátus.
- A septemvirnek leánya is van. A gardedámja nem az anyja, hanem egy távoli rokona, akivel nem lehet konverzálni mert nagyot hall. Az anyja korán elhalt.
Ennyi információt szükségesnek talált velem közölni a patrónám.
Súgva még hozzátette:
- Társalkodjék ön a kisasszonnyal hosszasabban. Szeretném önnek a véleményét megtudni felőle.
Ez nevezetes prospektus! Mondhatnám - különös.
A terembe értünk. Éppen egyenesen rábukkantunk a septemvirre.
Nagy feje volt; rengeteg hosszú, oroszlán-fakó szakállal, széles válla, melle és dereka hosszú, úgyhogy ha így folytatta volna az alkotó, egy óriásnak kellett volna neki lenni; azonban a lábszárak szertelenül kurták voltak hozzá; úgyhogy egybevéve, az alacsony termetűek közé volt sorolható. Hogyha ült, akkor imponált az embernek.
Amint a nevemet kimondta előtte a jogtanácsomé, egyszerre derült mosolyra szaladtak szét a vonásai. Mintha kellőleg informálva volna már a jó és rossz tulajdonságaim felől. Szívesen megrázta a kezemet, s azzal bocsátott el, hogy reméli, el fogok járni a zsúrjaikra. Majd elküldi a meghívást.
Szerencsémnek tartottam.
A jogtanácsosné aztán egyet fordított rajtam, s arrafelé pilótált, ahol a fiatal leányok csoportja volt a terem közepén. A gardedámok a mindenféle kereveteken foglaltak helyet, és teáztak, pletykáztak; a kisasszonyok pedig a terem közepén álltak, és várták a jó szerencsét.
Azok közt volt a septemvir leánya is, akit én a magam regényében elneveztem Hesperisnek. (Hesperis matronalis Linnaei.) Már a öltözetével is föltűnt. 1867-ben rég el volt feledve a hét év előtt inaugurált magyar divat, az urak elfáradtak az antik gombok viselésében; a hölgyek fejét zsenírozta a rezgős főkötő és a gyöngyös párta; párizsi divatot viseltek a delnők, frakkot, klakkot a delfiak, s virágában volt a chignon, ez az idegen szőrölebül csavarintott hurkatorony a hölgyek fején; ki mentül több hamis hajat föl tudott rakni a kontyába, az volt a legszebb. Hesperis még mindig a magyar divatot viselte. Fűzött derekú ingvállt, dudoros ujjakkal; csipkekötényt nagyvirágú szoknyához; leeresztett hajfonatot, keskeny pártát, pillangós cipőket.
Ezen a témán mindjárt elkezdhettem a társalgást, mikor bemutattak neki.
- Nagysád még mindig hű a magyar divathoz. (Magam is hű voltam hozzá; huszáregyenruhámat kellett viselnem társas estélyeken.)
- Boldogult anyámtól így tanultam - felelt Hesperis. - Én másforma ruhát szabni nem tudok.
Nagyot bámultam.
- Hát kegyed maga szabja a ruháit?
- Magam is varrom meg.
(Hisz ez egy klenódium! Ennek a papája nem ismer szabókontót, masamódkontót, konfekciós boltot! Nem borzad el, mikor divatműáru kereskedés kirakata előtt végighalad! Ez a tulajdonság maga egy hozomány!)
- Nagyon derék!
Egyenesen rátértem a legközelebb eső témára.
- Hogy tetszett nagysádnak a hegedűművésznő?
- Semmit sem értek a zenéhez.
- Ah! Tehát nagysád nem is zongorázik?
- Nem bírtam megtanulni. Nincs semmi tehetségem hozzá.
Most már jobban meg kezdtem nézni. Egy leány, aki nem zongorázik! Ez lefotografálni való! Szép tojásdad metszésű arca volt, gyöngéd pírral áthajnalodva, sötétkék szemei, sötétszőke haja, vékony, finom metszésű ajkai és igen kicsiny, nagyon szép, rózsaszín fülei, vékony orra, lüktető cimpákkal. Termete nyulánk volt, és karcsú, minden ámító mellékletek nélkül. A vállat és keblet irigyen őrzi a magyaros ruhaderék.
- És így koncertekre nem jár nagysád?
- Nem tudnám élvezni.
- És bálba?
- Egyszer voltam, tavaly. Többet nem kívánkoztam oda.
- Nem is táncol?
- Soha.
- Tán orvosa tiltja?
- Óh, nem. A testgyakorlást szeretem. A svéd gimnasztikában otthon vagyok. Vívni is tudok. De a táncot nevetségesnek találom; úgy, ahogy nálunk szokásban van. Ahogy a keletiek élvezik a táncot; kitanított táncosnőket lejtetve, az urak csak nézik; minők Egyiptomban az almék, Kelet-Indiában a bajadérek, Japánban a gejzák: úgy én is tudnám élvezni a táncot mint művészetet; de hogy én magam egy soha nem látott embernek a nyakába boruljak, aki engem körülforgat, s végigszalad velem a termen; előre-hátra ugráltat, hozzácsapkod a többi táncosokhoz, konvulziókba jön; keze-lába kalimpázik; meg-megkap, fölhajigál a levegőbe; magához szorongat; ugyan mit szólhat ehhez egy süket néző, aki nem hallja a zenét, csak a mozdulatokat látja?
In theoria tökéletes igazat kellett adnom a kisasszonynak. A tánc csak nézni való. In praxi ellenkező nézetben voltam.
Áttértem más matériára. Beszéljünk színházról, irodalomról. No, ezekben már otthon volt. De itt is ellenkezőek voltak a fölfogásaink. Hesperis valóságos fakíri önkínzásnak tartotta a versírást, hogy egy ember el tud nyavalyogni azon, hogy egy gondolatot, amit elmondhatna egy sorban, kinyújtson négysoros strófává, s keresse lepkefogóval a rímező szavakat a sorok végére. Fogalma sem volt róla, hogy ez önkényt jő, s ez éppen a költői adomány. Ő úgy fogta föl, hogy ez takácsmesterség, s osztovátán készül. A prózairodalomban kedvenc olvasmányát képezte Macaulay, Carlyle, Renan. A magyar regényírók közül nem szeretett mást, mint Vas Gerebent; a többi mind svindler volt előtte. Ezer bocsánatot kérek. - Efölött nagyon összedisputáltunk. A téma nem lett megoldva. Azzal váltunk el, hogy ezt a vitát folytatni foguk a legközelebbi jour fixen.
Veszedelmes egy ismeretség!
Egy hölgy, akinek paradoxon ideái vannak!









Jókai Mór: De kár megvénülni!


V. PÁLMA NÉZETEI A JÓ HÁZASÉLETRŐL
Adelphe Philine nem vett részt a világi mulatságban.
Sőt, a rákövetkező napon is csak egy rövid látogatásra szorítkozott. (Böjti nap volt, s azt a görögök szigorúan megtartják, míg a jour fixek után annyi maradék pecsenye követeli az értékesítését.) Ebéd után a jogtanácsomé azt mondta, hogy maradjak még.
- Nos, hát hogy tetszett önnek a septemvir leánya?
Az ilyen banális kérdésre banális feleletet szokás adni.
- Igen szellemes hölgy.
- Ezzel semmi sincs mondva.
- Őszintébben szólva: kivételes hölgy.
- Miben áll a kivételessége?
- Nincsenek szenvedélyei; nem piperéskedik, a táncot unja, a zenét nem élvezi, a költészetet lenézi.
- Lássa ön, ez a normális hölgy; legalább a mai magyar társadalmunkban az.
(A nyelvem hegyén volt: ,,Ezt nagysád mondja? aki az Iliászt fordítja"; de csak elhallgattam vele.)
- De hát akkor micsoda föladatokkal tudja betölteni az életét?
- Az élet gyakorlati föladataival. Ő vezeti a háztartást. Higgye el ön nekem, hogy ez egy olyan sokoldalú föladat, mely apró részletekből összerakva a legnagyobb problémát oldja meg. A háztartás nehéz talány annál az úri osztálynál, melynél a családfő előkelő rangja nem engedi meg a cinikus félrehúzódást, a bukolikus egyszerűsködést; de rákényszeríti egyenesen, hogy állása tekintélyét a társadalomban is érvényesítse; amidőn a föladathoz a családapának, talán egy szerény falusi kisbirtok jövedelmén kívül, a fix fizetéséből kell az egész luxusnak előteremtetni. A septemvirék háztartása egyenlő a mienkkel. És ez őnekik egy negyedrész kiadásba kerül, mint nekünk. S ez a kisasszony tudománya. Ez az ő művészete; ez az ő poézise. Prózai dolog, ugyebár? De aztán a septemvir nem is küszködik pénzügyi zavarokkal soha, mint rangbeli társainak legtöbbje. Lássa ön: én ezt a leányt önnek szántam feleségül.
- Nekem? - Nagyot kellett rá nevetnem.
- No, hát mit nevet rajta?
- Hiszen mi tökéletes ellentétei vagyunk egymásnak.
- Az a jó. A házaséletben az ellentétek egészítik ki egymást. Ami az egyiknek hiányzik, azt kipótolja a másik.
- De hiszen mi minden óráját az együttlétünknek azzal keserítenők meg, hogy a diskurzust disputává fejlesztenők; amit aztán mind a háromszorhétszemélynök sem tudna dirimálni.
- Hát ön azt hiszi, hogy a házastársak közötti disputa keserűség? Ellenkezőleg! Az a legválogatottabb élvezet. Ha két együtt élő ember, akinek mind magának való esze van, ellenkező fölfogásból vitat meg egy tárgyat, egy fogalmat, egy eseményt: ez a szellemi harc a legnagyobb gyönyörűség. Én a férjemmel éjfélekig eldisputálok: ha valaki a mellékszobából hallgatná, azt hihetné, hogy veszekedünk. Ő a politikában demokrata, én arisztokrata vagyok; ő szabadkőműves, én pietista; ő verdista, én wagnerista; s minden szenzációs napi eseménynél, minden családi drámánál a férjem rendesen a nőt védi, a férfit ítéli el, én pedig a férfinak adok igazat a nő ellenében; s ez az ellentét, ez a küzdelem erősebben köt bennünket össze, mint minden egyéb érzés, becsület, kötelesség. Csak egy tárgy fölött nem szabad a nőnek disputát kezdeni a férjével. A saját érdeke fölött. Még ha szívérdek volna is az.
Ez nagy mondás volt!
Nem hagyhattam megjegyzés nélkül.
- Hát az utóbbi esetben a különböző fölfogásoknak nem szabad kifejezésre jutni?
- Nem. Mert annak semmi haszna nincsen. Ily esetben az okos nő hallgat és tűr. Hallgatása és türelme lehet, hogy megszünteti a bajt. Ha szól, csak növeli azt. Azon törekszik, hogy titokban maradjon. Senki meg ne tudja, hogy neki fáj valami. S ha aztán a baj orvosolhatlan, ha köztudomásúvá lesz: a nő akkor sem csinál jeleneteket, hanem nyugodtan azt mondja: ,,uram, mi voltunk boldogok; annak vége van; most már legalább ön legyen boldog; váljunk el harag nélkül."
Ezek a szavai a jogtanácsoménak nagy hatást tettek rám. Magasra emelkedett a nagyrabecsülésem skáláján.
Ez a nő nincs beavatva az én horoszkópomba! Bizonyítja az, hogy ő nekem jövendőbelit keres. De még inkább az, amit most elmondott.
Nem! Ilyen paszpartuval nem látják el azt a bizonyos zarándokot!
- No hát - fog ön látogatást tenni a septemviréknél?
- Még ma, nagyságos asszonyom.
...S másnap már megkaptam a meghívót a septemvirék jourjaira.
És aztán szorgalmasan eljártam az ő jourjaikra is, meg a többi celebritásokéira, akik ugyanazon társaságokat egyesíték összejöveteleiken - s tehetségem szerint udvaroltam a Hesperisnek, aki a normál-hölgyet képviselte ebben a mi budapesti Szent-Dzserménünkben.









Jókai Mór: De kár megvénülni!


VI. VŐLEGÉNY IN PETTO
Ez már aztán komoly viszony volt! Határozottan udvaroltam Hesperisnek. Rövid idő alatt megértettük egymást.
Arra is rájöttünk, hogy mi egymás számára vagyunk teremtve. Mindennapos lettem a septemvirék házánál.
Délután, mikor vége volt a hivatalos ügyeknek, rögtön odasiettem. Ha látogatót találtam már ott, azt kiböjtöltem. Ott maradtam egész vacsora idejéig; néha vacsorára is ott marasztottak. A süket társalkodónő miatt beszélhettünk akármit. De az az akármi csupa merő bölcs dolog volt. Annyira, hogy mind a ketten tartottunk külön jegyzékkönyvecskét, s azokba az egymástul hallott emlékezetes aforizmákat följegyeztük. Mindig allegóriákban beszéltünk. Például: ,,a jéggé vált szerelmet nem jó fölmelegíteni, mert akkor meg vízzé válik." Ezt ő mondta.
Hogy milyen hatással voltunk egymásra, azt a konkrét tények sejtették.
Én például rá tudtam bírni Hesperist, hogy hagyja el már a boldogult mamájától örökölt kecskeméti divatot, hisz azt már Kecskeméten sem viselik; sőt a Hortobágyon a csikósok, gulyások is azt danolják, hogy ,,nem is leány turnűr nélkül", hogy az ilyen különc öltözet feltűnési vágyra mutat; hogy könnyen politikai demonstrációnak vétetik; míg megtette a kedvemért, hogy európai divat szerint alakította az öltözeteit; azokat is maga szabta és díszítette ugyan, s csinált magának olyan pomp fünébre kosztümöket, hogy az embernek kedve támadt megkondoleálni a toalettjeit; de legalább mutogathatók voltak.
Ő ellenben rábírt engem, hogy hagyjak föl a táncolással, ami őelőtte a férfit lefokozza. Megtettem érte. Pedig szenvedélyes csárdás-rázó voltam.
Arra is rávett, hogy olvassam végig Renant.
Házasságról természetesen még korán lett volna egymással beszélnünk. Úgy voltunk egymás mellett, mint két télikörte, amikre a kertész fölírta tintával: I. Kronprinz Ferdinand, érés ideje december, január. 2. Josephine de Malline; érés ideje február, március.
Nekünk is meg kellett várnunk az érés idejét.
Nekem a gyakornoki esztendőt le kellett szolgálnom, akkor lehettem önálló ügyvéddé; a nagykorúságomat is be kellett várnom; Hesperisnek pedig még rengeteg sok ingbetétet, alsószoknya-fodrot kellett kislingolni, hogy a kelengye komplét legyen. Az mind saját keze munkája volt.
Színházba én kísértem őt, s ott mellette váltottam zártszéket; haza is én kísértem, s ha esős idő volt, tartottam fölötte az umbrélát.
Társaságokban más nővel nem beszéltem; annyit már tudtam, hogy Hesperis a végletekig féltékeny.
Ellenben ő is egészen rezerváltan viselte magát más férfiak irányában. Azok is ismerték a helyzetet, s respektálták az én szerzett jogaimat.
A Nikkel pajtást én magam mutattam be neki. Megint a pesti garnizonba transzferálták. Jó, fidélis cimbora volt. Mindenki tudta felőle azt az epopeiát, ahol a burkusok kezéből kiszabadított, ezért az én barátaim előtt nagy volt a becsülete.
Neki megengedtem, hogy udvaroljon Hesperisnek. Tőle nem volt mit féltenem az imádottamat.
Egy szegény katonatiszt egy nem gazdag leánynál nem veszedelmes konkurrens. Komoly eszméi nem lehetnek, mert kauciót letenni nem képes; könnyelmű eszmékkel pedig Hesperishez nem közelíthet. Ah! Hesperis erénye erősen áll, mint a Gellérthegy; de még annál is erősebben; mert a Gellérthegyről töredeznek le egyes sziklacsomók, de nem a Hesperis grániterényéről!
Kivált, miután tudja Nikkel, hogy Hesperis az én jövendőbelim.
...De hát vajon tudja-e?
Mondtam én már valakinek, hogy Hesperist nőül akarom venni?
Nem én. Senkinek sem. Még őneki magának sem.
Hanem hát ez a titoktartás, mely nagy bolondságnak látszik, ha előadom az okait, egyszerre érthetővé lesz.
Amíg a nagykorúságom el nem értem, addig a kalugyer kezében van a nyakam. Ha az megtudja, hogy én eljegyeztem a septemvir leányát, azzal a szerény hozománnyal, s ezzel megzápítottam az ő horoszkópját, az egyszerre meg fog mozdítani minden eget, földet és poklot, hogy ezt a házasságot megakadályozza; befeketít a septemvir előtt úgy (érdemem szerint), hogy az rögtön kiadja az utat. Hisz én notórius csélcsap, csapodár vagyok, aki úgy cseréli a szeretőket, mint más ember a gyeplős lovat. Kezében a Passifloráról írt levelem; meg a Violának az életbiztosítása. Aztán tékozló, préda, könnyelmű vagyok, veszekedő, krakéler, iszákos! Ezt mind megkapom, ha idő előtt elárulom a szándékomat. - Csak hogy a horoszkópnak igaza legyen.
Másfelől meg itt van az Amarillisz. A hajdani ideál. Ez meg a Hesperis előtt fog elárulni, ha megtudja, hogy nőmmé akarom tenni. Mert ez nem tűri azt el, hogy én valaha boldog legyek, aki őt boldogtalanná tettem. Ha ő apáca lett, legyek én trappista.
Ha én szerencsés volnék a Magyar Bazár, Ország Világ, Magyar Géniusz, Magyar Szalon, Új Idők, A Hét, A Jókai stb. szellemdús szerkesztőnőivel és szerkesztő férfiaival közelebb ismeretségben lehetni, rég proponáltam volna nekik, hogy tűzzék ki lapjukban ezt a megfelelésre méltó kérdést: ,,Szükséges-e két szerelmes egyén között a szóbeli nyilatkozás?"
Nagy érdeklődéssel várnám a beérkező válaszokat.
Meg vagyok felőle győződve, hogy a nagy többség azt felelné, hogy ,,nem szükséges", sőt sokan emlékeztetnének Heine ,,madame, je vous aime" schlagwortjával arra, hogy a szerelmi nyilatkozat egyenesen a banális frázisok kategóriájába tartozik: tréfának sok, komolynak kevés.
Ezen a nézeten voltam én is. Akiért én forrón érzek, az tartozik az én melegemet érezni; ha az én lelkem az ő lelkét keresi, az ő lelkének a dolga magát megtaláltatni. Én az egész valómat neki adományoztam; azt teheti velem, amit akar; rabja vagyok, mit akar még tőlem többet? Egy röpke szót? Egy ígéretet? Hiszen nem vagyunk még Észak-Amerikában, ahol egy be nem váltott házassági ígéret bíró elé kerül, s dollárokban taksáltatik.
Lesznek sokan, akik azt fogják mondani, hogy igenis van egy szájjal kifejezhető szerelmi nyilatkozat, mely minden kétséget kizár, s mely dacára annak, hogy semmi nemzet szótárában föl nem található, sőt még hieroglifokban sincs kifejezve, mégis minden nemzet által megértetik; ezt a nyilatkozatot száj mondja szájnak.
Csakhogy a mi adott viszonyaink között ez nem volt alkalmazható.
Hesperis sohasem volt található a nagynénje nélkül. De különben is nagyon óvatos volt.
Egy aranymondását megörökítettem a jegyzőkönyvemben. ,,Aki egy leányt, akit nőül akar venni, elébb megcsókol: saját magának rak föl szarvakat."
Rettenetes mondás ez!
De hát mikor a leányok Shakespeare-t tanulmányozzák, s találnak benne ilyen dolgokat:
,,Ofélia: Míg hozzád nem menék, násszal kecsegtetél."
,,Hamlet: El is vevélek - ha hozzám nem jövél."
Igazán! A leányok a színházban annyi okos dolgot tanulnak, hogy szinte csoda, ha még egy leányt el lehet bolondítani a rendes életben.
Meg voltam felőle győződve, hogy Hesperisben olyan nőt fogok bírni, akit teljes életemben - becsülni fogok.
Egészen megnemesültnek éreztem általa magamat, lelkem magasabb régiókban csapongott, s korábbi életemre elítélő szigorral gondoltam vissza.









Jókai Mór: De kár megvénülni!


VII. AZ ÉLVEZETES NÁSZUTAZÁS
No! Hála a papnak! Hallom e fejezet címének olvasásánál, csakhogy a végén járunk már ennek az unalmas históriának. Viszi már a hős a menyasszonyát!
Dehogy vége! Dehogy unalmas! Dehogy viszi! Most lesz ez még csak tréfás dolog!
Az én esztendőm vége felé törekedett, ami a kánikulába esett.
A jogtanácsosék elutaztak Karlsbadba, hat heti kúrára. A törvényszékek szüneteltek, az ügyek pihentek, igazgatósági gyűlések nem tartattak. Én vendéglőbe költöztem, mert a cselédség is mind szabadságot kapott. Ez idő alatt aztán mindennapos látogatója voltam a septemvirék házának.
Ők állhatatosan Budapesten töltötték a nyarat. Hesperis azt állította, hogy szebb üdülőhely nincs a világon Budapestnél. Itt van fürdő is, hétféle: hideg, meleg, sós, sáros, az ember válogathat benne. Az öregúr néha példálózott, hogy milyen nagyon szeretné megnézni a dobsinai jégbarlangot, már tíz esztendeje nem volt kinn a fővárosból. Tátra-Füred is nagyon szép lehet. Aztán csak nagyot sóhajtott. Nem lehet, mert nem lehet.
- No, majd augusztusban! - mondám én, jelentésteljes pillantást vetve a szemlesütő Hesperisre.
Akkor majd lehet.
Ki lehetett vetni az abrakadabra útján, hogy ennek a biztatásnak mi az értelme.
Többször előhoztam Hesperisnek, hogy én augusztus közepén érem el a nagykorúságom napját, akkor egyszerre ura leszek a sorsomnak, átvehetem a vagyonomat, és megházasodhatom.
...Akkor aztán mehet a septemvir Tátra-Füredre, nem kell neki leányt őrizni idehaza.
Ezt csak értheti, aki logikát tanult!
Ha csak egy szót szólt volna a septemvir; ,,Kérem, magyarázza meg ön jobban!" Hát előrukkoltam volna vele szabatos formulázással. De én azt hittem, hogy érti, tisztában van vele.
Augusztus elseje bekövetkezvén, egy határozott lépést tettem előre.
Ez a nap a nyári költözködések határideje.
Titokteljes önérzettől ragyogó (gondolom legalább) orcával jelentém Hesperisnek, hogy úri szállást fogadtam a Kerepesi úton. Első emelet, négy szoba az utcára, kettő az udvarra; szalon, ebédlő, boudoár, dolgozószoba stb.
Annál a szónál, hogy ,,boudoár", gyöngéden tekintettem a szemébe: gondoltam, ezt csak megérti. Nem látszott megérteni. Még jobban megmagyaráztam.
Elmondtam neki, milyen bútorokkal szereltem föl a szállást. A boudoár szakasztott mása annak, ami Hesperis itthona; erről van lemásolva. (Ez már csak világosan érthető.)
- Most már nem hiányzik más az én otthonomból, mint egy édes női hangnak idvezítő zengése.
Hesperis azt mondta rá, hogy ,,szép" - a cérna végét elharapva a fogával, s tovább stikkolt, a cérnát a tűbe fűzve.
- Ez az utolsó fodor ugyebár, amit most hímez?
- Nem tudom.
(Mégsem tudja? A násznap után nem sokkolnak több fodrot.) A septemvirnek is elreferáltam az új szállásom eseményét. Az meg azt mondó rá, hogy ,,ejha"!
Csak legalább kérdezte volna meg tőlem, hogy minek öcsémuramnak az a hat szoba! (Eddig egy is sok volt.)
Mikor aztán elközelgett az a nap, amely nagykorúvá születésemet meghozta, jónak láttam világosabban nyilatkozni Hesperisék előtt.
Délelőtt tettem látogatást, amikor a septemvir is otthon volt. Először is őhozzá nyitottam be.
Egész komolysággal előadtam, hogy én most leutazom a Bánságba, abból a célból, hogy a néhány nap múlva bekövetkezendő nagykorúságom alkalmából apai birtokomat átvegyem, s eddigi gyámommal leszámoljak. Mihelyt ez megtörtént, s én a sorsomnak és vagyonomnak urává lettem, azonnal sietek vissza, s első dolgom lesz családi boldogságomat megalapítani.
A septemvir megrázta a kezemet, s minden jót kívánt jártomban, keltemben.
(Hát mi a manóért nem kérted meg ott mindjárt a leánya kezét?)
Elmondom az okát.
Hát én a leánykérést egész ünnepélyességgel akartam végrehajtani, ahogy apáink szokták, ahogy más magyaroknál láttam. Kérő násznagy által istápolva, tolmácsolva. S kérő násznagynak a jogtanácsost választottam; amint az hazaérkezik Karlsbadból.
Hanem azt már csakugyan megtehettem volna, hogy magának Hesperisnek megmondjam, mikor egy órára egészen egyedül maradtam vele; a társalkodónő távol volt: ,,kisasszony! én magát szeretem; én a kezét, szívét, lelkét magamévá akarom tenni, cserében az enyimért", mielőtt búcsút vettem tőle.
Máig is önfölpofozási vágyakat érzek, ha visszagondolok rá, hogy micsoda ostoba helyzetet szereztem magamnak, amidőn a kiválasztott kedvesemnek nem mondtam meg, hogy mi a komoly szándékom vele.
Zsebemben volt a jegygyűrű. Ráhúzhattam volna az ujjára. Az is nyilatkozat lett volna.
Nálam volt a szállásom kulcsa. Letehettem volna az asztalára azzal a kéréssel, hogy távollétemben nézze meg azt a kék szobát; olyan szépnek találja-e, mint az itthonit? Ez is lett volna valami.
De én egyikre sem tudtam magamat elhatározni. Én, aki más nőknél mindjárt az egzekúción kezdtem a processzust, olyan félénk voltam ezzel a leánnyal szemben, mint egy gimnazista az első táncleckén. Az a kalugyer feküdt a mellemen az átkozott horoszkópjával. Hiszen ha nagykorú leszek, megnyílik a torkom egyszerre.
Az egész búcsúzás csupa szentimentális sóhajtozásból telt ki. A szemeink kérdeztek és feleltek, de nem volt fonográf, amely ezt a beszédet megfixírozza.
Még mikor a búcsúvételnél kezet szorítottam vele, úgy nógatott valami, hogy ,,no most! itt van szemközt; szorítsd egyszerre magadhoz! Nyomj egy forró csókot az ajkára!" - Azzal is meg lett volna pecsételve a kettőnk sorsa. - Ezt a percet is elszalasztottam.
Majd ha visszatérek! Mint diadalmas hódító! Hiszen csak néhány nap a különbség.
Addig még hadd maradjon kinyíltan a lótuszbimbó.
      
       
Amit most elmondok, azt már mástól hallottam később. Amint eltávoztam Hesperistől, a septemvir átjött a leánya szobájába.
- Nos? Nyilatkozott előtted?
- Nem az.
- Énelőttem sem.
- Elmondta, hogy házasodni készül, de hogy kit akar elvenni, arról nem szólt.
- Nem értem a dolgot.
Abban nyugodtak meg, hogy talán majd levélben fogom a nyilatkozatomat közölni velük. Várták szép türelmesen. Azonban az én nagynevezetességű 25-ik születésnapom is elmúlt, s az én levelem mégsem jelentkezett.
És azután még egy hét elmúlt, s levél csak nem jött.
A septemvir egyre iparkodott vigasztalni nyugtalankodó leányát, hogy nekem most véghetetlen sok a dolgom. Egy ilyen örökség-átvevés komplikált história. A közjegyzői intézmény még nem volt behozva. Mindent ex praesidio kellett elintézni. Fürdőidény van. Vicispán, árvaszéki elnök, bizonyosan ki Buziáson, ki Mehádián, ki Monyászán áztatja fáradt tagjait, azokat most nehéz kihúzni a kádból. Az is nagyon valószínű, hogy az árvapénztár nem képes olyan rögtön likvidálni a kapitálisomat. Sőt föltehető, hogy én most abban fáradozom, hogy a szülői kastélyt helyretataroztassam; oda szándékozom vinni a mézeshetekre a menyasszonyomat. De már azért csak írhatnék egy rövid levelet. Csak annyit, hogy mikor térek vissza. Végre már nem maradt más, mint az a föltevés, hogy a postás, aki a levelemet szállította, postaszekrényestől együtt belefulladt a legutóbbi felhőszakadás okozta árvízbe; vagy pedig a Macsvánszky bandájának a kezébe került.
Én pedig az egész levélnemírást egy idétlen theáterkup kedvéért rendeztem. Úgy akartam beesni a színpadra, ahogy azt a vígjátékokban láttam, s addig nem szóltam senkinek egy szót sem a házasulási tervemről, amíg az örökségem birtokába nem jutottam, s az apai házat lakható állapotba nem helyeztem.
...Egy szép (azaz, hogy csúnya) reggelen aztán bekopogtat a septemvirhez Nikkel.
Az én kedves barátom, akit eddig folyton az örök uniformisában lehetett csak látni, ezúttal kockás civilruhába volt öltözve; Bismarck-án-colér színű nyakravalóval, májszínű kalappal, turista bakancs a csánkóin, a mancsai vörös kesztyűkbe hüvelyezve. Még fehér szegfű is volt a gomblyukában.
A septemvir szobájában volt éppen a leánya is, aki a látogató érkeztével rögtön el akart tűnni a mellékszobába.
- Kérem kisasszony, maradjon itt - instálta Nikkel -, kegyednek is meg kell hallani azt, amit őméltóságának előadni készülök.
S azzal belépett, in medias res.
- Én mint leánykérő jövök ide. A katonai pályától megváltam, az acélbronzból elég volt nekem, áttértem a vaspályára. Egy új hazai nagy vasútnál elnyertem a főmérnöki állást, háromezer forint fix fizetéssel, ezer forint lakpénzzel s egyéb akcidenciákkal; képes vagyok egy nőt becsületes munkámmal eltartani: később előmenetelre is van kilátásom. Én a kisasszonyt régóta szeretem, s ha viszonzásra találnék, a lelkemet teszem rá, hogy boldoggá fogom tenni.
A septemvir a leányára nézett, a leány pedig az apjára.
- Önnek az ajánlata fölöttébb megtisztelő ránk nézve - mondá a septemvir. - De engedni fog ön nekünk egy pár napi gondolkodási időt.
- Nem lehet, méltóságos uram. Én a társulatomtól mától számított két heti szabadságot kaptam; abból egy napot sem lehet elvesztegetnem. Önök engem egy év óta ismernek; tudják, ki vagyok, mi vagyok. Én két nap múlva sem leszek se szebb, se jobb, mint ebben az órában. Két óra untig elég lesz önöknek az elhatározásra. Én azalatt elfutok a püspökhöz, kiveszem tőle a diszpenzációt; magammal hozom a káplánt meg két tanút. Itt a háznál végbemehet az esküvő. Ami az útra legszükségesebb, az egy kézitáskában elfér, s ha Isten úgy akarja, a délután két órai vonattal már a rezervált kupéban ülünk, s robogunk a szép Helvécia felé. - Tehát a viszontlátásig.
A fickó egész bizonyosra vette a dolgot.
A septemvir meg a leánya hüledezve nézett egymásra.
- Mit szólsz ehhez, leányom?
- Mit szólsz hozzá, édesapám?
- Én azt mondom, hogy ez meggondolni való dolog.
- Az ám.
- Sőt azt mondom, hogy ezen nincs mit gondolkozni. Ez már itt van. Ez beszél, nyilatkozik, világosan szól. Énnek a szándékát nem kell abrakadabrával lehüvelyezgetni. Az a másik kupcihér, ki tudja, hol jár? Ki tudja, mit akar? Se szól, se beszél, se ír: se nekem, se neked. Teljes életében mindig csapodár volt. Ki tudja, a sok régi szeretője közül melyiket szándékozik az új szállásába beplántálni? Kitelik tőle, hogy az oltár előtt hagy ott. Ez a fiú pedig, megvallom igazán, hogy egészen az én kontentumom szerint való. Igazi selfmademan. Nem stréber. Szolid pályát választott. S mindjárt fölül kezdte. Ebből derék férj lesz. Én azt mondom, hogy csapj föl a kezébe. Énnél jobb partit nem csinálhatsz.[1]
A szép Hesperis először vállat vont; azután egy pár könnycseppet törült ki a szeméből. Ezek voltak a búcsúkönnycseppjei. Azután jöttek a bosszankodás, az elkeseredés könnyei; míg egészen belekeseredte magát az irántam való méltó haragba, s a kitűzött két óra elmúltával már nem látszott meg a szemein, hogy sírt.
Azalatt bepakolt a kézitáskába.
A Nikkel pedig vágtatott egyenesen a püspökhöz.
Az éppen útra készült. Már a porköpönyegét is fölvette.
- Mi kell, fiacskám? Alig ismerek rád ebben a kadrollírozott kosztümben.
- Frissen, szentatyám, egy diszpenzációt.
- Fiam! útban vagyok. Itt a négylovas hintó a parókia előtt, visznek falura, előkelő nostras, oszlopos tagja az egyházkerületnek, haldoklik, óhajtja az úr vacsoráját föladatni. Estére hazakerülök. Addig várhatsz.
- Aki vacsorálni akar, inkább várhat. Az én dolgom sürgetős. Mert én még ebédelni akarok a vasútnál, s addig meg kell történnie az esküvőmnek.
Addig erőszakoskodott, amíg kicsikarta a szentatyából a szükséges fölmentést a háromszori egyházi kihirdetés ceremóniája alól.
Azzal aztán szaladt a káplánhoz. Az jó pajtása volt.
- Szervusz pajtás, frissen vedd föl azt a stólát!
- Ki haldoklik?
- Én esküszöm. Ebben az órában.
- De én meg utazni akarok. Itt a körutazási jegy a tárcámban. A vonat indul délben, s ma még templomot kell tartanom.
- Hiszen délig mind átesünk rajta. Itt hagyom a fiakkeremet. Hozz magaddal két násznagyot is. Templom után foghatsz a hívek közül, két forint napidíjért; aztán vágtatsz az egyházfival a septemvir házához; annak a leányával esküszöm.
Ez döntött. A septemvir is nostras.
A káplán megígérte, hogy ott lesz templom után.
Nikkel a két órai határidő elteltével betoppant ismét a septemvirhez.
- Minden rendben van - mondá őméltósága.
- Részemről is - mondó Nikkel. - Itt a püspöki diszpenzáció, itt a két karikagyűrű, rögtön érkezik a káplán a két násznaggyal.
A papa ezzel átvezette a leendő vejét a leányához.
Hesperis úthoz volt öltözve, csak éppen a menyasszonyi fátyolt próbálta föl a fejére, ami múlhatatlanul hozzátartozik a házasságkötéshez.
(Remélem, hogy amint a miniszter elrendelte, hogy a polgári házasságnál a fungáló államhivatalnok tartozik a széles háromszínű rendszalagot föltenni, a menyasszonyra is ráparancsoltatik, hogy a kontyára fátyolt tűzzön.)
Nikkel úszott a boldogságban.
Pontban tizenkét órára megérkezett a káplán, az egyházfival meg a két tanúval; nem sokat ceremóniázott; ő is sietett a vasútra; az övé Ruttka felé ment; hamarjába összeadta a boldog jegyeseket, fölhúzta az ujjaikra a jegygyűrűt, megáldotta őket. A nagy moles matrikulát természetesen nem hozta magával; hanem beírta az összeadott pár nevét, a két (templomból kijöttében elfogott) tanú nevével együtt a tárcájába; majd otthon beírhatja az anyakönyvbe. Azzal futott haza; a dejeuner-t sem várta be. A boldog pár sem várta be; azt maga költhette el az örömapa a süket nagynénével. A gyerekek siettek boldogságuk útját megkezdeni. A vasúti restaurációban kényelmesen megebédeltek. Az első csöngetésnél Nikkel karjára vette a menyasszonyát meg a plédjét; kezébe kapta az útitáskáját, s vitte magával a peronra, ahol a vasútiak, mint magas vasúti hivatalnokot, szívélyesen üdvözölték.
Én pedig ugyanakkor a temesvári vonattal zakatoltam fölfelé; tele büszke tervekkel és szivárványos reményekkel.
Az alföldi vonat két perccel hamarább érkezik meg, mint a Bécs felé induló vonat elindul. A pasasíroknak addig várni kell a kiszállással, amíg a bécsi vonat ki nem robog az indóházból. Addig nem nyitják ki a vagonajtókat.
Én kíváncsian néztem ki a kocsiablakon. Hát egyszer mit látok?
Az én Hesperisemet látom fölkapaszkodni a lépcsőkön az átelleni vagonban!
S utána mindjárt megint kit látok fölmerülni a lépcsők fokán? Az én Nikkel pajtásomat - álruhában, stuccernek öltözve; kockás dzsekkben, májszín kalappal, fehér szegfű a gomblyukában, útitáska a kezében meg parazol.
Ezek odatelepesznek le, éppen velem átellenben egy kupéba, igen gyöngéden bánnak egymással. Még annyit láthatok, hogy Nikkel kiveszi a fehér szegfűt a gomblyukából, s azt Hesperisnek nyújtja, amit Hesperis azzal viszonoz, hogy a keblébe tűzött piros szegfűt adja érte cserébe. - Azzal lehúzzák a függönyt az ablakra, s hogy semmi kétség se maradjon fönn, a kalauz kiakasztja az ablakra kívülről a sokatmondó táblát: ,,gemiethet!"
Hisz ez leányszöktetés! Nőrablás! Fényes nappal.
Ki akartam ugrani az ablakon! Meg is teszem, ha az a rézpálca keresztbe nem áll előttem.
A gyorsvonat fütyült, s azzal az orrom előtt vitte el robogva a menyasszonyomat.
Én erőszakkal fölnyitottam a vagonajtót, s azzal eszeveszetten rohantam le a vaslépcsőkön, s nekiiramodtam a szabaddá lett sínek között a gyorsvonatnak.
Szerencsére az inspekciós rendőrbiztos nyakon kapott, visszarántott.
- Megveszett az úr?
- Meg hát. Ahol! Rabolják a menyasszonyomat!
- Csak nem akarja ön elfogni a gyorsvonatot röptében?
- De mikor a menyasszonyomat rabolják az orrom előtt!
- Hát azért ne szaladjon ön a vonat után, mert azt el nem éri. Van telegráf a világon. Elébe kerülhet.
Ez eszemre térített. Persze hogy itt a telegráf, tíz lépésnyire a hátam mögött.
- Egyszerű a dolog - magyarázta a rendőrbiztos. - Telegrafálunk a váci rendőrkapitánynak meg az esztergominak, az érsekújvárinak, a pozsonyinak sorban, valamelyik csak letartóztatja a szökevényeket.
- No, hát gyerünk, telegrafáljunk!
- Hja, az nem megy olyan rövidesen. Nekem erre nincs meghatalmazásom; önnek a följelentése sem bír elég hitelességgel, hogy annak az alapján két utazót elfogjanak a szabad Magyarországon. Alkotmányos korszakban élünk, uram! Az nem járja, hogy egy urat meg egy hölgyet csak úgy mirnikszdirniksz útközben letartóztassanak. Hanem tessék velem a rendőrségre jönni, s ott a főkapitány úr előtt legitimálni a följelentést.
Végig kellett hallgatnom a megérdemelt útbaigazítást. Mentem a főkapitányhoz, vittem magammal a fiakkeren a rendőrbiztost. Aki látott minket együtt kocsikázni, azt hitte bizonyosan, hogy az visz engem. Egyenruhában volt.
Tíz perc múlva ott álltam a főkapitány előtt. Hiszen ismerted Thaisz Eleket. Jó pajtásod volt. No, hát!
Mekkorát nevetett a szemem közé, mikor előadtam neki a följelentésemet, meg a letartóztatás iránti követelésemet.
- Te vagy-e bolond, vagy engem tartasz annak? Az a te állítólag elszöktetett menyasszonyod Kiss Mihály septemvirnek a leánya, az elszöktető pedig báró Nikkel, császári tüzérkapitány. Ha én ezeket letartóztatom a te föladásodra, akkora orrokat kapok - kettőt, a belügyminisztertől, meg a hadügyminisztertől, hogy viselhetem az egyiket elöl, a másikat hátul. A vicclapok mind nekem esnek! Hátha csalódtál? Nem ők voltak. Ablakon keresztül láttad. Gőz kutyafuttában! Hallucináció lehetett. Szerelmes ember szemének nem lehet hinni. Eredj el a biztossal a septemvir lakására; hátha otthon van a mátkád?
Ez egy eszme volt!
Csakugyan! Hátha otthon ül Hesperis szépen, és stikkolja az utolsó hálóréklifodrot, s a szerelmespár, akit én láttam, valami vigéc volt az orfelinájával.
Köszöntem, vittem magammal a rendőrbiztost a septemvirék lakására. Három lépcsőnként ugorva rohantam föl a második emeletre. Becsöngettem. Nem jött senki az ajtót kinyitni. Még jobban csöngettem. Még jobban nem jöttek. Aztán a belső folyosón a konyhaajtóra kerültem. Az is be volt zárva. Benéztem a konyhaablakon. Nem láttam senkit. Ebbül a szállásbul minden ember kihalt.
- Gyerünk le a házmesterhez - indítványozó a biztos.
A septemvirék szállása egyikében volt azoknak a régimódi belvárosi kontignációs házaknak, amiknek szűk kapubejárata, hosszú, keskeny udvara van, s ennek a legvégső odújában a házmester lakása, úgyhogy onnan senkit sem lehet meglátni a kis bejárók közül.
Munka volt felzörgetni az odú egyetlen lakóját.
Csak a viceházmester volt otthon. Az először is tót volt, másodszor csizmadialegény volt, harmadszor pedig délután volt. Mikor a rendőrbiztost meglátta, úgy megijedt, hogy a hallását is elvesztette.
Nagy biztatásra, hogy nem őtet akarjuk elfogni, tudott annyit rebegni, hogy ő nem tud semmit, nem látott senkit, mert ő csak a viceházmester; a főházmester, meg a felesége elmentek korán hajnalban Budakeszire búcsúra. Ő maga csak itthon tartotta a búcsút, de azt olyan alaposan, hogy most a saját nevére sem emlékezik.
Innen tehát olyan okosan kerültünk vissza, mint idejöttünk.
- Septemvir kisasszony nincs otthon! - referáltam a főkapitánynak.
- Jól van öcsém; ülj le. Mindjárt visszajön a másik biztos, akit Nikkel kapitány keresésére küldtem ki a Neugebäudéba.
Én szorongva néztem az órámat. Már Vácon túl járnak! Ott már nem csíphetik el őket...
No, de megérkezett a biztos a Neugebäudéból.
- Nikkel tüzérkapitány letette a tiszti rangját, s nincs többé a kaszárnyában.
- Ez már súlyosító körülmény - mondá a főkapitány.
- No, hát! utána azzal a telegráffal! Már Esztergom-Nánánál járnak.
- No, csak ne nánánázz annyit! Egy stáció akár inde, akár unde.
- De ördögöt akár inde, akár unde! Mikor menyasszonyrul van szó, meg a csábítójárul!
- Hiszen nem eszik meg egymást!
- De mikor lehúzták az ablakfüggönyt!
Még csak a két detektív visszatértét kellett bevárni, akik a fiakkereket járták sorba.
Volt már öt óra, mire előkerültek. Az egyik rátalált arra a bérkocsisra, aki Hesperist és Nikkelt szállította a vasúthoz. Ez tanúskodott róla, hogy az általam jelzett házból vitt egy quadrollírozott urat meg egy fehérrel díszített fekete ruhás fiatal hölgyet a vasúthoz, nem volt egyéb útikészségük egy kézitáskánál, meg egy waterprufnál.
- Ez ő! Az ő pomp fünébre kosztümje! - kiálték én felbőszülten. - Telegrafálni! főkapitány úr!
- Csitt csak! Hadd szóljon a másik detektív.
Az meg rátalált a septemvir úr rendes komfortáblis kocsisára. Akkurát fél óra múlva az elébbi útrakelés után ugrott föl a septemvir úr is a konflisba, szintén nagyon kevés útikészséggel, s ezt a szót hallatva a konfidens kocsissal: ,,No, most már én is futhatok a leányom után!"
- Itt van! Tessék! - kiabáltam én. - Az apa is fut az elrabolt leánya után. Tessék gyorsan telegrafálni!
A főkapitány még szabadkozott, hogy az az ,,után" nem okvetlenül azt teszi, hogy a leánya ,,után" szalad; hanem hogy miután a leánya már elment, az után mármost ő is szaladhat valamerre.
Erre aztán méregbe jöttem, fenyegetőztem, amerikai párbajjal kínáltam a rendőrfőnököt, míg utoljára kötélnek állt, s telegrafált a pozsonyi rendőrkapitánynak a szökevények letartóztatása végett, utasításul adva, hogy csak okosan, szőrmentében bánjon el e kényes üggyel.
       
- Station Preschburg! - hangzott a perronon. (Még akkor német volt a vasút.)
- Itt kapni fölséges mákos kalácsot! - mondá Nikkel.
- Én jobb szeretem a diós kalácsot - viszonzá Hesperis. Nikkel kidugta a fejét a vagon ablakán.
- Sie! Hé! Nuszpájgl her!
Egyszer csak nyitogatták a vagonajtót.
- Nos! Hozzák már azt a nuszpájglt?
- Azt ugyan nem hozok - szólt a fejét bedugó egyéniség -, mert én a pozsonyi rendőrkapitány vagyok; hanem bátorkodom uraságodtól tisztelettel megkérdezni, hogy uraságod méltóztatik-e báró Nikkel, nyugalmazott tüzérkapitány lenni?
- Igenis én vagyok.
- Akkor bátor vagyok önt tisztelettel fölszólítani a törvény nevében, hogy kegyeskedjék a kíséretében levő hölggyel együtt leszállani a vagonból, és engemet követni.
- Micsoda dolog ez?
- Az a csoda, hogy én a budapesti rendőrfőnöktől kaptam táviratilag parancsot, hogy önt mint leányszöktetőt letartóztassam, s a továbbutazásban meggátoljam.
- Ez egy ostoba Schábernakk! - kiabált Nikkel. - Ez a hölgy az én törvényes feleségem, akivel rendes lelkész által, két tanú és saját atyja jelenlétében forma szerint összeeskettettem.
- Elhozta uraságod magával a házasságlevelét?
- Hozta az ördög. Hát kinek jut eszébe a házasságlevelét a zsebében hordani, mint valami passzust?
- Pedig az jó volna, ha itt volna; mert akkor én, annak az előmutatása után, uraságodat tisztelt nejével együtt, a saját felelősségemre, tovább hagynám utazni; így azonban a kapott parancs értelmében kénytelen vagyok ismételten fölszólítani, hogy szálljanak le mind a ketten a kupéból, s kegyeskedjenek magukat az én felügyeletem alá helyezni. Semmi kompromittálás nem lesz belőle. Önök beszállnak a Zöld fa vendéglőbe, két külön szobába. Egy telegráfváltás tisztázni fogja a helyzetet. Legfeljebb néhány órai késedelem lesz belőle. Az esteli vonattal tovább utazhatnak önök Bécsbe.
Nikkel nagyot nevetett a tréfán, aztán Hesperis is nevetett.
Kiszálltak a vagonból, s bementek a váróterembe, folyvást udvariasságokkal traktáltatva a rendőrkapitány által, ki maga hozott nekik pozsonyi móhnpájglit és nuszpájglit.
Amint a vonat továbbrobogott, a rendőrkapitány maga ajánlkozott Nikkelnek, hogy a letartóztatása elleni protestációjáról jegyzőkönyvet vesz föl, a bizonyítékait elősorolva, s azt rögtön táviratilag tudatni fogja a pesti rendőrfőnökkel.
Nikkel aztán tollába mondta, hogy ő Kiss Mihály septemvir úr leányát atyja beleegyezésével vette nőül, amelyre autentikus bizonyítékok találhatók először az atyánál, másodszor pedig az eskető káplánnál, akit szintén megnevezhet, ott lesz beírva az anyakönyvbe a mai dátum alatt a megkötött házasság.
Nagyon jól van. Ez mind föladatott a távíróhivatalba. A válasz egy pár óra múlva itt lehet.
Addig kényelmesen meg lehet vacsorálnia vasúti traktírnál. Nikkel a rendőrkapitányt is meghívta az asztalukhoz; bruderschaftot is ivott vele: ,,hiszen mindketten kollégák vagyunk: te is kapitány, én is".
- Ez a kis intermezzó egészen regényessé teszi a nászutazásunkat - mondó Nikkel. Hesperis kevésbé volt elragadtatva. Az ő büszkeségét sértette az, hogy őt csak egy óráig is elszöktetett leánynak tarthassa valaki.
Még hamarább, mint a Pestről jövő esteli vonat, megérkezett a távirati válasz a pozsonyi rendőrkapitányhoz. Igen rövid tartalmú volt.
,,Fölhozott ellenbizonyítékok nem találhatók. Letartóztatás továbbra fönntartandó. Bővebben levélben."
- Ez már bolond helyzet! - fakadt ki Nikkel, míg Hesperis elkezdett sírni. - Hogy értsem ezt? Bizonyítékok nem találhatók!? Elnyelte a föld a septemvirt? a papot? a mátrikulát?
- Én nem tudom - szabódék a rendőrkapitány. - De mármost kénytelen vagyok a letartóztatást érvényesíteni, s önöket beszállítani a vendéglőbe. Egy éjszaka nem a világ. Reggel majd földerül a talány.
S azzal föleskortálta a boldog párt a Zöld fába; ott fogadott ki a számukra két szobát, de nem egymás mellett, hanem átellenben, s ott hagyott egy detektívet a két szobát elválasztó folyosón, azzal a szigorú utasítással, hogy ezt az urat és hölgyet semmi szín alatt egymással összejönni ne engedje; ha az egyik elhagyja a szobáját, a másik maradjon a magáéban, amíg amaz vissza nem tér; beszélhetnek az ajtóbul egymással, levelezhetnek; de kezet már nem szabad egymásnak nyújtaniok.
Ilyen volt az én kedves Nikkel barátom nászutazásának az első éjszakája.
Másnap reggel megérkezett a pesti rendőrfőnök tudósító levele a pozsonyi rendőrkapitányhoz.
Kiss Mihály septemvir elutazott, senkinek sem mondta meg, hová. Lakásán nem maradt senki; minden cseléd szabadságot kapott, nem tudni, mennyi időre; azok mind szétfutottak, nem tudni, merre. - A káplán is elutazott, azt a végcélt hagyva hátra, hogy megy Norvégiába az éjféli nepfölkeltét megnézni. A matrikulába nincs beírva semmi aznap kötött házasság. (Azt a káplán úr a nagy úti sietségben a tárcájában felejtette, gondolva, hogy majd ráér beírni, mikor visszakerül Awa Saxárul.) Az egyházfi pedig semmiről sem tud semmit. Azt mondja, hogy őtet künn hagyták a konyhában, se egy darab kaláccsal, se egy pohár borral meg nem kínálták, még csak a szokásos tallért sem nyomták a markába. (Itt van, nesze, Nikkel, a te fösvénységednek a jutalma!) Ő bizony semmit sem tud róla, hogy a septemviréknél lakodalom lett volna. Azt a két embert sem ismeri, akivel egy kocsin ment odáig; nem tudja, honnan szedte föl őket a káplán.
- No, most meg vagyunk lőve! - lamentált Nikkel kétségbeesve.
Ekkor aztán Hesperis tanúsítá nagyobb lélekerejét.
- Ne essünk kétségbe. Én tudom, hová ment apa? Nekem sokszor mondta: ,,hej, amint téged férjhez visznek, azonnal vágtatok Dobsinára; jégre teszem magamat a kánikula alatt".
No, hát rögtön írtak Dobsinára hivatalból, ott van-e Kiss Mihály úr?
A dobsinai elöljáróság visszafelelt: ,,Igenis, itt volt Kiss Mihály úr, de nem találta eléggé hidegnek a jégbarlangot, s odább pályázott hidegebbet keresni Tátra-Füredre".
Tehát utána Tátra-Füredre! Még akkor nem volt ám ezen a vidéken se vasút, se távíró. Delizsáncon ment a gyorsposta.
Tátra-Füredről visszajött a válasz a pesti főrendőrséghez: ,,Itt volt igenis Kiss Mihály úr, de nagyon hidegnek találta a vizet, s odább fuvarozott Trencsén-Teplicre."
(És azalatt Nikkel barátom és Hesperis folyvást diskurálhattak a két szemközti ajtóból egymással - amiről nekik tetszett.) Végre ott nyomták Kiss Mihály urat Teplicen, mikor éppen a tagjait áztatta a tükörfürdőben.
Csakhogy az azt válaszolta a hozzá intézett kérdésekre, hogy ő sohasem volt septemvir, mert ő patyikus Kisújszálláson, és semmiféle leányát sem adta férjhez, mert még felesége sincsen.
- No, most már ide vagyunk fagyva! - kiáltó Nikkel dühösen.
- Személyleírás szerint kell apát köröztetni! - erősködött Hesperis még dühösebben.
Azt is megtette a kedvükért a derék rendőrség. Minden fürdőintézethez megküldték Kiss Mihály septemvir úrnak a személyleírását, a ,,puncta de utri"-val együtt.
Hogy hány vörös szakállú, nagyfejű, kurtalábú hazafit fogtak nyakon ennek a kurrentálásnak a következtében, Kabolya-Polyánától kezdve Krapina-Teplicig Kiss Mihály septemvir helyett? azt nem tudom; hanem hogy az igazit nem találták meg, az históriai adat.
És azalatt nap nap után ott ült az én barátom Nikkel meg az én Hesperis barátném a pozsonyi Zöld fában, két külön szobában, és írt egymáshoz szerelmes levelet.
Én pedig azalatt mindennap kétszer rohantam be ajtóstul Thaisz Elekhez, hogy hozzák-e már a szökevényeket haza; úgyhogy már azt indítványozta a főkapitány, hogy itt van egy üres zárka a rendőrházban, vegyem ki árendába, s lakjam benne.
Hiszen tudtam volna én, hogy mit csináljak! Amint értesültem róla, hogy Nikkelt letartóztatták Pozsonyban, amint tapasztaltam, hogy a dolog hosszú pórázra húzódik, nap nap után múlik, s a Nikkelt, meg a Hesperist mégsem szállítják haza, elszántam magamat, elmentem a puskamíveshez, vettem két jó párbajpisztolyt, s siettem a vasúthoz.
El Pozsonyba! Majd szerzek én magamnak szatiszfakciót! Nem kell nekem ahhoz rendőri asszintencia.
Mielőtt azonban jegyet váltottam volna, odajött hozzám az a bizonyos ismerős rendőrbiztos, s a karomra téve a kezét, azt mondó nyájasan:
- Uraságod Pozsonyba akar utazni, ugye?
- Igen.
- Nikkel urat akarja fölkeresni, ugye?
- Az ám.
- Ebben a fekete tokban pisztolyok vannak, ugye?
- Ühüm.
- No, hát barátságosan figyelmeztetem önt előre a sorsára. Amidőn uraságod a ,,Zöld fa" vendéglőhöz megérkezik, ott önt egy jól értesült rendőrfogalmazó veszi gondviselése alá, aki el fogja önt vezetni a szobájába, amely éppen a Nikkel úré mellett van. Ott azután a falon keresztül beszélhetnek önök egymással, amit akarnak; de egyszerre kijárni a szobájukból tiltva lesz; önök egyformán rendőri felügyelet alá vannak helyezve.
No, már ez egészen kihozott a sodrombul.
Micsoda dolog ez? Muszkaországban vagyunk-e? Politzeistaat lett-e Hunnia? Ezt nem tűri el a magyar!
Rohantam a vasúttól egyenesen a rendőrfőnökhöz. Majd tartok én annak egy filippikát!
No, ugyan jó helyre mentem.
Thaisz Elek éppen föl volt paprikázva egy ellenzéki cikk invektíváitól, mikor bebotlottam hozzá.
El sem hagyta kezdenem a replikámat.
Úgy förmedt rám, mint egy erzerumi kajmakám. Nem per tu, hanem per ,,az úr" beszélt hozzám.
- Az úr el akart szökni Pestről! Hallja az úr! Ha az úr denunciál, akkor az úr tartsa itt a fejét, s ne bújkáljon az úr! Mink az úr denunciálására a fél országot föllármázzuk, s akkor az úr megfordul a sarkán, egyet ugrik: itt hágy bennünket, mint Szent Pál az oláhokat! Azt mondom az úrnak, hogy otthon tartsa magát az úr, míg le nem bonyolódik az ügy, amit megindított az úr, mert ha még egyszer el próbál szökni az úr, vasra veretem az urat, s aztán szaladhat az úr Böszörményihez, Simonyi Ernőhöz panaszra. Amit kotyvasztott az úr, azt igya meg az úr! Hallja az úr! No, még így úrrá nem voltam téve soha!
Örültem, mikor kiszabadultam az oroszlán barlangjából.
Hát már a magyarnak még elégtételt venni sem szabad? Ide jutottunk?
Ezalatt Nikkel és Hesperis élvezhették az újmódi nászutazás gyönyörűségeit szakadatlanul. A szobát, a vendéglőt egyszerre csak az egyiküknek volt szabad elhagyni, a másik azalatt rendőri fölügyelet alatt maradt a szobájában. Az erkölcsőrző konstáblert minden hat órában fölváltották az ajtajuk előtt; étkezniök csak a szobájukban volt szabad.
Nikkel dühös volt! Dinamitbombákkal fenyegetődzött. Protestált, rekurrált e hallatlan jogsértés ellen; leírta a vele történt rémesetet az újságokba; petíciót küldött az országgyűléshez, rekurrált a belügyminiszterhez, igazságügyminiszterhez; azok intimálták az ügyét a főispánnak, a királyi ügyésznek; fölvilágosítást követeltek a polgármestertől, a rendőrfőnöktől; ediktaliter citálták a káplánt a norvégiai követség útján; az egész adminisztrácionális apparátus mozgásba hozatott, de azért Nikkel és Hesperis csak nem szabadult ki a kontumáciából, s a szerelmes tête-à-têtenél ott volt közöttük a konstábler...
Egyszer aztán csak hazakerült a septemvir Pestre. Nem volt ő a világ végén. Itt ült Balaton-Füreden az egész idő alatt, s minden délután ott tarokkozott a veranda alatt egy nagyváradi kanonokkal meg egy trencséni szolgabíróval színház idejéig. Talán ha újságot olvasott volna, megtudta volna belőle a szeretett családtagjai esetét hamarább is.
Természetes, hogy amint értesült az egész hajcihőrül rögtön sietett a rendőrségre, megadni a fölvilágosítást, hogy a leánya valósággal törvényes felesége a báró Nikkelnek.
A rendőrfőnök aztán sietett értesíteni a pozsonyi rendőrkapitányt, hogy rendben van a dolog; a letartóztatott párt szabad egy szobába összeereszteni; törvényes a viszony.
Ezalatt lejárt Nikkelnek a szabadságideje, fordulhatott vissza, mehetett Svájc helyett a szép Erdélyországba, vasutat traszírozni.
Engem pedig fölcitáltak a rendőrségre, ott leszidtak tetőtül talpig, hogy máskor ha valakit bolonddá akarok tenni, arra ne válasszam ki a pesti rendőrséget, mert az hazafiatlan cselekedet, s megfizettették velem a tetemes költséget, amibe ez a kriminális hajtóvadászat került. Még félév múlva is egyre fizettem erre a kontóra.
Ez volt az a bizonyos ,,mulatságos nászutazás"!
       
Hanem mármost azt kérdezhetné tőlem valaki, hogyan lehet az, hogy ezen affér után, mi ketten Nikkellel, úgy meg nem ettük egymást az utolsó farleányi falatig, mint a mesebeli két oroszlán? Hát arra igen világosan megfelelek.
Amely nap Nikkelt fölszabadították a vesztegzár alól, s nekem is megengedték, hogy mármost mehetek hetvenhét felé: otthon már várt reám egy telegram Karlsbadból, melyben a principálisom azonnal útra küld Amsterdamba, egy desperátus igénypörnek dűlőre hozatala végett, ahol periculum in mora. Nekem ugranom kellett Hollandiába.
Ott pedig két hónapig ragasztott oda ez a furfangokkal tele processzus, ahol a legravaszabb ellenfél kifárasztott már minden hazai és külföldi ügyvédet. Nojszen, emberére talált énbennem, amilyen kannibáli kedvemben voltam most. Utoljára maga könyörgött a mynheer, hogy menjek már a pokolba, fizet mindent, csak tőlem megszabaduljon. A hazai hajóstársaságnak elhoztam ötvenezer forintot, amit ők már régen a behajthatatlanok közé rubrikáztak.
Ezalatt aztán kipárolgott a fejemből az egész Hesperissel való história.
Nagyon valószínű a mesének a megoldása.
Amint a septemvir hazaérkezett, s megtudta, hogy én micsoda konfúziót csináltam idehaza, megijedt, hogy mi lesz ennek a következése. Duellum, életre-halálra! Azt sem engedhette, hogy én csináljak a leányából özvegyasszonyt, a Nikkelt megölve; de azt sem kívánhatta, hogy a veje kezdje el a polgári életpályát emberöléssel, s obligát börtönbecsukatással, tehát megtáviratozta a dolgot a principálisomnak Karlsbadba; az pedig sietett engem keresztüldobni három ország határán. A Nikkel sem találhatott rám, akinek én éppen úgy feküdhettem a gyomrában, mint ő az enyémben.
       
Valami félesztendő múlva találkoztunk össze egymással a Dorottya utcában.
Ha áll az a közmondás, hogy a ,,nagy lelkek egy gondolaton vannak": úgy mi bizonyára a nagy lelkek számába megyünk; mert a találkozónál egyszerre kiáltottuk egymásra ugyanazt az üdvözlő mondatot:
- Hogy a Kozarek kösse meg a te nyakravalódat! (Kozarek volt a pesti hóhér.)
Mást nem mondtunk egymásnak; mentünk, ki jobbra, ki balra.

És ezzel végződött az én hatodik novellám. Következik a regényem.
Már most találd ki, hogy hogyan lesz e hat szál fonálból, egy hetedik meg egy nyolcadik fonál közbevetélése mellett egy egész darab sávolyos vászon. - No, majd azt is lediktálom. No, de most eredj te is fürödni, mosd le a tintát az ujjaidról.

[1] (Én mindezt nem fantázia után diktálom; nekem [később] úgy pipaszónál, kedélyes ebéd után maga a septemvir mondta el az egész történetet minden párbeszédestől.)









Jókai Mór: De kár megvénülni!


I.
Mizogin lettem.
Gyűlölni akartam mindent, ami nőnemen van.
Az asszonytartáshoz berendezett szállásomat fölcseréltem garszonlakással.
Mindent elpusztítottam a kezem ügyéből, ami csak asszonyra emlékeztet. Illatos levélkék, szárított virágok, négylevelű lóherék: autodaféba velük. Fotográfiák? Ki a rámábul! Majd vigyorogtok itt a szemembe az íróasztalomon! Nem ismerjük egymást!
Ahelyett szereztem az antikváriustól egy csontkoponyát. Azt helyeztem az íróasztalomra. Férfikoponya volt, kardvágás nyomával.
Az eddigi külső formámat is alaposan megváltoztattam. Az államat kiborotváltam, s akkora merev inggallért viseltem, hogy túlszárnyaltam vele Irínyi Józsit. (Azé pedig tipikus fátermörder volt.)
Az ajtómon réztáblába vésve volt olvasható, hogy mikor vagyok hivatalosan található, máskor soha.
Mert hivatalom már volt elég. Hogyan jutottam hozzá? Annak igen egyszerű a magyarázata.
A kétszázezer forintnyi örökségemet megkaptam, amint nagykorúvá lettem, készpénzben, s ezen részvényeket vásároltam ugyanazon intézetektől, amelyeknél principálisom mint jogtanácsos foglalatoskodott. Azoknál fogva bejutottam az igazgató tanácsba. Jó hírem meg volt alapítva a külföldön elért tökéletes siker óta.
...A szürke ember bizony még szürkébben került haza Karlsbadbul, mint odamenet. Az orvosok nem találták el a diagnózist. Az egyik egy bajról kúrálta, a másik másikról.
Ő maga is tudta jól, hogy számára nincs orvosság. És amellett irtóztatót szenvedett.
Csak a morfium-befecskendés tette rá nézve elviselhetővé az életet. Aztán meg a folytonos munka.
Nem tudja azt, aki nem próbálta, hogy micsoda tónikus hatása van az emberi zsigerekre a szellemi munkának.
Ő csak azért élt még, hogy dolgozzék, hogy emelje, gyarapítsa azokat az iparral, kereskedelemmel foglalkozó intézeteket, amik keze alatt fölvirágoztak. Ebben a küzdelemben valóságos hős volt.
Nekem bevallá egy bizalmas pillanatban, hogy emberfölötti kínokat szenved.
- Régen leszámoltam volna az élettel, s ahhoz igen könnyű módszerem volna, csak ezt a mérget, amit csöppenkint számlálva kell kétóránkint bevennem, hajtanám föl egyszerre az egész üveggel, egy óra múlva már nem fájna semmi, de ezek a függőben levő ügyek nem bocsátanak.
És aztán sietett velem megismertetni a kezére bízott vállalatok bonyodalmas jogi kérdéseit. Tudatta velem, hogy engem szemelt ki hivatali utódjául.
...A füstbe ment házasságom óta nem nyitottam be többé azt az ajtót, amely a felesége lakosztályához vezet. Nem voltam már se kosztosa, se pártfogoltja. Beszéltem volna, ha arra a kérdésére kellett volna felelnem, hogy mi volt az oka annak a megfoghatatlan fiaskónak? - Nikkelnétől sem tudhatta azt meg; mert az az urával járt a keleti vaspályát traszírozni; ma itt volt, holnap amott.
...Egy délelőtt, mikor ismét meglátogattam a főnökömet, az ágyon kívül a karszékében találtam őt ülve; a felesége is ott volt mellette. Amint az asszonyt megláttam, visszahúzódtam az előszobába. Perc múlva csöngetés hangzott, az inas bement, rögtön kijött, s ajtót tárt előttem; már akkor az asszony nem volt ott. A szoba tele volt mósusz- és karbolillattal.
Én gratuláltam a betegnek, hogy elhagyta az ágyat, és karszékben ülhet.
- Gratulálhatsz, fiacskám - mondta a beteg, azzal a fanyar humorral, ami a legnagyobb fájdalmai között sem hagyta el soha. - Majd még az asztalra is kerülök. Az orvosok elhatározták, hogy operálni fognak. Holnap lesz a napja. Az én névnapom.
Én olyanformát motyogtam, hogy a műtétnek kedvező eredménye várható.
- Nagyon kedvező eredmény lesz - mondta ő. - Az, hogy likvidálok, s lezárom a mérleget. Én ebbe bele fogok halni.
Én biztatni akartam olyanformán, hogy magasztaltam előtte Balassa és Kovács Sebestyén doktorokat, no meg Lumniczert, aki még akkor csak asszisztens volt.
- Csak hagyd el, fiacskám. Nem értesz te ahhoz. Én jól tudom, hogy más bajom van: majd holnap a doktorok is megtudják, hogy nekem volt igazam; de már az nekem egészen közönyös lesz. Az én bilánszom be van fejezve. Erről ne beszéljünk többet. Most elébbvaló dolgunk van egymással.
S azzal egész hidegvérrel mondogatá el előttem, hogy melyik ügycsomagot melyik szekrényben találom; az íróasztala fiókjából kivétette velem a láncra fűzött kulcscsomagot: mind Wertheimszekrények kulcsai voltak.
- Ezeket vedd magadhoz, a meghatalmazásom a végrendeletemmel együtt ott van a trezórban. Téged neveztelek meg testamenti executornak.
Közbe-közbe nagyot szisszent, az öldöklő kíntól elfordultak a szemei, az ajkait összeharapta, az álla reszketett, a nyakán földagadt az aorta, a halántékain lüktettek az erek.
Megint csak folytatta tovább, amint a fájdalom szünetet tartott.
- Az igazgatóságokat már eleve értesítettem. Még tegnap beküldtem a lemondásomat a jogtanácsosságról, s tégedet ajánlottalak utódomul. Azok még ma gyűlést tartanak, s meg fognak téged választani. Amit különben az én ajánlásom nélkül is megtennének - saját érdekükben. Te igen jól fogsz engemet kipótolni.
Azzal azt a kiszáradt, ideges kezét odanyújtó elém.
Én kénytelen voltam odatérdelni eléje, a könnyeimet nem tudtam eltitkolni. Ő több volt rám nézve az életben az édesapánál.
Azzal csak ott tartá az ölében a megszorított kezemet, a másik forró kezét pedig a fejemre tette.
- Úgye, hogy jól fogsz engemet kipótolni? - Ismédé, még erősebben szorítva a kezemet. - Ezeknél az én kedvenc alkotásaimnál, amiket én emeltem fokról fokra, becsülettel, értelemmel, a közönség, a haza javára. Ami e nehéz órában megnyugvást ád a lelkemnek, az a tudat, hogy nem fognak ez alkotások összeomlani; lesz erős kéz, okos fő, becsületes szív, ami azokat tovább építi. - Ugye, fiacskám?
- Ez sok nekem, édes öregem.
- Megállj csak. Még több is jön. Még nem szabadulunk meg egymástól. Még van egy nagy közös adósságunk. Egy közös obligónk, amiben le van kötve testünk, lelkünk, örök idvességünk.
Valami bizonytalan sejtelem fogott elő erre a szóra.
- Mi tartozunk valamivel közösen? - kérdezém.
- Igen. Egy elrontott emberélet helyrehozásával. Mikor benyitottál hozzám, itt láttál valakit mellettem, s azzal visszahúzódtál. Mikor meg én behívattalak, akkor ,,ő" sietett ki innen. Tinektek nem szabad egymástól elfutnotok többé.
Ezzel mind a két kezével megragadta a kezemet.
- Tudod most már, hogy ki az, akinek mi annyival tartozunk mind a ketten? Ez a szegény asszony, aki mártírja volt a női erénynek egy évtizeden keresztül. Ha annyit vétett volna egy nyomorult élettárs mellett, mint Magdolna, megbocsátana neki érte a megváltó. De ő jó volt mindig. Csak énhozzám volt jó. Föláldozta magát értem. Úgy olvasok a lelkében, mint egy kitárt könyvben. Ő szeret téged. Azért akart megházasítani, hogy a lelkét megvédelmezze e szenvedély ellen, nehogy bűnné fajuljon az. De te is szereted őt - mert kerülöd. Hogy a kész házasságod így bomlott szét, annak semmi más magyarázata nincs, mint hogy magad akartad így; mert a szíved mással volt tele.
(Még elhiteti velem, hogy az élhetetlenségem virtus volt!)
- Őneki már szóltam erről a témáról; éppen ebben az órában, mielőtt ide jöttél. Ő persze hallani sem akart erről; biztatott, hogy a műtét után fel fogok épülni, ismét ember lesz belőlem, s aztán majd az ősszel elmegyünk együtt a La Cocumellába (ott Sorrento mellett), s ott elmondjuk egymásnak, milyen napokat éltünk ugyanott, ezelőtt tíz esztendővel, a nászutazásunkban. De én tudom jól, hogy ő özvegy fog lenni három nap múlva. Többet nem adok magamnak. Korábban is özveggyé tehettem volna őt, mert halálos szer mindig van körülöttem elég. De az öngyilkosságtól mindig visszatiltott a becsület. Egy biztosítótársaságnál nagy összeg van lekötve a halálomra. Itt az öngyilkosság lopás, csalás. De arra a holnapi műtétre maga az a biztosítótársaság kényszerített rá. Itt járt az ügynöke, s olyanféle célzást ejtett el, hogy a műtét még megújíthatná az életemet. Hát legyen az ő kívánságuk szerint. Megcsókolom a műtevő orvosnak a kését, s azt mondom: ,,köszönöm". Az én obligációm ki van fizetve. Most jön a tied. Hát te fizetsz-e? Ahogy becsületes adós fizet - írás nélkül - puszta szóra?
Nem tudtam neki mit felelni. A torkomat összeszorította a görcs.
Csöngetett.
- Kéretem a feleségemet - mondta az inasnak. Pálma bejött a mellékajtón.
Mikor meglátta, hogy én minő helyzetben vagyok, térdepelve a férje lába előtt - elkezdett sírni.
- Semmi gyöngeség, Pálma! - suttogta a szürke ember. - Ezen ma át kell esnünk. Még ma. Holnap már se idő, se alkalom. Azzal a másik kezével Pálma kezét ragadta meg.
A nő is odatérdelt eléje a túlsó oldalon.
Akkor aztán egymásba tette a kezeinket. Mintha ő volna az eskető pap.
- Jó kézben hagylak benneteket... - suttogá. - Utolsó óráimat ez a gondolat megenyhíti. Úgy lesz minden, ahogy lenni kell... Úgy kívánja már a testem a megszabadító kést, mint az üdvösséget... Nem hagyom magamat elaltatni a műtét alatt; gyönyörködni akarok benne... De ne beszéljünk erről... Rövid az idő... Sok mondanivalóm van: nem kell közbeszólni...
A két kezünket odaszorító a melléhez; érezhettük, hogy lüktet a szíve lázsebességgel.
- A végrendeletemről akarok neked beszélni: - végrehajtójához. Minden vagyonomban a feleségemet teszem általános örökösömmé, azzal a világos nyilatkozattal, hogy annak új házasságkötés esetén is birtokában marad. Egy csomó jótékonysági és kulturális célra tett hagyaték terheli az egészet.
Itt pihenőt kellett tartania. Az az ismeretlen gyilkos démon odabenn olyant szorított vaskezével a szívén, hogy percekig megszűnt a verése. Az arca eltorzult alatta.
- Nagyon szenvedsz? - suttogta a nő.
- Dehogy... mosolygok.
A szívlüktetés újra megindult.
Pálma a digitalin-csöppek után nyúlt, a kis üvegcse ott állt a karszék alsó támláján.
- Hagyd el, már jól van minden.
Azzal ismét felém fordult.
- A mellékletben arról intézkedem, hogy milyen legyen a temetésem. A legegyszerűbb. Fakoporsó, semmi selyem, semmi aranyozás, semmi koszorúk. Aztán egy rövid imádság. Semmi kenetteljes gyászbeszéd. Isten tudja azt, nem a pap, hogy áll az érdemeim és bűneim mérlege, majd ő ítél. Nem kell kripta. Ott akarok a többi jámborok közt aludni. Hadd táplálja a porom a fa gyökerét.
Valami keserű mosolygás vonaglott végig az arcán.
- Frázis, frázis. Kár vele az időt tölteni. Hanem van közte egy komoly intézkedés is. Meghagyom, hogy engem a nőm hat hétnél tovább ne gyászoljon. Énnyi elég a kegyeletnek. Akkor tegye le az özvegyi fátyolt, s vegye föl a menyasszony-köntöst. Én akarom, én rendelem így! Az egyitek protestáns, a másik katolikus. Mind a két pap előtt megtartsátok a szertartást. És azután menjetek ki Belgiumba, s ott kössétek meg újból az ottani törvények szerint a polgári házasságot, minthogy erre még nálunk nincsen törvény. Ennek az okát is közlöm veled. Te hivatalos minőségedben gyakran fogsz Frankhonba és Belgiumba utazni, természetesen az asszonyodat is elviszed magaddal. Ott megtisztelnek majd előkelő főurak, miniszterek, maguk az uralkodók is udvari estélyekre, elfogadásokra való meghívásokkal. Ily eseteknél aztán nagy keserűséget okoz a nőnek, ha a nevét kifelejtik a hivatalos meghívóból. Ha a meghívott férj nem röstell utána kérdezősködni az illetékes helyen a mellőzésnek: akkor egész udvariasan megsúgják neki, hogy a francia és belga törvények szerint a pusztán pap előtt kötött házasságot nem tartják érvényesnek, s az asszonyt nem nézik feleségnek. Tehát nehogy úgy járj te is, mint én jártam, mikor a nőmmel kinn voltam Párizsban, s a császári estélyre meghívást kapva - egyedül - kénytelen voltam magamat betegnek jelenteni, hogy Pálmát meg ne keserítsem vele.
Nevetett ezen a szürke ember... nevetett! - Mi pedig sírtunk, mint két gyermek...
       
Minden úgy következett be, ahogy ő megmondta.
Másnap végbement a véres műtét. Rendkívüli, komplikált eset volt. Még a külföldi orvosi folyóiratok is körülményesen közölték a tanulságait. Én végignéztem; mert ő kívánta, hogy ott legyek; de a leírását elengedem magamnak. A publikum, tudom, hogy falná; nagyon szép az!
Negyednapra aztán megvolt a temetés, melyhez a pompát csak az utcarekesztő nagy sokaság szolgáltatta.









Jókai Mór: De kár megvénülni!


II. EGY KIS PROZÓDIA ÉS EGY KIS LITURGIA
(No, még csak ez kellett ennek a diktandó készült regénynek, hogy a tisztelt olvasó egy kis költészeti rántásillattal meg egy csöpp egyházpolitikai frissítővel regalíroztassék.)
Már pedig ezt, kedves barátom, be kell venned, mert ez olyan, mint a tatárszósz: hozzátartozik a menühöz.
Azt már elárultam az elején, hogy Pálma és Amarillisz egymáshoz nőtt Dioszkurák voltak. Először is a költészet és a görög nyelv egyesíté őket.
A görög nyelv igen szép világ!
A poézis szintén igen szép provincia!
Ők tehát együtt vállalkoztak Homér Iliászának a lefordítására. Nekem is adtak belőle egyszer-másszor kóstolót. Mint ahogy birsalma-liktáriam főzésénél szoktak a gyereknek adni a fenekén maradtból.
Amíg Pálma nem volt jegyesem, addig csak lenyeltem - no, a birsalma-liktáriumot. Nem tettem rá észrevételt.
De a megboldogult principálisom halála után ebből nekem mindennap kijárt.
A gyászra szabott hat hetet valamivel el kellett faragni. Én minden délutánt ott töltöttem a menyasszonyomnál. Sohasem volt egyedül, mindig az apácafejedelemnő társaságában. Mikor jótékonycélú hangversenyeket nem rendeztek, olyankor rendesen Iliászt fordítottak. Nekem szabad volt a szótárból kikeresnem, hogy mit tesz ez, meg amaz.
Aztán meg kellett hallgatnom a már lefordított verseket. De már itt elhagyott az udvariassági kötelem.
- Tisztelt hölgyeim! ezek nem versek! Ezek hatlábú állatok ugyan, de nem hekszameterek! Önöknek fogalmuk sincs arról, hogy mi az a daktilus.
Pálma őszintén bevallotta, hogy biz ő nem tudja, mi az. De Amarillisz pulykavörös lett, s azt állította, hogy ő tudja. Én aztán egyetlenegy hekszameter sorbul háromszor kimutattam, hogy nem tudja.
- Daktilus görög-latin szó, azt teszi, hogy ,,mutatóujj", első íze hosszú, két másik rövid, ez a versforma szintén egy hosszú, két rövid ízből áll; ha a szó végén magánhangzó van, s utána a másik szó magánhangzóval kezdődik, akkor a végtag keménnyé lesz, a daktilus bukik, s azzal oda a hekszameter. Ez nem hölgyeknek való! Hölgyekbül lehetnek doktorok, lehetnek fiskálisok, de hekszameterírók nem lehetnek. Fordítsák le kegyetek az Iliászt alekszandrínusokban. Nézzék, milyen szépek Arany János hőskölteményei.
Pálma megadta magát. Belátta, hogy csakugyan nekem van igazam. Nagy áldozat volt tőle, de meghozta a kedvemért. Nem folytatja tovább a Homér-fordítást hatos versekben.
Ebből is látható, hogy milyen hű lelke van!
De annál jobban magamra dühítettem ezzel Amarilliszt. Készen lehettem rá, hogy bosszút fog rajtam állam. Majd valami más téren, ahol készületlenül találhat.
A gyászhetek alatt aszkétákhoz illő életet folytattunk. Kézcsók volt a legnagyobb kegy rám nézve. Pálmának a budoárjába még benéznem sem volt szabad.
A gyászhetek letelte utáni első napra volt kitűzve a menyegzőnk.
Én a menyasszonyomnál úti toalettben jelentem meg, rögtön a menyegző után megkezdendő a nászutazást (miként Nikkel barátom tevé), egy nagy rózsacsokorral a kezemben.
Ezúttal szabad volt Pálma öltözőszobájába berontanom. Ő is fölkészülten várt rám.
Én azt hittem, hogy most már az a jelenés következik, ahol a vőlegény átnyújtja a menyegzői csokrot, s aztán az első csókot kicseréli a menyasszonyával.
Pálma azonban rezervált állásba helyezte magát.
- Kedves barátom, mielőtt a végzetes lépést megtennők, még egy nagy kérdésem van önhöz, aminek a válaszára meggondolási időt ajánlok. Ez egy liturgiai skrupulus.
Azt tudtam, hogy Pálma hitbuzgó, de nem bigott.
- Mi lehet az?
- Én rájöttem, hogy az esketési formula a kálvinistáknál különbözik a katolikusokétól.
- Az lehetetlen.
- Itt van. Elhozattam a préposttal is, a protestáns lelkésztül is a kézikönyveiket, olvassa el.
,,Én N. N. ezt a hölgyet, akit kezemen tartok, szeretem, szeretetből feleségül veszem; vele tűrök, vele szenvedek; sem jó, sem balsorsában hűtelenül soha el nem hagyom. Isten engem úgy segéljen".
- No, hát a kálvinista esketési formula is szórul szóra ekként hangzik.
- Nem, kedves barátom. A kálvinista pap könyvében még egy sorral több van; nézzen ide: ,,vele holtomig beérem". - Gondolja meg. Az esküvő előtt a keresztleveleinket elő kell mutatnunk. Nem titkolhatjuk el az életkorunkat. Én huszonkilenc éves vagyok. Ön pedig huszonnégy éves. Még most szép vagyok, fiatal vagyok: egymásnak valók vagyunk. De gondolja ön meg, hogy húsz esztendő múlva én már éltes matróna leszek, ön pedig élte virágában levő férfi. Nem lesz-e önnek rablánc akkor ez az eskü? Gondolja meg a választ.
De már ugyan jobbrul-balrul pofoncsapni való fickó lettem volna, ha erre mást válaszoltam volna, mint hogy mind a két karommal magamhoz öleltem, nem törődve a mellcsokra sorsával, s annyi csókot nyomtam az ajkára, amennyi csak ráfért.
- Mármost menjünk a paphoz - mégpedig az enyimhez elébb...









Jókai Mór: De kár megvénülni!


III. A NŐ OTTKINN ÉS OTTHON
Hát, biz azóta szép idők elmúlának!
Az idén ültük meg az ezüstmenyegzőnket.
(Látom, hogy vakarod az orrodat! ,,No, ez szép kis regény lesz! Philemon és Baucis!" - No, csak légy nyugton. Lesz itt meglepetés, cselszövény, nevetnivaló elég!)
Azt azonban el kell mondanom, hogy az én nőm minden tökéletességeknek a mintaképe. Még testi alakjában is az. Ennek nincsenek se migrénjei, se görcsei, se idegességei. Ennek nem kell se Marienbad, se Ostende: beéri Balaton-Füreddel. Ez nem használ se kozmetikumokat, se szépítő szereket; de még nem is tubákol (ami csaknem hihetetlen).
Aztán nem féltékeny; sohasem is volt az. - Tudod, ezt meg lehet ismerni az arcon. Amely asszony féltékeny, annak az álla alatt tokája támad; minden féltékeny asszonyt elárul a kidülledő toka. Az én feleségemnek az álla most is szépen összefoly a nyakával szépségvonalban. Ez azért van, mert nem féltékeny. - No, majd a tények próbákat fognak szolgáltatni erre.
Hogy pedig a jellemét mindjárt egy nagy vonással vázoljam, azon kezdem, hogy Pálma a megboldogult férje után örökölt tetemes életbiztosítási összeget egy emberbaráti intézmény alapjául szentelte. A nyilvánosság nem beszél róla, mert titokban működik. Az a föladata, hogy a rejtőző nyomort enyhítse, fölkeresse azt az ínséget, mely nem jön ki az utcára; hajdan boldog élethez szokott családfők, akik most a napszámba járás és öngyilkosság között válogatnak; szép leányok, kik a válaszúton állanak, ahol az éhhalál és a bűn ösvényei keresztezik egymást: ezeknek utánajárni, sorsukat kipuhatolni, azután kiokoskodni, hogy miféle munkakör, foglalatosság által lehetne számukra állandó jólétet eszközölni. Ez egy igen szép intézmény, magam is működő tagja vagyok.
De azt is el kell ismernem, hogy a siker oroszlánrésze szóror Amarilliszt illeti meg. Ő volt ennek az intézménynek az igazgatónője. Kifáradhatatlan buzgalom, éleslátó ítélőtehetség, lelkiismeretes pontosság. ő volt valóban a pedantéria istenasszonya.
(Énnek van ám tokája, de azt én csak most vettem észre. Ki gondolna az ő világi állásában a tokára?)
No, de amellett aztán, hogy a nőm ideje egy részét az emberiség javára szentelte, a többi része mind az én boldogságomnak tökéletes kimodellírozására volt fordítva.
,,A szerelem mindent pótol!" azt mondja Petőfi, és nekünk volt mindenünk, s még azonfölül ,,ez" is. Csakhogy ebben is higiéniai szempontok uralkodtak. Nem tudom, Pálma Plátót olvasta-e, vagy Gibbonbul Zenóbia és Odenatus történetét, de annyi bizonyos, hogy a bittsei várban Thurzó püspök nászfülkéjének homlokára vésett aranybetűs mondatok senkire úgy rá nem illettek, mint miránk.
És aztán, ami a boldog házaséletnek a fundamentuma: a konyha! Ebben az én feleségem felülmúlhatatlan. Mindig azt kereste, hogy mik a kedvenc ételeim; azoknak a készítésmódját maga tanította be a szakácsnénak. Te bizonyosan tudod appreciálni, hogy mi az. Az a rizskása leves lúdaprólékkal, az a bableves disznókörmökkel, azok a tüdőtáskás levesek, gulyáslevesek; aztán azok a pörkölt malacok tarhonyával, zöldpaprikával; azok a kolozsvári töltött káposzták, azok a tárkonyos bárányok; azok a spékelt vesepecsenyék, a vadak mindenféle nemei, meg azok a drága dorongos fánkok, farsangi fánkok, barátfülek; böjtös napokon a ráklevesek, halászlevek, töltött csigák, írósvajas túrós csuszák. Aztán, amit csak a föld megterem ritkaságképpen, az a csemege mind oda lett hordva az én asztalomra: az erdélyi baraboly, a lengyelországi rizikegomba, spárga az esztendő minden szakaszában, végre a gyümölcsök, befőttek és liktáriumok sokasága. Feketekávét pedig úgy nem tud a világon senki főzni, mint az én feleségem.
Mondanom sem kell, hogy Amarillisz mindennapos vendég volt az ebédünknél. Délelőtt konferenciáztak a feleségemmel, s aztán ott marasztották.
Egyszer azt találtam mondani az ebédnél:
- No, már így a kínai császár sem él, mint én.
- Pedig annak az asztalára bizonyosan a legjavát válogatják a mopszli-pecsenyének - mondá Amarillisz, emlékünkbe idézve azt a jól ismert adomát, melyben a kínai császár díszlakomáját élvező angol nagykövet, az aranytálon fölhozott pecsenyére mutatva, azt kérdi a császártól: ,,Miau, miau?" - ,,Nó - felel a császár - bau-bau."
Azután azt a kérdést intézte hozzám:
- Hát vallja meg ön, van-e a kerek földön még valami kedvenc étel, amit ön nagyon szeret, s amit még Pálma az ön kedvéért meg ne csináltatott volna?
- Igenis, van - feleltem én. - A rác pite.
Énnek csakugyan soha a nevét sem hallotta a feleségem.









Jókai Mór: De kár megvénülni!


IV. A RÁC PITE
(De most már csakugyan az asztalhoz csapod a tolladat; ki fog regényt írni a rác pitéről? Jól van, no, öreg; adjunk neki más címet, törüld ki a föntebbit. Jó lesz ez: ,,Amit Amarillisz főzött"? No, hát beszéljünk Amarilliszről.)
Az már való szentigaz, hogy az a cirkuszi bűvész, aki azt produkálja, hogy a nagy boa constrictort a dereka meg a nyaka körül tekergeti, mindennap azt kockáztatva, hogy ha egyszer az a nagy szörnyeteg megharagszik, egyetlen szorításával kiszorítja belőle a lelkét, hát az nem követ el akkora vakmerőséget, mint mikor én Amarilliszt otthonossá tettem a házamnál.
Felejtheti ez el valaha, hogy mit tettem vele? Nekem ifjúkori pajkosság volt az, de neki az egész életét megfordította. Kiszakította az ő csillagát a zodiakusból, s kilódította üstökös csillagnak a nagy világűrbe. Énmiattam lett belőle apáca. Vajon az apácák nem ismernek bosszúállást? vajon az aszkézis, mely a teremtő szenvedélyeket eloltja, a romboló indulatokat is el tudja-e oltani? Az ő egész élete egy végigárkolt egyenes út, melyen nincs kitérés, nincs megpihenés, a végén egy kereszt.
Nincs zárdába csukva, szabadon jár-kel a világban; annál rosszabb reá nézve; látja az örvendezőket - és kerüli. Látja, hogy pompázik a nővilág; minden évben új divat, csak az övé nem, az apácakantus.
És ez mindennap lát engem, beszél hozzám, s magában átkozza azt az órát, melyben nekem görög betűk kimondását tanította. És nap nap után kell neki látni, hallani! hogy én milyen boldog vagyok. Mert ámbátor jó ízlésű ember nem szokta a mások jelenlétében családi gyöngédségeit kimutatni, de hallhatja a feleségemtől mindennap, hogy mennyire szeret - ez hagyján! -, de hogy mennyire becsül! A férjek mintaképének tart. De elmondja neki ezt a terített asztal; elmondja a velős konc, milyen nagyra van velem a feleség. Hja, bizony, a velős konc, és hozzá a pirított kenyér; ezt csak olyan férjek kapnak, akik rászolgálnak, s ha még hozzá az asszony egy kis gyönge hagymát is nyújt mellé! Hány asszony van a világon, aki ezt megcselekszi? Az a zöld hagyma a hitvesi törhetetlen hűségnek a szimbóluma!
Az után a múltkori ebéd után, amint be akartam nyitni a feleségem szobájába, rám kiáltottak belülről, hogy ,,nem szabad". Ahán! Fontos tanácskozmányok folynak Pálma és Amarillisz között.
Valami egy hét múlva aztán egyszer csak föltesz a fölszolgáló inas az asztalra egy teletetéz tál - rác pitét.
Íme, itt van!
Ami eddig a boldogságombul hiányzott, az is megkerült. Pálma diadalmasan kacagott.
Én - in medias res - hozzáláttam. Éppen olyan volt, mint amilyen az emlékemben meg van örökítve. Az az íz, az a zamat, az az illat, az a ropogós, foszlós rétegesség. Ez az! Ez az igazi rác pite.
- Új szakácsnét fogadtam! - mondá a feleségem.
- Híja be azt a szakácsnét! - mondám az inasnak - meg kell őt ünnepélyesen dicsérnem.
Perc múlva visszajött az inas, kezénél húzva a szakácsnét. De az utolsó falat majd a torkomon akadt.
Az a rác pitékben remeklő szakácsné nem volt más, mint Iringó.
Iringó volt biz az! de nem az én hajdani Iringóm. Hanem az, amelyiket a szél, tövéről letépve, végigszekereztet az aszú fenyéren.
Amióta nem láttam, kész vénasszony lett belőle. Arcbőre megbarnult; szemei mély ólomkarikákba süllyedtek; szemöldökei erősen előrenőttek, s az ajkán olyan csinos kis bajusz ékeskedett, amely becsületére vált volna akármelyik egyéves önkénytesnek. Én bizony, ha véletlenül találkozom vele az utcán, rá nem ismerek.
De annál jobban rám ismert az Iringó. Sírt és nevetett a jó teremtés, mikor meglátott; odarohant hozzám, elkapta a kezemet, összecsókolta, drága uracskájának nevezett, áldotta a védszentjét, hogy ismét hozzám vezérelte, akinél jobb ura nem volt, amikor még csak kis gazdája voltam.
Mikor nevetett, akkor még csúnyább volt: feketék voltak a fogai.
Szerencsémre nagyon keveset tudott magyarul. Sohasem voltam chauvinista, beszéltem a szeretőimnek a nyelvén, s nem iparkodtam őket nemzetem számára elhódítani.
De annál inkább értette a rác nyelvet Amarillisz.
Mikor eltolmácsolta Pálmának a hallottakat, a feleségem nyájas leereszkedéssel kínálta meg Iringót, hogy üljön le közénk egy székre, húzza a széket az asztalhoz; az nagyon kedves meglepetés, hogy ő már volt egyszer a mi házunknál.
- A kalugyerénél... - szóltam közbe.
És aztán elmondatta vele az élete történetét. Iringónak volt annyi esze, hogy onnan kezdte, amidőn már férjhez ment, én pedig elhagytam a nagybátyai házat; az ura részeges, kártyás volt, mindenét elitta, elvesztegette, utoljára részeg fővel belefulladt az alibunári kokojszásba; a hitelezők elkótyavetyélték a házat; Iringó kénytelen volt szolgálatba állam. De hát jót tett vele a csodatevő szent Szűz, mert idevezérelte az áldott szóror Amarillisz közelébe, aki őt aztán ide beszerezte, ahonnan ő halála napjáig meg nem fog válni; lesz olyan hűséges szakácsnéja, gazdasszonya, ápolója az ő hajdani kis gazdájának, amilyen volt az anyja a nagybátyámnak, a kalugyernek.
Az én feleségem ezen a csodálatos intézkedésén a gondviselésnek egészen el volt érzékenyülve; biztosította Iringót afelől, hogy az ő házánál holtig elmaradhat, eltört edényeket soha be nem számítanak neki, s a havi bére öt forinttal megjavíttatik.
Én pedig megtudtam, hogy Amarillisz volt az a kegyes, aki ezt az én hajdani szívlángomat fölkutatta, és a háztartásomhoz annektálta.
Mármost vannak ketten, akik rólam tanúbizonyságot tesznek. Azzal ugyan meg voltam nyugtatva, hogy a feleségem össze nem ül cselédekkel pletykázni; de ellenben bizonyosra vehettem, hogy Amarillisz kigyóntatja Iringóval a csiklandósabb tartalmú részleteket. Azokat a menyasszonyhazavivő cipőket! És a többi...
Nos aztán? Ha megtudja is mindezt a feleségem?
Nagyot fog rajta nevetni, s azt foga rá mondani, amit mondanak ilyenkor a magyar asszonyok:
,,Elvágta, ameddig megsült."









Jókai Mór: De kár megvénülni!


V. MARCHESA VIOLETTA DI GAMBA
Egy napon a feleségem egy folyamodást hozott be hozzám azzal az utasítással, hogy ezt személyesen kell átadnom a kultuszminiszternek. Magával hozta asszisztenciának Amarilliszt.
Ez volt az én hivatalom. Folyamodásokat közvetíteni minisztereknél, bankoknál, vasutaknál, igazgatóknál; néha sikere is volt; többször pórul jártam vele, azért csak megtettem.
A kezembe adott folyamodás (olasz nyelven) a kultuszminiszterhez volt intézve, s abban marchesa Violetta di Gamba kér engedélyt a magyar fővárosban általa berendezendő nyilvános jellegű magán-zeneiskolához leányok számára.
- De kedvesem, én nem ismerem marchesa Violetta di Gambát, se híréből, se személyesen.
- Amarillisz ismeri.
- Ön ismeri? De hát ért ön valamit a zenéhez?
- Hogyne!
- Ugyan mikor szerezte?
- Legyen ön megnyugtatva.
- És hátha a miniszter úr azt kérdi tőlem, hogy hallottad te azt a marchesát valaha muzsikálni?
- Mondja ön, hogy hallotta.
- Hazudjam egy nagyot?
Amarillisz kenetteljes mosollyal mondó:
- Én abszolválni fogom önt ezen bűn alól - aztán hirtelen más hangba csapva át, azt mondá: - Biztosíthatom önt afelől, hogy a miniszter úr nem fogja azt öntől kérdezni.
Mit tehettem? Megadtam magamat.
Elmentem a marchesa folyamodásával a kultuszminiszterhez. Kedves embere voltam (ami csak ingyenhivatal van a vallás és közoktatás mezején, azt én mind viseltem az ő megbízásából). Korán reggel mehettem hozzá, a hivatalos órák előtt. Még öltözködés közben elfogadott; megmosdott, megtörülközött, inget váltott, s mikor készen volt, elvette tőlem a folyamodást.
Amint belenézett, mosolyogva csóvált fejet. Mosolygó fejcsóválás? Mi lehet ez?
- Tudom már! - mondá nagyot hunyorítva. - Jól van, meglesz. Azzal valamit írt a folyamodás szögletére vörös plajbásszal, s az iratot összehajtva, odadugta az íróasztalán levő bronz krokodilusfejnek a fogai közé. Ez jó előjel. A krokodilus a kedvező numenek közé tartozik.
- El lesz intézve kívánságod szerint - mondá őkegyelmessége, s kezet nyújtott.
Én valami hálaformát rebegtem. Tudom is én, hogy mért hálálkodtam?
A miniszter még egy percig fogva tartó a kezemet, s azalatt, folyvást azzal a szemöldökrángató mosolygással, azt mondá:
- No, hát mégis csak igaza van annak a német közmondásnak, hogy van valami a világon, ami a régiségtől nem rozsdásodik meg.
Azzal megrázta a kezemet, kegyesen elbocsátott.
És csakugyan nem kérdezte meg tőlem, hogy hát mit tudok én marchesa Violetta di Gamba zeneismeretéről.
Én aztán törhettem rajta a fejemet, hogy mi lehet az az izé, ami a német közmondás szerint nem rozsdásodik meg. - Bizonyosan a gumilásztikum.
Pár nap múlva aztán örömrepesve tudatá velem a feleségem, hogy őkegyelmessége által a marchesa folyamodványa egészen kedvező válasszal érkezett vissza; a marchesa délután vizitet fog nálunk tenni, a közbenjárásomat megköszönni: el ne menjek addig hazulról.
Örülni fogok a szerencsének.
Délután a feleségem áthívatott a szobájába.
Ott volt már akkor a látogatónő. Hogy valósággal marchesa, azt bizonyítá a sok szalag, csipke, dudor, amivel az öltönye túl volt ékesítve; hanem a viola di gamba, az hiányzott nála.
Hanem azért mégis ráismertem. Hisz ez az én hajdani Fritilláriám!
No, ha erre mondtam volna azt a miniszternél, hogy ismerem a zenetehetségeit, az nem lett volna valami főbenjáró hazugság. Most is elég szép volt még, bár egy kicsit moletté lett.
A feleségem ennek is nagyon megörült, hogy olyan régi ismeretségünk újult meg vele. Ő aztán hozzákezdett a historizáláshoz, hogy miként lett őrnagynéból márkinővé; én bizony nem vártam be a végit: ,,igazgatósági ülésem van, sietek". Otthagytam a feleségemnél, beszélje el neki a múltakat, Amarillisznek pedig a még múltabbakat.
Most találtam már ki a miniszternek a kharádáját azzal a német proverbiummal: ,,Alte Liebe!" Ez az, ami ,,rostet nicht".
Ej, ej, kegyelmes uram! mindjárt rosszat kell gondolni az emberről?
...No, hát most már vannak hárman.









Jókai Mór: De kár megvénülni!


VI. ANGIOLINA D'ISTRIA
Remélem, hogy magadtól is kitalálod, ki legyen e névnek viselője.
Nemcsak a világtörténetnek van logikája, hanem az egyes emberek élettörténetének is. Ahogy kezdődtek a regényem elején a fejezetek, úgy kell azoknak folytatódni is.
De meg aztán aki a 60-as, 70-es években újságolvasással foglalkozott, annak minduntalan kellett találkoznia a szép hangzású ,,Angiolina D'Istria" névvel, melyet egy kitűnő énekesnő viselt, nagyon viselt! Elhordta azt világ minden fővárosába; minden lapnak a művészeti rovatában olvashatók voltak az elismerő referádák művészi vendégszerepléseiről. Még Amerikába is átvitorlázott, s ott is felülmúlt minden eddig ott járt művésznőt reklámcsinálás dolgában.
Magadtól is kitaláltad, hogy ez volt az én Passiflorám. (S a többié.)
Még az én házasságom előtt kivándorolt az eléggé nem méltányolt művésznő a hálátlan hazából, mely nem tudta eléggé megbecsülni (osztrák értékben) művészi tehetségeit. Olasz nevet adoptált, amihez joga volt, mert csakugyan Isztriában született; Passiflorának csak én bérmáltam el.
Nagy megnyugvásomra szolgált, hogy a külföldön úgy ünneplik. Rettegtem attól a gondolattól, hogy ha egyszer el találja veszíteni a hangját, akkor hazajön, s szülötte nemzetének fogja szentelni tehetségeit; itthon okvetlenül barátságot köt a feleségemmel, s akkor az én jó hírem kártyavára menten összeomlik. Azonban hát sorsát senki sem kerülheti el.
Egyszer csak feltűnt a művészet csillaga Szentpétervárott. Ez a művészkarrierben az ultima Thule. Onnan aztán lassankint szállt lefelé; Varsóba, Krakkóba, majd Prágába; utoljára Bécsbe. Én ahhoz hasonló rettegéssel olvastam a vendégszerepléseiről szóló tudósításokat, mint a kolera-híreket. (Tán csak húzatott a kormány kordont a magyar határon?)
De hát ami már egyszer a ,,kizmet"-ben meg van írva! Egy napon szóror Amarillisz hiányzott az asztalunknál.
Én szimulált részvéttel kérdeném a feleségemtől, hogy talán beteg a tiszteletreméltó úrhölgy.
Erre Pálma suttogva mondá:
- El ne áruld senkinek. Mi egy nagy koncertre készülünk, az ápolóintézetünk gyarapítására. A program már kész, csak a piésze de résisztansze van még hátra. Amarillisz azért ment föl Bécsbe, hogy a hangverseny számára megnyerje a világhírű D'Istria Angiolina közreműködését.
- Amarillisz hozza ide?
- Igen. Én fölajánlottam neki a saját szállásomat ittléte alatt.
- Hüh! Teringettét! Ez nagy...
- Micsoda, édesem?
- Azt mondom, hogy nagylelkűség. (Akartam mondani: nagy bolondság!)
Aztán Pálma körülcirógatta a pofámat a sima tenyerével.
- Ugyebár, helyesled, hogy én Amarillisznak azt adtam utasításba, hogy ha a híres művésznő valami exorbitans föllépési díjat talál igényelni, csak egyezzék bele, majd az uram kifizeti.
- Mármint én?
- Hát te vagy az én uram.
Mit tehettem? Olyan szépen mondta azt, hogy ,,te vagy az én uram". Bele kellett nyugodnom, hogy ,,úr" vagyok.
Igaz, hogy azzal az összeggel kilenc ínséges családapának az évi házbérét kifizethettem volna rövid kézből.
D'Istria Angiolina csakugyan beleegyezett a közreműködésbe. Két nappal a koncert előtt már lejött Budapestre.
Úgy illett, hogy a peronon fogadják a dívát a jótékony hölgyek, rózsabukéttal, riporterek kíséretében. Az én hintóm várt reá. És aztán nekem kellett őt fogadnom odahaza a lépcsőtornácban, s karonfogva vezetnem a számára rendelt apartementba. Még most is szép asszony volt. Hiszen csak tizenhat év múlt el azóta, hogy utoljára láttuk egymást: legfeljebb harminchat éves lehetett. Aztán a színésznők nem vénülnek.
A feleségemnek azonnal elfecsegte, egész dicsekedéssel, hogy mi jó ismerősök vagyunk, s még most is veszedelmes lehetnék rá nézve, ha olyan ,,jól őrzött vár és jól táplált őrsereg" nem volnék (ahogy a német közmondás kifejezi).
Vacsoránál egymással átellenben ültünk, s akkor még jobban szemügyre vehettem. A termete kissé nagyon megerősödött; az arca azonban semmit sem vesztett hajdani derültségéből. Hosszú csigába csavart huncutkái voltak (á la Mars kisasszony), amikről azt rebegi a fáma, hogy két keskeny sebhely eltakarására valók. Néhány év előtt a díva azt a kellemetlen fölfedezést tette, hogy az orcáin időjelző vonalak (magyarán ,,ráncok") kezdenek otthonosulni. Egy amerikai műtő akként segített ezen a hátrányon, hogy a fül közelében egy-egy vékony szíjacskát kihasított az arcbőréből, s azzal a solutio continuitatist szépen összevarrta; azáltal a ráncok elsimultak. Csak színésznők képesek ilyen heroizmusra.
Egy másik emlékének pedig csak én tudom a titkát, Junói nyakán egy kétujjnyi széles bársonyszalagot visel, egy sor gyémánttal. (Igazak-e? azt nem tudom.) Ez a bársonyszalag annak a hat piócacsípésnek a nyomát takarja el, amik soha el nem múlnak.
Egyébiránt olyan pompás jókedve volt, miként hajdan, és kitűnő étvágya hozzá.
Hivatalos volt a vacsorához Violetta di Gamba asszonyság is, mint szintén résztvevő tag a holnaputáni koncertben. Mind a három hölgy el volt ragadtatva a negyediknek a szeretetreméltóságától. A pezsgőnél te-s-tu-t ittak vele, s bizony fölhajtogatták a poharaikat, csak Amarillisz nem. Ő csak az ajkát értette a pohárhoz. Ő józan akart maradni. - Engem tanulmányozott. ...Tehát már vannak négyen!
Vajon - rendszer van ebben?









Jókai Mór: De kár megvénülni!


VII. NÉGY UTÁN - HAT
Van ugrás a logikában is.
A négy után következik az öt, de itt elejbe ugrik a hat.
Az utcák teleragasztva a mai koncert rózsaszínű plakátjaival, melyeket mind a négy oldalon szegélyez a fő-fő vonzerő: ,,Angiolina D'Istria" mindenféle lehetetlen alakú betűk verszáljaiból kiformálva; nekem pedig tele a két zsebem zártszékjegyekkel, amiket estig el kell adnom a velem üzleti összeköttetésben álló egyéniségeknek. Minthogy azonban én az útonállásnak ezt a nemét a szegénylegénykedés legutolsó fajtájának tartottam, hát az ilyen rám bízott üzletnek rendesen az szokott a végeredménye lenni, hogy rálesek, mikor a diákok az egyetemből kijönnek seregestől; egy ismerős fiút elfogok, annak a kezébe nyomom az egész csomó jegyet; ,,nesze, pajtás; oszd ki a kollégáid között, aztán majd tapsoljatok". (A jegyek árát megfizetem magam.)
Emiatt ott kellett a múzeum előtt alá s föl lőgéreznem.
Egyszer-egyszer be is tértem a nagy lélekszállítóba, megnézni, hogy nem készül-e még rajzáshoz a köpű.
Amint megint kijöttem a gyalogjáróra: éppen egy karonfogott pár haladt el előttem; kétségtelenül férj és feleség. Az asszonyságon csokoládébarna posztóöltöny volt, elöl, a vállán kezdve egész csípőig, hosszú egyenes fehér zsinórokkal ellátva, hátul pedig szintén mindenféle fehér sujtásokkal kiteremtettézve, amik nagyobb távolságból tökéletesen hasonlítottak az epitáfiumokon látható emblémához. Halálfej és karcsontok.
Mintha én ezt a divatot már valaha láttam volna!
A fején óriási Rembrandt-kalapot viselt a hölgy, melynek karimájáról bordóveres fátyol volt lehúzva az álláig, úgyhogy az arcát nem lehetett meglátni. De arra is használatos volt ez a hatalmas kalap, hogy a párját képező férfinak az arcát is eltakarta. Jobbjában japáni napernyőt viselt a hölgy, bambusznád nyéllel, s ugyanarra a karjára vetve viselt egy lebernyeget, mely tele volt hímezve kicsiny és nagy zsett gyöngyökkel. Meleget nem tarthatott az, de ha verekedésre kerülne a sor, kegyetlenül helyben lehetne vele hagyni valakit - aki engedi magát.
Pedig úgy látszott, hogy most mindjárt arra kerül a sor. Civódtak egymással. A hölgy hangosan, a férfi csak mormogva. Egyszer-egyszer a hölgy a könyökével nagyot taszított a férfi bordáiba.
Kíváncsi voltam rá, hogy ugyan min veszekesznek. A sarkukba nyomultam.
- Mit? Te még most is azt mered állítani, hogy azt a nyakravalót magad kötötted így föl? - Így nem tud férfi nyakkendő-csokrot kötni. Így csak a kávéházi pénztárosnők tudják megkötni a csokrot.
A férfi morgott rá valamit.
- No, vagy az orfeumi balerinák! Illik az ilyen feleséges embernek? Hisz ez valóságos madár-csalogató!
Mikor aztán a nemzeti színház Szikszay-kapujához értek, akkor betuszkolta a férjét a kapu alá; napernyőjét, lebernyegét kezére bízta, ő maga fölbontotta az inkriminált nyakkendőt, és megkötötte illedelmes máslinak, ahogy az rendes életet folytató férjekhez illik.
Mikor aztán kifelé jöttek a kapu alól, akkor végre mégis csak meg kellett látnom a férfinak a képes felét.
- Ezt a pofát én már láttam! - mondám doktor Bartolóval.
Mire a pofa tulajdonosa ugyanazon tónusból énekelt vissza Almavivával:
- Sok szerencsét én kívánok...
Hisz ez Nikkel pajtás.
De mi lelte ezt? Hisz ez most fél fejjel kisebb, mint volt hajdanában!
Nem nőtt ez visszafelé, csak a fejét tanulta meg a válla közé húzni a felesége jelenlétében.
Ez a saisi fátyol alá takart hölgy tehát Hesperis!
Bizony régen nem láttam.
S ma sem lesz a napja, hogy meglássam, úgy látszik, hozzá van esküdve az a rókaszínű fátyol.
Ő is rám ismert és megszólalt. (A hangjáról sem ismertem volna rá: olyan szőlőrekettye-ízű hang volt.)
- No, ez derék! Mi éppen önökhöz indultunk látogatóba.
- No, annak fölöttébb örülök. A feleségem el lesz ragadtatva.
- Mehetünk együtt.
(Hogy én ezzel a figurával menjek végig a városon! Meglőnek!)
Jó ürügyem lett volna ugyan az elmenekülésre, hogy tele a zsebem koncertjegyekkel, s azokat értékesítenem kell statarialiter. De aztán valami ötlött az eszembe; ,,no, hiszen jó helyre hozod az uradat most mihozzánk; ott van Passiflora". - Nem! azt a jelenetet, amikor ezek egymásra bukkannak, nem engedhetem el magamnak; azt nekem élveznem kell.
Tehát azt tettem, hogy odaintettem az ismerős hordárt onnan a szegletről; kezébe nyomtam a hangversenyjegyeket azzal az utasítással, hogy szerezze el, ahogy tudja, amit kaphat belőlük, azt vigye haza a feleségének; nekünk pedig hozzon egy jó nagy csukott négyülésest. Férjet felesége mellé helyeztem a hátulsó ülésben, magam az első ülésben foglaltam helyet, háttal a kocsisnak. Itt nem látnak meg.
Hesperis lamentált, hogy minek ez a költekezés. Én megnyugtattam, hogy igen messze lakunk, aztán sáros az út. Aztán nekem is sietnem kell: referálnom a feleségemnek, hogy a mai koncertre a jegyek már mind elkeltek; most már ázsióval árulják őket; majd ettől a mai nap ,,star"-jának is jobban megnyílik a hangja, ha ezt meghallja, mivelhogy az isteni Angiolina D'Istria a mi házunknak a vendége.
Megszántam a szegény Nikkel pajtást; figyelmeztetni akartam az ambüszkádra.
Nikkel e szónál meg akarta nyomni a lábamat. Ámde Hesperis lábacskája ott detektíveskedett mellette, s ő hágott a férje lábára.
- Most mért akartad a barátod lábát megnyomni?
- Én? Dehogy akartam.
Hesperisnek a találkozása Pálmával a könnyek libációinak volt szentelve. Zokogva borult az asszony nyakába, s három verset sírt. Az egyiket bizonyosan a derék szürke emberért, akinek sohasem kellett volna meghalni, a másikat kétségtelenül Pálmáért, hogy ilyen emberhez kellett férjhez mennie, a harmadikkal valószínűleg saját magát siratta el, amiért Nikkelhez került. Mert hát a férfiak mind rosszak. - Ha két nő viszontlátja egymást, igazán nem is tehet egyebet, mint hogy sírjon.
- Hát mi ne sírjunk egy kicsit? - dörmögé hozzám Nikkel.
- Hallottam! - szólt óda a fátyol alól Hesperis, s aztán csak megtörté a zsebkendővel orrát, szemét - mindig a fátyol alatt.
Mikor Nikkel pajtás fedetlen fővel mutatkozott, akkor tűnt csak fel a nagy változás, amin az idő (a nagy öltöztető) keresztülvitte. Szakállt nem viselt többé, csak bajuszt; a haja egyik fülétől a másikhoz volt átfésülve, hogy a fennsíkot fedezze, s haj és bajusz fekete volt; holott nekem úgy tetszik, mintha a legutolsó búcsúvételünk alkalmával szőke lett volna. (Persze, Dáciában nem árulnak szőke melanogént.) Az arca is rezes lett egy kicsit. S az egész modora valami kedélyes sunyiságot árult el, mint aki tudja azt magáról, hogy őtet mindig szidják a háta mögött valami bűneért, amit ő vagy elkövetett, vagy nem követett el; szemben pedig mindig vallatják érte, de amit ő bizonyosan le fog tagadni.
A felesége nem is titulálja a barátnéi előtt másképp, mint ,,ez a rossz ember". Ezt neki éppúgy meg kellett szokni, mint nekem azt, hogy a feleségem úgy szólít, hogy ,,fiacskám".
Azonban még Hesperis hozzá sem kezdhetett, hogy oly hosszú távollét után kipanaszolja magát hajdani kebelbarátnéja előtt, amidőn az előszobában kedélyes vita hangzott fel két hölgyajakról, kiknek mindegyike áterőszakolni igyekezett az ajtón belépés elsőbbségét a másikra. Nehéz is azt eldönteni: az egyik ,,díva", a másik ,,beata".
- Amarillisz és Passiflora... - súgám én hirtelen Nikkel fülébe. Amire ő olyan hunyász pofát csinált, mint egy ártatlan kandúr, aki még soha madarat el nem fogott.
Csakugyan Amarillisznek kellett elébb belépni.
Mikor Nikkel pajtást meglátta, egyszerre összehúzta a szemeit laposra, mintha csak apródonkint akarná átereszteni az alakját emlékezete retinájára. (Ez a másik!)
Egészen ellenkező hatása volt Nikkel meglátásának a második hölgyre. Passiflora szeme-szája tágult, s egy pillanatig az az ötlet volt olvasható az arcán, hogy az ajtóból visszaforduljon, elszaladjon, itt hagyjon koncertet, jótékony nőket, s meg se álljon Amerikáig.
Hogy ezt Hesperis szemei ott a fátyol alatt észre ne vették volna, alig hihető.
Én azonban siettem (váltóőri ügyességgel) a vasúti összeütközést elhárítani, azzal, hogy odavetettem magamat a sínekre, s tárt karokkal fogtam el egyszerre, mind a két delnőt.
- Diadal, hölgyeim! Jegyeink az utolsóig mind elkeltek. Az utcákon ázsióval kínálják az elővásárlók!
- No, no, fiacskám! - szólt közbe a feleségem. - Engedd meg, hogy hadd mutassam be elébb a hölgyeket egymásnak.
S azzal megnevezte őket fejenkint, mire azok kezet nyújtottak egymásnak előírt mosolygással. Hesperis és Passiflora még újak voltak egymásnak: Nikkel pajtásnak pedig valóságos ,,új kapu" volt az Adelphe Philine fejedelemasszony cím, ami alatt Amarilliszt viszontlátta.
A két utóbb érkezett hölgynek valami rövid közlendője volt Pálmával, félsuttogós mellett. Nikkel a tükör felé fordult, s bajuszát igazgatta. Hesperis odalépett hozzám, s egyet csípett a karomon, odasúgva:
- No, ha maga így tud hazudni egyszerre két hölgynek...
- Hogy tud még akkor háromnak!
Amarillisz meg akarta mutatni, hogy ő itt is ura a helyzetnek. Maga jött oda Nikkelhez, őt megszólítani.
- Hiszen mi már találkoztunk az életben.
- Igen, a klasszikus görög földön! - a pieridák berkében.
A bordóvörös fátyol csak úgy libegett Hesperis kalapján e szóváltásra.
Siettem interveniálni.
- Jer velem, pajtás, a szobámba - mondék Nikkelnek, azon törekedve, hogy őt valahogy kihúzhassam a karjánál fogva a tükör és Amarillisz közül, ahová be volt szorítva. - Te szeretted a régi pénzeket: énnekem igen szép gyűjteményem van.
Amarillisz rám nézett.
- Úgy? Nem is tudtam, hogy ön oly szenvedélyes régipénzgyűjtő!
(Nem is voltam én az; hanem azért ritka szép numizmatikai múzeumom volt, amit a megboldogult elődöm gyűjtött össze.)
- S ön is úgy szereti az antikokat? - kérdé Amarillisz Nikkeltől.
- Imádom.
- Akkor ebben a szalonban is találhat eleget. Amit itt lát, az mind antik.
(A feleségemnek ez volt a fő szenvedélye: bútorokban, képekben, porcelánokban: vieux Sèvres, alt Wien, vieux Saxe, old-Chine, Szacúma japán.)
Nikkel bámulva nézegetett széjjel, s elragadtatással mondá:
- Nagyszerű! Pompás! Csupa antik. - (S azalatt hol az egyik, hol a másik hölgyre tekintett.) - S milyen jól vannak konzerválva!
Amarillisz baziliszkusz-szemeket vetett rám. (Hiszen nem én, hanem a Nikkel!) - (De csak nekem kell ezért majd meglakolnom.)
- No, ha ön olyan nagy kedvelője a régi pénzeknek, én majd rávezetem önt egy olyan kútforrásra, ahol ön a legritkább példányokat kaphatja.
- Háládatos leszek érte.
...Hej, de jól éreztük magunkat Nikkel pajtással, mikor ebből a tündérbarlangból az én pipázómba átszabadulhattunk.
- Te, pajtás! - könyörgött Nikkel - az isten szerelméért, el ne mondd a feleségemnek, hogy én Passiflorát ismerem valamiképpen.
Nagyot kacagtam rajta.
- Féltékeny a feleséged?
- De még mennyire! Azzal fenyeget, hogy ha én őt megcsalom bizony levágja álmomban az orromat. Márpedig nem szeretnék ezüst orral sétálni a világban, mint a ,,Georgiai nők" férjei az operettben.
- De hát nem is csalod meg?
- Tudod, pajtás, a szerzetesek által letett ,,votum castitatis"ban is ott van a mentő ,,quantum possum" (amennyire tehetem) formula.
Az inas jött be.
Nagyságos Nikkel úrnak adta át a feleségem meghívását a mai ebédre. A nagyságos asszony addig is itt marad.
Itt marad?
Akkor azután is itt marad. Ő lesz az ötödik!
Uram, segíts! Ki van még hátra?
Én ezt az ebédet négy hajdani lángom világítása mellett költöttem el; az ötödik lángomnál főtt az ebéd.
Ezt nem csinálja utánam Edison!









Jókai Mór: De kár megvénülni!


VIII. HERR VON ENTENFUSZ
Ebédről beszélek; pedig,hát az a mai napról kimaradt. Ma dezsönéroztunk. Így volt a muszáj.
A művésznőre való tekintetből kellett ezt a francia étkező szokást elfogadnunk. Föllépésük napján a művésznők nem ebédelnek. Korán egy dezsöné, előadás után aztán majd lesz egy nagy bankett a művésznő tiszteletére, ez aztán nagyszerű lesz!
A villásreggelihez be kellett még várnunk mosziő Antanfűt. Ez volt a díva imprezáriója. Imprezárió nélkül a dívák nem utaznak. A nevét többször hallottam már emlegetni az asszonyoktól: ,,itt volt mosziő Antanfű"; de az ortográfiájával csak akkor ismerkedtem meg, mikor a névjegyén leírva olvashattam: ,,Alfred Entenfusz".
Impertinens kis németbe ójtott francia volt. Mindig kalatyolt, senkit szóhoz nem hagyott jutni. Elmondta egy szusz alatt, hogy ma délelőtt milyen óriási munkát végzett: tizenkét hírlap szerkesztőségeit szaladgálta be, kellő információkat hagyva hátra; egyebekről is gondoskodott, ami ilyen barbár országban nehezen megy; másutt ez mind magától kínálkozik.
Ez alkalommal az ebédnél a hölgyek letevén a kalapokat, Hesperist is láthattam fátyol nélkül. Bizony nagyon megsoványodott a jó teremtés. S a sovány nőknél a féltékenység a nyak-inak merevségében nyilatkozik.
Ej, haj!... de kár megvénülni.
...Denique az esteli koncert fényesen sikerült. A vigadó megtelt. Jelen voltak a főváros celebritásai. Ott volt Rózsavölgyi és Társa is. A fiatalság kitett magáért; volt taps és eléhívás elég; kivált midőn a díva a cavatinák után rágyújtott egy magyar népdalra: ,,Ugyan, édes komámasszony, Mért kend olyan sovány asszony? Hogy tudott így elfogyni? Lám én milyen kövér vagyok, Mint a háj, majd elolvadok, Ebben a nagy melegben." - Ezzel a magyarok tökéletesen le voltak főzve.
Kapott a díva nagyszámú bukétokat és koszorúkat és azután egy lantot csupa kaméliákból, azután meg egy virágkosarat rózsákból, meg egy életnagyságú hattyút csupa tubarózsából kiformálva; végül egy diadalszekeret, mely elé fehér galambok voltak fogva. A bámuló közönség közt az a hírszellő járt, hogy mindezen nagyszerű ajándékokról egy titokban maradni kívánó mecénás gondoskodott. (Nem mertem a tükör felé fordulni, nehogy föl találjam fedezni ez a rejtőzni kívánó anonymust.)
Annyi igaz, hogy én adtam - a feleségem kezébe - a díva által igényelt föllépti díjat: egy lepedőt.[1]
A nagy bankett alatt, a díva tósztjaira szolgáló pezsgőt is én tartottam szerencsémnek kifizethetni.
Mondtam is a feleségemnek - másnap -, hogy remélem, a díva meg van elégedve az eredménnyel.
Pálma a vállát vonogatta.
- Alig maradt neki valami belőle.
- Az ezer forint föllépti díjból?
- Az imprezárió annyi mindent fölszámított neki.
- Ugyan miket?
- Hát a sok reklám; azok a virágok, hattyúk, lantok, virágkosarak, azokat mind Bécsből hozták. Azután az itteni hírlapok, a recenziók, mind véres nagy pénzbe kerültek.
De már erre a szóra bennem is lobot vetett a nemzeti büszkeség.
- De már akkor szemtelenül hazudott az a svihák imprezárió. Magyar kritikust még nem vesztegettek meg soha. Ebben a mi hírlapirodalmunk még szűz!
- Mosziő Antanfű azt mondta. A számlát is megmutatta Angiolinának.
- Dobja a szeme közé a számlát a fickónak, magát meg dobja ki az ajtón.
- Hiszen ő maga is szeretne már tőle megszabadulni, de nem bír.
- No, hát majd megszabadítom én a dívát mosziő Kacsalábtól. Könnyű volt azt elkövetnem.
Az irodám fiatal személyzete között mindig szokott lenni egykét poéta. Nem mintha az én hivatalomnak lett volna szüksége a poétákra, hanem inkább, mert a poétáknak volt szükségük az én hivatalomra.
Hát, biz a versírásból nehéz megélni a fiatal, kezdő tehetségnek; kapóra jön mellé egy kis biztos alkalmazás valami fővárosi intézet irodájában. Csaknem minden hitelintézetnek, biztosítónak, iparvállalatnak van egy poétája, ,,levelező" cím alatt, aki délig korrespondenciákat üt nyélbe, délután meg verset, humoreszket, színbírálatot cselekszik.
Nálam éppen volt kettő.
- No, ti derék gavallérok vagytok! - ezzel a szóval romék az irodába - ti, pesti hírlapírók! Hát mikor egy ilyen celebritás, egy honunk szülötte csillag a művészet egén leszáll a hazai földre, ti azt levetkőztetitek ad parum et saccum.
- Ki meri azt mondani? - kiáltott egyszerre az én két poétám, leugorva a levelezői srófos székről.
- Hát maga mosziő Antanfű. Ő maga!
Erre az én két poétám otthagyott kopírtintát, hektográfot, szandarakát; ugrott a kalapjáért, futott ki az irodából.
Két óra alatt föllármáztak minden szerkesztőséget.
Két óra múlva hétrendbeli párbajra kihívás volt Entenfusz tisztelt barátomnak az asztalán, a becsületükben megsértett fővárosi hírlaptudósítók részéről.
Entenfusz úr természetesen egyet sem fogadott el. Erre aztán a fölingerelt múzsafiak galléron ragadták, odacepelték Angiolina D'Istria asszonyság színe elé, s ott kellett neki, tanúk jelenlétében, polgári becsületére bevallani, hogy őtőle magyar és németmagyar budapesti hírlapíró se forintokban, se frankokban, se dollárokban, se márkákban, se rubelekben, se sterlingekben, se lírákban, se drachmákban egyetlenegy piculát sem kapott, s az egész elszámolása falszum! S ennek a korolláriumául kényszerítenék a művésznőtől e hamis címen elharácsolt összeg azonnali leszámítolására. Végül pedig vitték a vasútra, s amelyik vonat legelőbb indult, arra felültették, s ellódították innen Tarnopolba, vagy hová.
No, ettől az imprezáriótól hát alaposan megszabadítottam a dívát.
De vajon nem volt-e neki egyebe is, mint imprezáriója? Hüh, teringettét! Erre nem gondoltam.
Csak a fait accompli után kezdtem hátratekingetni, hogy mi volt ez.
Hisz én most megint valami nagy bolondságot míveltem. Hát minek volt nekem beleavatkoznom egy világhírű vándor primadonna meg az imprezáriója ügyébe? Mi közöm nekem ahhoz, hogy ők hogyan osztoznak meg a zsákmányukon? Hogy azt a föllépési díjat én magam spendíroztam? Hát mi gondom nekem arra a pénzre, amit már kidobtam az ablakon?
Hogy nem tűrhettem el a magyar hírlapírók rágalmaztatását? Ez is bolondság! Hát mi jót teszek én a magyar hírlapírókkal azáltal, hogy elhíresztelem róluk: milyen megvesztegethetetlenek? Hogy a dicséretet ingyen osztogatják? Ad valaki a magyar hírlapírónak egy új kalapot - azért, hogy ő olyan becsületes?
De a legnagyobb bolondság volt tőlem ennél a beavatkozásnál az a ferde helyzet, amibe saját magam kerültem Passiflorával szemben.
Ez a drága hölgy most szentül azt hiszi, hogy én a cicisbeóját azért ugrattam el mellőle, mert féltékeny voltam rá. A tizenhat év előtt kialudt láng újra föllobbanását látja benne.
Ezt a meggyőződését észrevehető módon engedi sejtetni velem. A jótékony hangverseny után semmi előkészületet nem tesz a továbbutazásra, nagyon jól érzi magát a házunknál, derült kedve van, az egész társaságot elmulattatja. Maga kínálkozik közreműködéssel jótékony célú hangversenyekben - minden föllépti díj nélkül. Egyszerre meglepte a honleányi érzület. Szépnek találja a fővárost, kedvesnek a közönséget, érdekli a nemzeti politika. Már látom: ez nekem itt marad a nyakamon.
El voltam szánva, hogy védelmezni fogom magamat.
Nagyon sok dolgom lett egyszerre a házon kívül, alig találkoztam naphosszam az asszonyokkal. Az a sok gyűlés!
Egyszer mégis sarokba szorított az Amarillisz.
- Megálljon csak! Ne szaladjon még el az asztaltól. Ön jó lábon áll a nemzeti színház intendánsával, ugye?
Aha! Kezdődik már.
Parírozni akartam a prím-vágást egy fintával.
- Azaz, hogy én a magam lábán jól állok; de az intendáns biccent.
- No, no, uram! Ne utazzék ön kalauerekben; mert ott nagy konkurrenciát talál maga előtt. Önnek nagy befolyása van a színházi igazgatóságra.
- Abból áll a befolyásom, hogy első emeleti páholyt tartok, s a bérletszüneteket is megváltom.
- Ön mindennap találkozik az intendánssal.
- A pikétasztalnál. Csak krajcárba point-jét. Hol ő nyer, hol én; nem tartozunk egymásnak.
- Ön előhozhatná neki egyszer Angiolina ügyét.
- Ügyét? Hát van neki valami ügye?
- No, igen. Elhatározta, hogy művészi tehetségeit ismét hazájának fogja szentelni.
- Az nagyon szép tőle.
- Hisz ön ismeri Angiolina tehetségét.
- No, de mennyire.
- Milyen regiszter! Milyen iskola! Mekkora repertoár! Milyen trillák! És aztán az a művészi játék!
- Ez mind köztudomású dolog.
- Ilyen tehetséget kár volna elszalasztani.
- Kétségtelen.
- No, hát fog ön szólni az intendánsnak Angiolina érdekében?
- Nem én.
Amarillisz fölnézett a magasba, aztán az asztal alá, meg kétoldalt, mintha keresné azt, aki így szólt:
- Ön mondta ezt?
- Saját szájammal.
- Hogy ön Angiolinát nem fogja ajánlani az intendánsnak?
- Tudja, szent barátném, én szívesen előmozdítom az ajánlásommal bármely fiatal tehetségnek a pályafutása kezdetét, protezsálom is, amíg a siker stádiumába el nem jut; de bevégzett művésznők szenzálja nem akarok lenni; ha a hazai operához akar szerződni a díva, ezt végezze a karmesterek útján. Ebbe én nem avatkozom.
Ezzel a szóval úgy megharagítottam Amarilliszt, hogy Adelphe Philine fátyolába burkolta az arcát, és otthagyott.
De hát Adelphe Philine is mit avatkozik profán dolgokba, mint a színház?
Ez órátul fogva azután Passiflora is olyan képet csinált, mikor eléje kerültem, mintha ő is apácafejedelemasszony volna.
De a többi asszonyok is mind éreztették velem a szolidaritásukat. Még a feleségem is. Valóságos hideg sugárzott ki belőle. Betegséget szimulált.
Hát ti engemet bojkottírozni akartok. No, megálljatok!
Azt tettem, hogy hivatalos kiküldetést adattam magamnak Amszterdamba.
,,Másutt is Edison napja süt!"
Ezt ugyan Shakespeare idejében úgy mondták, hogy ,,másutt is Isten napja süt!"
De hiszen a bölcs Ben Akiba sem mondta volna, hogy ,,semmi új sincs a nap alatt", ha ismerte volna a ,,villanyos napot". Az alatt még sok új dolog terem.
Először utaztam egyedül, amióta feleséges vagyok. De azért ennek ne szenteljünk új fejezetet.
Szégyenszemmel vallom meg: kaptam rajta, hogy a feleségem gyöngélkedik.
Meg is vert érte az Isten!
Az útban olyan grippét szereztem magamnak, hogy amint hazakerültem, rögtön ágynak estem; három hétig meg nem szabadultam ettől az akcióképes nyavalyától, amelyben az embernek az összes életcélja az orrában összpontosul, annak van alárendelve minden egyéb életműszere. Gyomor, tüdő, szív, mind azt lesi, hogy mit mond hozzá őnagysága: az orr. Az ember mindig alhatnék, és sohasem tud aludni, s úgy szeretné a fejét valakivel elcserélni.
A feleségem nagyszerű volt az ápolásban. De a többi hölgyek is hűségesen segítettek neki. Vagy az egyik, vagy a másik ült az ágyam mellett. Mindegyik más meg másféle gyógykezelést kísértett meg rajtam. Ahol fájt, ott megmasszíroztak, sósborszesszel bedörzsöltek; a fülem dombjára spanyollégy flastromot ragasztottak; az egész idő alatt újságot nem olvashattam, mert a szemem fájt a világosságtól; csak az asszonyi mendemondákból éltem. Különben sem értettem volna belőle semmit. Buta voltam. Az eszem pauzált. Azt tudtam, hogy ,,hatan" vannak. De akárhogy számláltam, nem tudtam reggeltől estig többet összehozni ötnél. Sorba szedtem a neveiket: ,,Pálma, Amarillis, Iringó, Fritillária, Hesperis". Kilehet a hatodik, aki nincs itt? S miért nincs itt? Nem bírtam kiokoskodni.
Egyszer aztán a grippének is csak vége szakadt, a gyógyulás abban jelentkezett, hogy megkívántam az újságolvasást. Kezembe adták a Vasárnapi Újságot (ezt az én kedvenc lapomat, aminek minden évfolyama itt áll bekötve a könyvtáramban!). Hát, amint fölnyitom, mit látnak benne a szemeim? Passiflora arcképét egész féloldalon.
,,Passiflora!" Ez a hatodik, ni! Most már eszembe jutott a neve.
A kép alá ugyan ,,Angiolina D'Istria" volt jegyezve.
Most már aztán arra is rájöttem, hogy miért nem látogatott meg a betegségem alatt, ahogy a többi jó lelkek?
Azért, mert haragszik rám.
Haragszik rám, mert nem ajánlottam az intendánsnak a szerződtetését.
Amint azonban a képhez csatolt életírását olvasni kezdtem mindjárt az elején ezen örvendetes hírrel találkoztam: ,,Angiolina D'Istria világszerte ismert művésznőt sikerült az intendatúrának a magyar dalszínház számára előnyös föltételek mellett szerződtetni."
No hát! Megvan! Szívem, mi kell még?
Éppen Amarillisz volt a virrasztóm.
Mutattam neki a képet, nagy diadalommal.
Nem volt tőle meglepve.
- No, hát Angiolina D'Istria szerződtetve van az itteni operában.
- Igen - mondá nagyon fanyar képpel.
- A saját tehetségeiért, az én ajánlgatásom nélkül.
- Az ám.
- Akkor hát nincs neki oka többé rám neheztelni.
- De nagy oka van. Mert ha ön puszírozta volna a szerződtetését az intendánsnál, akkor az intendáns fogadta volna el az Angiolina föltételeit: hét havi szereplés, három havi szabadság, négy föllépés havonkint, azontúl külön föllépti díj, tízezer forint gázsi - míg ellenben az ön segítsége elmaradván, Angiolina volt kénytelen elfogadni az intendáns föltételeit: kilenc havi szereplés, egyhavi szabadság, nyolc fellépés havonkint, négyezer forint gázsi, annak is fele játékdíj, ami levonatik, ha a föllépés az ő hibájából elmarad. - Hát ez a különbség a dologban, uram. Érti ön?
Hogyne érteném? Tehát nekem kellett volna az archimédeszi csavarnak lennem, aki az intendánst rákényszeríti az előnyösebb szerződésre.
És ezt Amarillisz egészen összeférhetőnek tartotta az etikával. Éppen úgy, mint szent Krispin a lopott bőrből csizmavarrást mezítlábas emberek számára.
Azt már most a grippés fejemmel is megértettem, hogy emiatt bizony Passiflorának van oka rám neheztelni.
De annak az okát nem bírtam kitalálni, hogy miért fogadott el egy világhírű művésznő, aki egy hangversenyi föllépteért ezer forintot kap, egy négyezer forintos szerződést háromnegyed évre? Ez még sublimior mathesis volt az én beteg agyamnak.
Pár nap múlva aztán, hogy a fejem is tisztább lett, napilapokat is kezdtem olvasgatni, rábukkantam a színházi kritikák rovatában a tudósításokra, melyek Angiolina D'Istria első színpadi fölléptére vonatkoznak. Hát, biz ezek nagyon langymelegek voltak. Nem olyan tüzesek, mint a koncertreferádák.
Még megjegyzéseket is tettek holmi elkopott középhangokról. Nem volt már itt mosziő Antanfű, aki szuggerálja a lelkesedést.
Hogy azt elugrattam a művésznőtől, az már csakugyan az én bűnöm.
De még nagyobb az, hogy Entenfusz úr hivatala ekként vakanciába kerülvén, azt nem siettem betölteni.
Ez a mea maxima culpa.
...Amíg a grippém tartott, a sok konfúzus álom között azok a vízióim is voltak, hogy én vagyok az Entenfusz. De megizzadtam bele!
Soha többet, csak most kigyógyuljak valahogy!
...Aztán utoljára mégiscsak meglátogatott Passiflora s úgy tett, mintha nagyon örülne a fölgyógyulásomnak.
Vajon mit forralhat ellenem?

[1] Lepedő = 1000 forintos bankó. (J. M.)









Jókai Mór: De kár megvénülni!


IX. NACHTIGALLNÉ ASSZONY
Régóta hallottam én ezt a nevet emlegetni a házunknál, de nem sokat ügyeltem rá.
Gyakran, mikor egyedül voltunk a feleségemmel, jött az inas vagy a szobaleány jelenteni.
- A Nachtigallné van itt.
- Vezesd az öltözőmbe.
Néha az is megtörtént, hogy a feleségem ilyenkor távoztában azzal vett búcsút tőlem, hogy ,,adj egy ötvenest; majd elsőben beszámoljuk". Amitől azt sejthettem, hogy Nachtigallné asszony is egyike azoknak a házi szellemeknek, akik nélkül a feleségem nem tud meglenni.
Pálma sohasem vásárolt semmit a boltokból, mindent a házalók útján szerzett be. Az igaz, hogy olyan szenvedélyei voltak, amiket a boltosok nem tudtak volna kielégíteni. Mindenben az antikot kereste. Még az öltözeteinek a kelméi is vagy a reneszánsz vagy legalább a directoire korból valók voltak. Hát én ebbe nem szóltam bele; nem értettem hozzá. Az antik históriák nekem magamnak is tetszenek. Például a tajtékpipák. Egy Apafi fejedelem korabeli buzogányért is képes vagyok áldozatot hozni; kiváltképpen, ha még az azzal kiporolandó selyemtóga is kapható volna (a benne levő fürmenderrel együtt).
Hát, mikor már annyira helyreépültem a bajomból, hogy a feketekávét a karosszékben költhettem el, a nőm segédkezése mellett: jön az inas jelenteni a Nachtigallnét. A feleségem azt mondja neki: vezesse ide, ezúttal az uramnak hoz valamit. Nekem megsúgta: ,,igazi Attila aranypénzeket".
Igazi Attila aranypénzeket! Ez nagyszerű!
Lábadozó betegeknek így szoktak kedélyemelő meglepetéseket szerezni.
Hol van az a Nachtigallné azokkal az Attila aranyakkal?
Az Attila aranyak azonban korántsem leptek meg annyira, mint maga a velük kereskedő Nachtigallné.
Hisz ez is egy antik.
- Nini! Hát maga az, Mirrha!
A Nachtigallné az én königgrätzi zsidóleány ideálom volt.
Pálma erről sem tudott semmit.
Azzal odaültette közénk a házalónét, s elmondatta vele az élettörténetét, amiből én is értesültem Mirrha sorsfordulatairól. Ő férjhez ment egy börzeágenshez, a férje elköltözött Amerikába, az atyja meghalt; az antikvárüzlet őrá maradt, amiből ő nagy nehezen tudott megélni, míg végre a mennyei gondviselés eléje hozta ezt a boldogtalanok őrző angyalát, az áldott Adelphe Philine fejedelemasszonyt, aki őt rábeszélte, hogy tegye át az egész antikvár-üzletét Budapestre; azóta igen jól mennek a dolgai.
Ebből aztán megtudtam, hogy még Mirrhát is Amarillisz vezette a nyomomba. No, most már együtt vannak mind a hatan!









Jókai Mór: De kár megvénülni!


X. BARACSKAINÉ ASSZONYSÁG
Még eddig semmi baj sincs.
Hát mi kárt tehetnek mind a hatan? A múltakra senki sem féltékeny.
Azaz, hogy nem jól mondtam, hogy senki sem; csak az én feleségem az, aki nem féltékeny.
Bizonyosan informálva van már. Mert, hogy amit hat asszony tud egy férjről, azt a hetedik, a feleség meg ne tudja, az ellenkezik az akusztika törvényeivel.
Ő nem csinál belőle semmit; összegyűjti őket maga körül, traktálja, ozsonnáztatja őket, a szakácsnét ajándékkal tartja, a zsidóasszonytól vásárol, a többiek kedvéért jour fixeket ád; nekem csak a férfiakról kell gondoskodnom, asszony van elég.
Azt hiszem, hogy a feleségem éppenséggel parádézik velük. Ahogy más delnő fölrakja az antik ékszereit, a régi brüsszeli csipkéit, úgy rakja föl az én feleségem magára a praehisztorikus vetélytársnőit. (Vagy ha jobban tetszik a klasszikus hasonlat, ahogy a Gracchusok anyja mondá a fiaira: ,,ezek az én klenódiumaim".)
Aztán - van egy nagy igazság, amit nem hiszem, hogy a glosszák és kszéniák írói előlem elragadtak volna, s ez az, hogy ,,idő jártával fiatalabbak nem leszünk". (Nem szedeted kurszívval ezt a remek mondást? - Legalább tedd macskakörmök közé.)
No, hát így folyt az én életem kedélyesen és unalmasan a maga egyenes vágányában.
Egy napon egy erősen összegyűrt levelet kapok hordárkézből, mely nem volt borítékba téve, hanem csak úgy összehajtva és lepecsételve.
,,Tekintetes úr!"
(Ez még nem tudja, hogy Budapesten, aki nem méltóságos úr vagy kegyelmes úr, az mind nagyságos úr.)
,,Alólírott asszonyság szíveskedem tekintetes uraságodat meginstálni, hogy engemet bátorkodjék meglátogatni a szállásomon, igen sürgetős ügyben, amit lesz szerencséje általam azonnal megismerni. Pénz nem kéretik, nehogy azt tessék gondolni. Lakásom Medve utca 16. szám, földszint (mivelhogy a lábaim rosszak), nro 6 ajtó. - Jóakaró szolgája özvegy néhai Baracskai Lászlóné, akire tetszik jól emlékezni."
,,Baracskai Lászlóné?"
Dehogy tetszik jól emlékeznem erre a névre.
Úgy rémlik, mintha valaha, az ősidőkben, hallottam vagy olvastam volna ilyenforma névről valamit; de hogy hol, mikor és mit, arról még csak sejtelmem sem volt.
Melyik korszakból kerül az elő?
Olyan kategorikus meghívás volt, hogy nem bírtam neki ellenállam. Ebéd után, amint a kanalat letettem a kezemből, siettem az ismerős fiakkeremet fölkeresni. Tudja-e, hol van a Medve utca? Hogyne tudná? Ott van egy budai külvárosnak a szélén. Hanem fiakkerrel nem lehet belemenni, mert zsákutca, s megfordulni nem lehet benne.
Oda hajtattam hát, ameddig lehetett, odább gyalog.
Afféle kis kapásház volt, aminek két szobája van az utcára, a kapu által elválasztva; az egyikben a gazda lakik, a másikat kiadják bérbe.
Az udvaron éppen szapulással, ruhateregetéssel foglalkoztak.
- Itten lakik Baracskainé asszonyság? - kérdém a mosóhölgyek legtekintélyesebbikétől.
Az a könyökével mutatott (a két kezével éppen a nedves ruhát csavarta), hogy melyik ajtón kopogtassak.
A kopogtatásra fölnyílt az ajtó egy kissé. Az ajtónyíláson át valami fiatal leányarcot pillantottam meg egy percre, mely azonban rögtön eltűnt; az ajtót félig nyitva hagyva előttem.
Még egyszer kopogtattam, megvártam, míg egy hang azt mondta: szabad, azzal beléptem.
Olyan tisztességes tabáni házikó tiszta szobája volt az. (A gazda valószínűleg kapás, ez még a filokszéra előtt volt, a gazdaasszony pedig mosónő.) A kanapé fölött tükör rámájába dugott szentelt barkával, mellette paraszt majolika szentképek.
Az asztal mellett volt egy szalmafonatos karszék, abban ült egy éltes asszonyság; viselete, különösen fejkötője elárulta a római nőt (kálvinista rómait). Lábai egy nagy zsámolyra voltak fölrakva.
Körülnéztem; rajta kívül senkit sem láttam a szobában.
A szögletben volt egy nagy, zöld cserépkályha, mély, fiókos kockákkal, kávémelegítő tűzhellyel, aminőket csak a veszprémi vásáron kaphatni.
- Baracskainé asszonyságot keresem - adám elő megjelenésem okát.
- Én vagyok az lelkem, galambom, legyen szerencséje közelebb jönni. Tessék helyet foglalni ott a széken. Én mindjárt ráismertem az arcképéről, aki nálunk megvan.
Azt hittem, hogy valami csalóval van dolgom.
- Nem, nagyasszony, az én arcképem nem lehet az ön birtokában; mert én elvből sohasem fotografáltattam le magamat, se a képeslapok nem közölték a képemet soha.
A nagyasszony kettőt legyintett a kövér tenyerével, nagyot hunyorítva.
- Nem is afféle mai világbeli húsz krajcáros fotográfia az, lelkemadta teremtette galambom, hanem egy valóságos piktúra; alá van írva a neve is; maga festette aztat tükörből. Igaz, hogy régecskén volt. De azért még most is hasonlatos.
Tyhű, teringettét! Most virrad meg egyszerre az agyamban! Tudom már, hogy ki ez a Baracskainé asszonyság! Az én tükörből festett képem!
Véletlenül a szemben levő tükörbe pillanték, s abból éppen oda láttam a zöld kályha mögötti sutba. Az imént megpillantott ifjabb hölgyalak rejtőzött oda, hiányos toalettjét, melyben megleptem, kiegészíteni.
- Ott van biz ez az arckép nálam - folytatá a nagyasszony -, maga az hagyta ottan, akinek a számára tetszett pingálni emlékül. Nagy becsületben tartjuk. A kisleány is. No, gyere elő onnan a sutból, kisleány.
Erre aztán, kissé durcás toppantással előlépett rejtekéből a kisleány.
Igazán kisleány volt; csupa gyermekes félszegség, negédesség, naivság, szemérem, aminőt csak egy két esztendős kisleánytól lehetne betanulni; nem lepett volna meg, ha azon kezdi, hogy ,,csecse baba - bebe bácsi - dádá".
Különben magasra felnőtt, karcsú alak volt, szépen fejlődött idomokkal; arca hamvaspiros, ajkai teltek, haja két tekercsbe fonva, le volt eresztve, sötétszőke, egy kis aranyvörös csillámmal. Különösen szép homloka volt, s nem volt takargatva mesterséges frufrukkal.
- No, nézze! Hát itt van a Viola!
(Ah! A Viola! Csakugyan! Ilyen virágnevet hallottam már valaha.)
- Ugye, hogy megnőtt? Hja, bizony megnő a leány, ha az ágy alá dugják is. István király napján múlt tizenhat esztendős. No, hát csókolj kezet a nagyságos úrnak.
A leány vonakodott azt megtenni. Én protestáltam.
- Leány nem csókol kezet férfinak soha. Szorítson velem kezet, s aztán üljön ide mellém, Viola.
A leány eltakarta az arcát.
- No, azért nincs mit elpirulni, hogy egy idegen úr a neveden szólít. Ez az úr a te jóltevőd, akinek köszönhetsz mindent. Még azt is, hogy ilyen szép ruhád van. Ő neked atyád helyett atyád volt, születésed (azaz, hogy kereszteltetésed) óta. Azért szeretheted ezt az urat, úgy, mint az édesatyádat. Óh, én jól tudok mindent; nekem annak idejében elmondtak mindent. (Ezt az utóbbi mondatot egészen hozzám intézte a nagyasszony, a fél szemével bizalmasan hunyorítva.)
- Hát, bizony, csak megnőtt ez a leány az idők jártával, hála a nagyságos úr kegyes gondoskodásának. Minden hónap prímáján ott volt az asztalomon a havi dácia, ahogy dukált; semmi fogyatkozás nem volt. S én abból fölneveltem a leányt, tisztességesen, iskolába járattam, kitaníttattam. Tud varrni, hímezni, sütni-főzni, úgy, mint egy kisasszony. Mutasd csak azt a csipkekrézlit a nyakadon. Azt a csipkét is maga csinálta.
Én nem maradtam adós bámulatom kifejezésével.
- Hanem hát nem locsogni-fecsegni jöttem én föl ide olyan nagy messzeségből, hanem egyenesen a Violának a sorsa miatt; azt valahogyan dűlőre kell vinni. A leány már tizenhat esztendős, én pedig már öreg test vagyok, a lábaimban csúz van, én nem hordhatom a leányt a világba, ahogy szokás, magában pedig csak nem szaladgálhat egy ilyen nagy leány.
Most valamit készült velem közölni a nagyasszony, amit a leánynak nem kellett meghallani.
- Eredj csak, kisleányom, fogd azt a vizespalackot, hozz bele friss vizet. A nagyságos úr szomjas. Jól kihúzd a kutat, hogy friss legyen a víz. Be ne locskold a cipődet.
Alig húzta ki a lábát a leány a szobábul, a nagyasszony fülbe súgva mondá:
- A leány művésznő akar lenni. Ha ellenzem, elszökik. Hát inkább úgy teszek, mint Aranyi professzor uram tett az ablakkal, nehogy a macska törje ki, hát inkább maga ütötte ki a botjával. Fölhoztam a leányt Pestre. Eddig én neveltem hűségesen; nevelje mármost tovább, akinek nagyobb jussa van hozzá. Vagy az eddigi jóltevője, vagy a vérszerinti édesapja. Annak is tudom ám én a nevét. Nekem mindent elmondott az illető annak idejében.
(Az illető!)
- Csak egy szót, nagyasszony, amíg magunk vagyunk. Ismeri ez a leány az anyját?
- Nem tud ez róla semmit. Az anyja nem kérdezősködött róla soha. Úgy elfelejtette, mintha nem is volna. De csak egy születésnapi ajándékot, csak egy kis fülbevalót sem küldött a leányának soha. Csak egy kis hajasbabát, vagy egy szalagot a hajába, amiről ráemlékezzék. Soha. Aztán én sem írtam neki a leányáról soha. Nem is hiszem, hogy örült volna neki. Hiszen még a becsületes magyar nevét is elfordította taliánra, hogy a leánya még a matrikula után se találjon a nyomára. A Viola azt hiszi az anyjáról, hogy meghótt. Meg is hótt az rá nézve valósággal. Nem is vinne rá a lélek, hogy az anyjához vigyem a leányt, inkább az apját keresem föl vele.
- No, oda meg éppen ne vigye. (Az kellene most csak éppen a szegény Nikkel kopasz fejének!)
- Hát akkor?
- No, majd gondoljunk ki valamit.









Jókai Mór: De kár megvénülni!


XI. VIOLA
A leány visszajött a friss vízzel, töltött belőle egy pohárba, s megkínált vele, én megittam. (Ejh, de régen ittam vizet szép leány kínálatára.)
Egészen gyereknek látszott a viselkedésében; az a félénken tolakodó mórikálás, azok az ügyetlen balogsüti mozdulatok, mint aki most került ki az elemi iskolából. A szemeit még nem mutatta meg.
- No, csak ne féljen tőlem, kisleány. Én nem vagyok zsettatóre, nem verem meg a rossz szemeimmel a kisleányokat.
- Óh, mi attól nem is félünk - felelt meg a leány helyett a nagyasszony -, attól, aki a szemével megver, akit minálunk prikulicsnak hínak. Mink nem vagyunk babonásak, mert mink kálvinisták vagyunk. Amint én azt látom, hogy valaki megverte a szemével a leányt, azonnal azt teszem, hogy eleven szénnel vizet oltok, abban megmosdatom a leánynak az arcát, azzal meg van törve a babona.
Viola ezalatt abban mesterkedett, hogy a kötényének a két szalagját a legbonyolultabb csomóvá bogozta össze.
- Hát figyeljen csak rám, kisleány, a jó nagynéni azt tudatta velem, hogy maga a művészi pályára szándékozik lépni. Úgy van-e?
A kisleány azt tűzte ki feladatául, hogy az összecorkázott kötényszalagokat megint szétbontogassa, s csak úgy összefogott szájjal felelt rá:
- Igen.
- De hát annak, aki művésznő akar lenni, nagyon sokat kell ám tanulni.
- Tudom. (Ezt már hangosabban mondá.)
- De hát van magának tehetsége a művészethez?
- Van. (Ennél a szónál fölnyitotta a szemét. A szemében volt a neve: igazi viola. S bátran a szemembe nézett; a kötényszalagnak is békét hagyott; öntudatosan fölemelte a fejét.)
- Van önnek szép hangja?
- Nincs. A hangom gyönge és hamis.
- Tehát énekesnő nem lehet. Azonban a szavalóművészethez is megkívántatik a terjedelmes hang.
- De én nem akarok színművésznő lenni.
- Hát mi?
- Hanem zeneművésznő.
- Ah! Úgy? - Én a tíz ujammal mutattam valamit az asztalon.
- Nem! Nem zongora-kalapáló.
Aztán más pantomímiát jeleztem.
- Nem is hegedű-reszelő.
- Tán csak nem?...
- De igen; nekem a violoncellóhoz van tehetségem.
- S honnan tudja azt?
- Tanultam egy évig; a kollégiumi zenekarban volt egy teológus diák, híres csellista; attul vettem leckéket. Kottábul a vista játszom; de hallás után is eljátszom akármit.
Nekem úgy tetszett, hogy emelkedik velem a szék. Átkozott violoncello! Hát nem elég volt egyszer?
- A bizony, lelkemadta teremtette galambom - erősíté a nagyasszony, olyat csapva kövér tenyerével a combomra, hogy csak úgy csattant. - Úgy játszik ez a leány a brúgón, mint egy valóságos cigány. Ha az ember behunyja a szemét, azt hiszi, hogy a Csicsa.
No, ez nevezetes reprodukció a fátumtól! Ha az emberrel valami nagy bolondság történik az életben, rá kellene írni a hátára: ,,Gare au contrefait!" Tilos az utánzás.
Az pedig logikai következetesség a fátumtól, ha már ezt az utánzást elkövette, hogy még egy csellovirtuóznét hozzon a világra; azt egyenesen az én szárnyaim alá vezesse, mert hiszen én vagyok éppen az a protektor, aki a miniszternél kieszközöltem, hogy Nro I-nek adja meg az engedélyt zenetanműhely fölállítására. Ha van egy csellót játszó leány a világon, annak okvetlenül én vagyok a védszentje, mint a tűzoltóknak Szent Flórián, a vincelléreknek Orbán.
- Jól van - mondám a leánynak. - Majd holnap próbát teszünk Viola kisasszonnyal a direktornénál.
- Hát hiszen azért is fáradtunk ide - mondá a nagyasszony.
- Majd én elviszem magukat oda reggel nyolc órakor; mert később a rendes leckeórák folynak.
- Legyen szerencséje.
- Hanem maguknak át kell költözni Pestre, egy rendes vendéglőbe.
- Jaj, lelkem, galambom, nem tudok ám én grádicson fölmászni, ezekkel a nohikkal. (Népies elnevezése a lábaknak.)
- Menjenek a Hungáriába; ott van lift, amin fölhúzzák az embert.
- Tyű, dehogy merek én ráülni egy olyan pokolmasinára, akin élve szállítják az embert a mennyországba.
- Hát hiszen a nagyasszony kálvinista, aki nem fél a babonátul. Tegyen úgy, ahogy én szoktam, mikor a fölhúzóba belépek. Nyomjon egy piculát annak az őrdöngős fickónak a markába, aki a gépet iszkurálja: meglátja, hogy semmi baja sem történik. Aztán a vendéglői költségekre adok magának egy kis pénzt; no meg bérkocsira, hogy a nohikat ne fárassza. A kisasszonynak is kell egy új ruhát venni; kapni készen; meg kalapot és kesztyűt, napernyőt.
Azzal a kezébe nyomtam egy százforintost.









Jókai Mór: De kár megvénülni!


XII. AZ ELSŐ SZÁZ FORINT
Baracskainé asszonyság, mikor a százas bankót a kezébe nyomtam, közel volt hozzá, hogy azt a szimbolisztikus ráköpködéssel üdvözölje; mert igaz, hogy a kálvinisták nem babonásak, de azért megteszik azt, hogy mikor valami első pénz kerül a markukba, úgy tesznek, mintha megköpködnék ,,fthü-thü", s magukban mondják: ,,apád, anyád idejöjjön".
A leány azonban kerekre fölnyitotta a szemeit, amint a százast meglátta (eddig csak híréből ismerte), az arca egyszerre lángvörös lett, gyors mozdulattal kikapta azt a nagyasszony kezéből, s visszaadta nekem, aztán a két tenyerével eltakarta az arcát.
- Ugyan, ugyan, te bohó leány - zsémbelt rá a nagyasszony. Én pedig megfogtam a két kezét, s kényszerítém azokat elpirult arcának elhagyására.
- Ne értsen félre, kedves Viola. Maga egy ártatlan gyermek. Tőlem orcapirulás nélkül elfogadhat mindent. Én az ön atyjának testi-lelki jóbarátja vagyok. Ő az én életemet mentette meg egykor a bizonyos halálból. Még annál többet is tett velem. A becsületemet óvta meg. Hogy mi módon, azt én magának meg nem magyarázhatom. (Nem ám, azt csak nem mondhatom el neki, hogy ,,megóvott attól a szégyentől, hogy a te mamádat nőül vegyem".) Ezért én őneki holtomig lekötelezettje maradok, s csak egy nehéz adósságomat rovom le, amidőn egyetlen gyermekének sorsáról gondoskodom. Eddig is tettem azt, s ha a próba sikerülni fog holnap, azontúl még nagyobb mértékben tenni fogom. S az énnekem nem lesz áldozat, és kegyedet semmi háládatosságra nem kötelezi irántam.
Azzal visszacsúsztattam a ruhájának a fodrai közé a százast. Engedte.
(S eközben eszedbe jutott az automat, akinek egy négykrajcárost dugnak a szájába, s arra kiugrik belőle egy skatulya gyufa.) Ej, ej! De rossz nyelve van az ilyen inkarnátus pszichológusnak!
Másnap fiakerrel mentem a Hungáriába.
Csakugyan tudtak valahol egy földszinti szobát adni a nagyasszonynak, ahová nem kellett pokolgépen repülni.
Violának már új ruhája volt, amit nekem dicsekedve mutatott be. Az árát is megmondta, csak huszonhét forint volt.
A nagyasszonyt is elvittem Violával együtt a zeneiskoláig. Fritillária (már én csak maradok ennél a névnél) a harmadik emeleten lakott, ahová Baracskainé a Szent Dávid hegedűjeért sem volt hajlandó fölmászni; őt odalenn hagytuk a kocsiban.
Magam vezettem föl Violát a zenetanárnőhöz.
Az rögtön próbát tett vele. Előkeresett a számára egy gordonkát, s leültette a hangjegytámlány mellé. Legelőbb is a kezdetleges skálatanulmányokat játszatta el vele hangjegyekből. Egy hibát sem ejtett. Aztán egy nehéz szonátát tett eléje. A leány azt is végigjátszotta a legnagyobb precízióval. Utoljára fölszólította, hogy játsszon valamit könyv nélkül, valami magyar melódiát. A leány aztán elhúzta a Bihari kesergőjét, meg a ,,Szememből könnypatak csereg" melódiáját, de annyi érzéssel és bámulatra méltó technikával, hogy a tanárnő tapsolni kezdett neki.
- Igazán rendkívüli tehetsége van a kisasszonynak - mondá, gratuláló kézszorítással fordulva hozzám. - Elsőrendű talentum.
- No hát! Elsőrendű talentumokat protezsálni nemcsak jogunk, de kötelességünk.
Én megegyeztem a tanárnővel a leckék díjában; holnaputántól kezdődik a rendes oktatás. Tetszik tudni, a mai és holnapi nap eltelik a szálláskereséssel.
Mert egy gordonkatanuló kisasszony számára nem olyan könnyű szállást találni a fővárosban.
Annak olyan elszigetelt lakás kell, ahol ő sem alkalmatlankodik a skála-tanulmányaival se a mellette, se a fölötte, se az alatta lakóknak; de viszont azok sem zavarják őt zongorával, énekszóval, lármás foglalkozással. Ilyen alkalmatos helyiséget csak a külvárosok valamelyikében lehetett kapni; két szoba, egy konyha, kettős kijárással. Az természetesen mind bútorozatlan volt. Tehát bútorokat is kellett bele szerezni; egyszerűeket, de mégis elegánsakat; aztán meg konyhaedényt. (Az első százast követte az ötödik, meg a hatodik.)
A leány csak egyre bámult; kíváncsi volt, de nem értett semmit. Annál szívesebben rendezkedett a nagyasszony.
Én röviden iparkodtam a helyzetemet tisztázni.
- Kedves Viola. Ez lesz önnek a szállása. A házbért kifizettem előre egész évre. Kegyed kap tőlem élelmezésre havonkint száz forintot, mindaddig, amíg a művészete jövedelmezővé lesz. Abból kijöhet, még ruházatra is marad. Vettem önnek egy gordonkát meg egy varrógépet. Azokkal fölváltva foglalkozhatik. A jó nagynéni lesz olyan kegyes, hogy felügyel kegyedre.
- Jaj, lelkemadta teremtette galambom - szólt közbe a nagyasszony, saját térdeit ütögetve a tenyereivel. - Én bizony nem lehetek olyan kegyes, hogy itt maradjak leányőrzőnek; mert énnekem otthon gazdaságom van, amit nem hagyhatok ebadóba; nekem haza kell utaznom. Hanem van énnekem egy régi hűséges cselédem, a jó Magda; majd azt leküldöm a Violának, ő volt a dajkája kicsiny korában; ezután is hűségesen fogja őt szolgálni. Egy kicsit süket szegényke, de különben áldott jó teremtés.
- No, hát - úgy is jó lesz.









Jókai Mór: De kár megvénülni!


XIII. PIA FRAUS
,,Pia fraus"-nak nevezzük az olyan szelídebb fajta csalást, mely egyvalakinek hasznára szolgál, anélkül hogy másvalakinek kárt okozna.
Idáig hát megvolnánk. Viola fölfedezve, Viola elhelyezve. De mit szólnak majd ehhez odahaza? A semmisítő törvényszék? A septemfoeminalis tabula! Ez az igazi hétszemélyes törvényszék.
Annyi bizonyos, hogy amely napnak a reggelén én Violát bevezettem Fritillária zeneiskolájába, annak a napnak az ötórai tea-uzsonnáján ezt ki fogja hirdetni Fritillária asszony urbi et orbi.
Innen csak az egyenes út vezet ki. Még ugyanaznap az ebédnél saját magam elmondok mindent a feleségemnek, ami igaz. (Mindent? Te!)
No, tudod, kilenc tizedrészt. Sokallod? Hát mondjunk tizenhét huszadrészt. Hát hiszen mikor egy kulánsan fizető férj a feleségének elmondja az igazat, magának is csak jár belőle provízió. Tehát a következőket:
1. Van egy jó barátom, kinek nagy hálával tartozom.
2. Annak van egy titokban nevelt leánya, titkolt viszonynak a szülötte.
3. A leány egy jószívű nagynéne gondjai alatt nevelkedett föl.
4. A nagynéne lábai rosszak, nem járhat velük.
5. A leány életmódja biztosítva van rendes pénzügyi művelet által. A jóltevő neve eltitkolandó, állására és feleséges voltára való tekintetből.
6. A leány művészi tehetségekkel van fölruházva. Fényes jövendő várakozik reá.
7. A leány erényes, felügyelete szigorú.
8. Én bízvást apja lehetnék.
No, hát olyan adat ez mind, amit el lehet hinni.
Pálma elfogadta azt en bloc, csak azt mondta, hogy szeretné azt a leányt megismerni.
Biztosítottam felőle, hogy be fogja mutatni magát, mihelyt rendben lesz.
Így aztán Pálma az ötórai tea-ozsonnán azzal vághatta ketté Fritillária szenzációs hírmondását, hogy ,,mindent tudok, a férjem már elmondta".
Így szedik ki a kígyónak a méregfogait.
Az pedig, hogy Viola rendben lesz, azt jelentette, hogy amint a régi dajkája megérkezik, s elfoglalhatja a nagynéne helyét. Én azonnal, amint Magda (így hívták a dadát) megérkezett, hazabocsátóm Baracskainé asszonyt, azzal a megvigasztalással, hogy azok a bizonyos húsz forintok, melyek a biztosító társaság által eddigelé az asztalára havonkint leszámíttattak, ezentúl is meg fognak ugyanott jelenni. Fogadja el eddig hű ápolása jutalmául. A Violának nem lesz már arra szüksége. Megértette a jó lélek, s nagy könnyhullatások között elbúcsúzott.
Viola pedig beszegődtette a Magdát az én segítségemmel, amire nagy szükség volt, mert a jámbor nagyot hallott. Különösen azt nem akarta meghallani, mikor Viola tíz forint havi bért kínált neki; hanem mikor én azt mondtam neki, hogy másik tízet én teszek hozzá, azt meghallotta. Meg hogy a fát, vizet a háziszolga fogja hordani a konyhára.
Az is tetszett neki, hogy egy öltözet új ruhát kapott ajándékba.
Erre a díszes jelmezre azért volt szükség, hogy a látogatás alkalmával, mint Viola kísérőnéje legyen bemutatható a feleségemnél.
Én ugyan a feleségemet eleve informáltam, hogy a kedves nagynéne lábai nem bírják meg a lépcsőmászást; ő majd lenn fog maradni a hintóban azalatt, amíg én Violát fölvezetem; de Pálma humánus lelkülete talált kedvezőbb megoldást: Odarendelt két hordárt egy karosszékkel a kapuhoz, s mikor mi megérkeztünk a bérkocsival (a saját hintómon nem jártam Viola szállásáig), szépen kiemelték Magda asszonyt, karra véve, beültették a zsöllyébe, s így szállították föl a garádicson. Engedett magával mindent elkövetni.
A bemutatás megtörtént annak rende szerint. Pálma egyedül fogadta a látogatókat, leültette őket a karszékbe; nekem is helyet mutatott. Avval kezdődött a benevolum.
- Baracskai Viola a neve?
- A nevelőanyám után. Valósággal az anyám nevét viselem; de azt férjhezmenetelemig nem szabad használnom.
- Az atyjáról nem tud ön semmit?
- Azt tudom, hogy előkelő állású hivatalnok, és nős.
- Gondoskodtak önnek a megélhetéséről?
- Óh, igen. Havonkint kapok életbiztosítási alapon száz forintot. (No, itt esett egy kis korrektúra az igazságon.)
- Az elég szép. Abból igen tisztességesen megélhet.
- Óh, én igen kevésből kijövök; a fölösleget félreteszem. Hogy ha itt kitanultam az iskolát, Párizsba kimehessek, továbbképeztetés végett. (Második korrektúra!)
Pálma intézett egynéhány kérdést Magdához is; amire azonban a tisztelt hölgy állhatatos némasággal válaszolt.
- Elégségesnek találja ön - szólt végre Pálma a leányhoz - a nagynénje felügyelését magára nézve?
- Még van azonkívül egy felügyelőm - szólt Viola, önérzetes fejfölemeléssel - A - saját ambícióm.
- Ah! a művészi ambíció!
- Nemcsak az - folytatá a leány. - Még más ambíció is. Nekem vágyam van társadalmi állást foglalhatni el. S ehhez van jogosult reményem. Ugyanaz a jóltevő kéz, mely napi szükségeimről gondoskodott, szintén azon biztosító társaságnál húszezer forint kelengyét kötelezett el a számomra férjhezmenetelem esetére. Én tudom jól, hogy egy könnyelmű ballépéssel egy vagyont és egy társadalmi állást dobnék el magamtól. - Ez a tudat az én erényőröm.
Pálma úgy meg volt hatva ettől a szónoklattól, hogy a kezét nyújtá a leánynak, amit az háromszor megcsókolt.
Én pedig meggyőződtem felőle, hogy az én védencem nagy színművésznő.
Azzal Pálma elbocsátó a látogatóit, a hordárok ismét levitték karszékbe ültetve Magda asszonyt a hintóig, én odáig vezettem Violát, s elbúcsúzásunkkor azt súgóm neki:
- Délután négy órakor meglátogatom.
       
Tehát volt már közöttünk valami közös. A közös hazugság. - Ez is egy neme a liézonnak.
       
Pálma néhány nap múlva egy drága kerekes széket küldött a ,,nagynéni"-nek, amin az, saját kezeivel hajtva a kereket, tehetett nagyobb kirándulásokat az utcán. Eleinte Magda nem akart hozzászokni ehhez a furcsa járműhöz; hanem aztán Violával addig biztattuk, míg kedvet kapott hozzá, hogy ezen járjon ki a piacra, csirkét, uborkát bevásárolni. Annyira, hogy még az újságba is bekerült; a ,,Neues Politisches Volksblatt" képben is megörökítette: ,,Die Haushälterin auf Rädern". Pálma büszke volt rá, s eltette a lapot emlékül.
       
Délután négy órakor elmentem Violát meglátogatni.
       
És azután minden délután négy órakor elmentem hozzá. S rendesen nyolc óra után kerültem haza.
Hiszen ez a rendes hóra kanonika.
Ez a tisztességes férjeknek, családapáknak a rendes ideje. Mikor az asszonytársaság egybegyűl a teánál, egy kicsit pletykázni, intrikálni, embertszólni, divatról, konyháról értekezni, néhanéha fölolvasásokat tartani, jótékony koncerteket rendezni, ritka esetekben lutrit, Hammer und Glokkét játszani, olyankor a jámbor férj veszi a kalapját, s megy a klubba, a kaszinóba, tarokkozni, pikétezni. Aztán nem csak egy klub és kaszinó van Budapesten; én adófizető tagja vagyok hétnek. Ha történetesen kerestek, és nem találtak az egyikben, bizonyosan ott voltam a többi hatban.
Pedig hát egyikben sem vesztegettem a pénzemet. Egy új világot fedeztem föl.
Ez a leány valóságos Meluzine volt.
Mindig jókedvű, mindig tréfára kész. Amitől én úgy elszoktam már húsz év óta. Akit csak magam körül látok, az mind komoly, szigorú, bírálgató, csipkedő, éles, zsémbes, panaszos, unatkozó, kevély, rátartó, leskelődő, neheztelő, haragtartó, kényes, finnyás, begyeskedő, szórakozott, orroló, erkölcsbíró, szemérmetes, szeszélyes, fanyar, ízetlen, fáradt, legjobb esetben civakodó. - Én ezekbül a virágokbul bírok egy egész üvegházat.
Nagy csoda-e, hogyha ebből az üvegházból kiszabadulva odabódorodok egy csalitba, ahol a viola nyílik, s jólesik végighevernem a pázsiton, a bokroktul beárnyékolva.
Hiszen, hát azt is csak meg kellett tudnom, hogy a pártfogoltam mennyit haladt a művészi tanulmányaiban. Viola minden délután produkálta magát előttem a gordonkán.
Egyszer aztán eszembe jutott, hogy hiszen néhanapján én is tudtam hegedülni, s a hegedűmmel milyen szépen akkompanyáltam a bűbájos Fritilláriának. Hátha most is tudnék még valamit abból, amit bécsújhelyi kadét koromban tudtam?
Vettem magamnak Bécsben egy straduáriót, s azt egyenesen odaküldettem Viola szállására.
És azután én kísértem hegedűvel az ő gordonkáját; - éppen, mint hajdan, bécsújhelyi kadét koromban, a bűbájos Fritilláriáét. Ettől kezdve én valóságos kettős életet folytattam. Egy szigorút és egy vidámat. Hivatalomban pontos, otthonomban rendes, rejtekemben élvezetes életet.
Viola meseszerűen ragaszkodott hozzám. Rajtam kívül az egész világ nem létezett rá nézve. A zeneiskolában nem kötött senkivel baráti ismeretséget, még csak a szállását sem tudatta senkivel.
Az a szállás is a legcélszerűbben volt kiválasztva. Átellenében egy templom, onnan senki sem láthatott az ablakaira. Szögletház volt, a mellékutcából egy perc alatt a kapuhoz lehetett jutni; a kapuboltozat alatt volt az ajtó, ami Viola szobájába nyílt. A másik szobából a konyhába lehetett jutni, annak az ajtaján át az udvarra, az udvarról a kertbe, a kert ajtaján át ki egy szű sikátorba, melynek oldalait istállófalak és beszennyesedett ablakú házak képezték. Nekem minden ajtóhoz kulcsom volt. Ha a kertajtó felől jöttem, az utcaajtón távoztam, vagy megfordítva. Mindig gyalog jöttem ide. Lehetetlen volt utánam leskelődni bárkinek is. (Te! Ez még mindig a ,,Pia fraus" fejezet alá tartozik?)
Még mindig. Csak te írjad, ahogy mondom.
A tanév szerencsésen lefolyt. A vizsgák megtartattak Fritillária zeneiskolájában; mi is jelen voltunk a feleségemmel együtt; no, meg Amarillisszel együtt; ott volt a miniszteri tanácsos, a zeneakadémia igazgatója, a filharmonikusok, a klakvehuteszek; mindnyájan el voltak ragadtatva Viola elegáns gordonkajátéka által. És mindnyájunknak a véleménye abban összpontosult, hogy e kiváló talentumnak múlhatatlanul szükséges magasabb kiképeztetés végett Bécsbe, Berlinbe és Párizsba kirándulni. Most úgyis két hónapi vakáció kezdődik.
És csodálatosképpen az általam jogtanácsolt társaságoknak is éppen erre az időre akadtak olyan kiküldetései számomra, melyek utamat Bécs, Berlin és Párizs felé irányozták.
(Megállj csak! Hadd nyissak föl új tintásüveget; mert a kalamárisombul kifogyott a ,,pia fraus"-hoz való tinta.)
Jól van, no!









Jókai Mór: De kár megvénülni!


XIV. A DINAMITBOMBA
Külföldi ekszmisszióimból én mindannyiszor a legértékesebb meglepetéseket hoztam haza a feleségemnek. Zafír ékszereket és gyémánt butónokat, keleti sálokat, brüsszeli csipkéket, csinkve csento bútorokat, tökéletesen beszélő papagájokat, kapucinus majmokat, egész bundát kék rókaprémből, amivel furórét költött a társaságban, s a porcelánoknak mindenféle faját...
(,,Megannyi tanújelek egy válóperre", mondá egyszer az ilyenekre egy delegátus kollégám.)
No, de annyit elismert felőlem mindenki, hogy olyan generózus férj, mint én, nincs több Európában.
Idehaza, a honi fővárosban, a későbbi időkben már nagyobb elővigyázattal kellett élnem. Violának ismeretségei akadtak, részint az iskolatársai révén, részint a feleségemhez járó asszonyokbul. Azt kockáztattam, hogy mikor benyitok hozzá, ott találok egy ismerős vizitet nála. Ezen úgy-ahogy segítettünk. Egy leeresztett függöny a kapu felőli ablakon azt jelzé, hogy senki sincs ott, a fölhúzott függöny jelenté, hogy van benn valaki.
Ez később olyan alkalmatlanná vált rám nézve, hogy szállást cseréltettem Violával.
De ott megint csak rátaláltak.
Majd minden évnegyedben más szállásra költözött.
Akkor meg már éppen előőrsöket állítottak föl, akik az átelleni ablakokbul leskelődjenek rám.
A feleségem egy arcvonással sem árulta el, hogy sejt vagy tud valamit. Ugyanaz volt irántam, aki mindig: nyájas, előzékeny és hideg. Egy csöppje a féltékenységi vírusnak nem volt a vérében.
Egyszer-egyszer a lelkiismeret megszólalt bennem: hogy ez mégis kegyetlenség, amit Pálmával teszek; de aztán csak elaltattam azzal a szofizmával, hogy ,,nem fáj az neki". - Megmondta ő ezt ezelőtt húsz esztendővel. De minek is hosszabb a kálvinista esketési forma azzal az egy sorral?
Mikor vettem észre, hogy az asszonyok formális kémhadjáratot folytatnak ellenem: akkor ,,dezden kon dezden!" azt a ravaszságot gondoltam ki, hogy csak azért is otthon maradtam a feleségem ötórai tea-ozsonnáira; magam is odaültem az asszonyok közé tereferélni, tartottam őket pletykabeszéddel, s udvaroltam nekik sorba egész a szemtelenségig; azok majd megpukkadtak mérgükben. Ha nagyon vakmerően példálóztam a múltakra: meg is vertek; én csak tartottam a hátamat.
Ez a legjobb metódus. Ha egy férjet azzal denunciálnak a felesége előtt, hogy van egy főbenjáró bűne: akkor túlhajtani a vádat: ,,nem egy van, de hét!"
Hanem egyszer aztán beütött egy nem várt katasztrófa. Hesperis már több nap óta nem jelent meg az ötórai ozsonnákon. Én azt hittem, hogy énrám les, a Viola szállásával átellenes ablakból; pedig hát nem énrám vadászott a derék hölgy, hanem a saját Nikkeljére.
Egy pénteknapon (nagyon jól emlékszem rá, hogy péntek volt, mert az ordináriusom rendelete következtében a feleségem által szigorúan megtartott böjtös ebédek kikerülése végett pénteken a házon kívül kellett étkeznem higiéniai szempontból. Violánál voltam, jó paprikás halászlével traktált meg.) Tehát pénteknap délután az ozsonnaasztalnál javában mulattatóm a hölgytársaságot pajkos anekdotáimmal, amidőn hirtelen, minden kopogtatás nélkül, föltárul az ajtó, s berohant rajta lélekszakadva a rég nem látott úrhölgy, a Hesperis. Már a külső fölszerelése elárulta szokottnál is nagyobb harcias hangulatát.
A fején volt egy lángvörös kalábriai kalap, egy margaréta bukéttal meg két szál fenyegető fácántollal; a nyakát Sarah Bernhardt csipke-örv burkolá; narancssárga ruhája volt, fekete sávokkal, mint egy tigrisnek, kakadoa színű övvel derékban átszorítva. Két keze csuklóját ezüstláncok köríték, nagy lecsüggő golyókkal, emlékpénzekkel és egyéb relikviákkal, amik a beszédét kísérő taglejtés közben félelmesen csörgöttek. Azonkívül egy selyem ridikül is volt a karjára akasztva. Az arzenál!
- Itt van! Megfogtam valahára a semmirekellőt! A gyilkos gonosztevőt! - Mindig tudtam, hogy pokolravaló az átkozott; de hogy ennyire elvetemedett imposztor legyen, azt még álmodni sem mertem volna; a gyalázatos! - Ezt lihegé első beköszöntésül Hesperis.
- Az Istenért! Mi történt? Kiről van szó? - kérdé a feleségem. Magam is megijedtem, azt hittem, engem aposztrofálnak.
- Hát ugyan kiről volna szó, mint a Nikkelről? Mikor én azt mondom, hogy ,,gyalázatos", lehet-e az más, mint a Nikkel? Hisz a többi is mind cudar, csalárd, lator, de legalább iparkodik eltitkolni a gonoszságát (itt nekem jutott egy jelentésteljes szemvágás), de ilyen nyíltan, ilyen vakmerően vinni a toronymagas gonoszságot, ez csak egy Nikkeltől telik ki.
Eközben leült az asztalhoz, s lehüvelyezte a hosszú fekete selyemkesztyűit. Ellenben a ridikült odatette az asztalra, a két tenyerével lenyomtatva.
- Mindig gyanakodtam az átkozottra, hogy megcsal. Délután sohasem úgy volt a nyakravalója csokorra kötve, ahogy én reggel megkötöttem, s gyakran rajtakaptam, hogy a ,,Fischerin, du kleine"-t danolja, mikor a szobájában van. Hol danolják ezt a nótát? Az orfeumban. Minden reggel, amíg a fürdőben volt, én megvizitáltam a tárcáját, mennyi pénz van benne. - Egy-egy napon azt mondta, hogy éjjeli inspekciója van a hivatalokban. Reggel került haza. Az olyan inspekciós éjjelek után rendesen tíz forint hiányzott a tárcájából.
- A vacsora... - sipegtem én közbe.
- Csitt! Maga jobb, ha nem szól! Megállj! (Itt nekitürközött.) Azt mondtam neki, hogy szeretném egyszer meglátni, hogy milyen az az orfeum. Vigyen el egyszer oda magával vacsorálni. Nagyon dicsérte az előadást. A kaucsuk-ember nagyszerű, aztán meg az éneklő malacok, meg a néger bohócok. Elmentem vele; végignéztem az egész előadást. De még inkább néztem a Nikkel arcát. De nem kellett annak se éneklő malac, se tamburázó szerecsen; hanem amint egyszer kikalimpázott a színpadra egy szemtelenül kurta szoknyás perszóna; dehogy kurta, semmilyen! s rákezdte a maga impertinens nótáit, lehetetlen mimikával kísérve, akkor a Nikkel majd kibújt a bőréből. Az a maskara is egyszerre rátalált a csókaszemeivel a Nikkelre, s egész kihívóan kokettírozott rá. Ahán! Ez hát az a ,,Fischerin, du kleine!"
- De, barátném - szóltam én közbe. - Kokettíroz az mindenkivel.
- Csak maga ne prókátorkodjék, drága barátom. Megállj! mondék. Majd végére járok én ennek. Másnap nagy szcénát csináltam a Nikkelnek, afölött a téma fölött, hogy nagyon könnyelműen bánik a pénzzel. Igazam volt, átlátta, kénytelen volt magát megadni. Én elvettem a tárcáját: kiadtam neki belőle öt forintot. Ennyi elég véletlen kiadásokra. Majd a szivarokat is én vásárlom be ezentúl.
(Hej, hogy áldottam magamban a sorsot, hogy nem nekem juttatta azt a bizonyos nászutazást Hesperissel.)
- A Nikkel átment a szobájába, a szolgálónak azt mondta, hogy hívjon neki egy hordárt. - Minek neki az a hordár? - Én a kulcslyukon keresztül benéztem a szobájába, hogy mit csinál a Nikkel. Az íróasztalnál ült és írt. Levelet írt. Az ostyával pecsételte le. Nem használt spanyolviaszkot a lepecsételéshez, mert annak a szaga elárulja a levélírást. Nemsokára belépett a külső ajtón a hordár. Ismerem. Sánta volt. Többször járt már Nikkelnél. - Én hirtelen kapom a kalapomat, kisiettem a folyosóra; az auszgusz nyílásánál meghúztam magam, s vártam, míg a hordár jön nagy bicebócázva. Mikor elejbém ért, kiugrottam a lesből, megfogtam a nyakravalóját a fickónak: ,,ide azzal a levéllel". Nem is vártam, hogy mit szól rá, hanem kirántottam a zsebéből a levelet hirtelen kézzel. ,,Alló mars!" - ,,Legalább a fizetésemet!" nyögte a nyavalyás. ,,Nesze a fizetés!" Azzal pics, pacs! Egyet jobbrul, másikat balrul. A posztilyon damúr szaladt a másfél lábával, ahogy tudott.
A hölgyek mind tapsoltak az előadásnak: még magam is.
- No, hát kezemben volt már a korpusz delikti! - folytató a hős amazon. - Hát nem jól sejtettem? Hát nem az volt az adresszre írva: ,,Fischerin-du-kleine". És aztán szállása világosan kiírva: ,,Sertéshajcsár utca 26/B. II. udvar, 3. emelet, 47. ajtó".
Általános elszörnyedés moraja zsibongott végig a társaságon. A ridikül megnyílt, Hesperis ujjai elővonszolták rejtekéből a bűn-tanújelt.
- Itt van! Tessék a borítékot nézni! (Azt kézről kézre adta.) De hát még a tartalom! (Azt nem bocsátá ki a kezéből.) ,,Drága angyal! Bocsáss meg, hogy ezúttal nem küldhetek neked pénzt; mert a tettleges hatalom zár alá vetette a kasszámat." - ,,Tettleges hatalom?" Ez bizonyosan én vagyok! De hát hallott már valaha ilyet ember, hogy egy férj a feleségét ,,tettleges hatalomnak" nevezze? ,,De mihelyt megkapom a salláriumomat a mappázásért a bürótól..."
- Ahá! - kiáltott közbe Fritillária - ezt úgy mondják a németek, hogy ,,ein Geld, wovon die Frau nichts weiss". Ugyebár, jogtanácsos úr?
Hesperis folytatá a levélolvasást.
,,...azonnal sietek igényeidnek eleget tenni. Addig is 10 000 cs. cs. cs. - A te elbűvölt Nikicád."
,,Nikicád!" Itt van! Tessék! Még egy pocát is ejtett a neve mellé.
S azzal odatartotta az orrom elé a veszedelmes levelet.
- Tessék! Tessék! Önnek a testi-lelki barátja! A gyönyörűséges mákvirág! Nos hát mit csináltam? Mit gondol, uram?
Minthogy kérdezett, felelnem kellett rá.
- Rohant kegyed a Nikkelre haragvolkánjának egész lávakitörésével.
- Azért sem találta el! Rohantam, de nem a Nikkelre, hanem a Sertéshajcsár-utcába, a Fischerin-du-kleinét fölkeresni.
- Vitt magával egy üveg vitriolt meg egy stanicli paprikát.
- Azért sem azt vittem. Hanem elvittem magammal a Nikkelnek a lefoglalt pugyillárisát.
- Mit fogunk hallani?
- Igenis, a pugyillárisát. Itt van a ridikülben. (Azt is megmutatta.) Otthon találtam a frajlát. Bizony mondhatom, hogy nappal nem olyan szép, mint gázvilágításnál. Tele az arcbőre ebagákkal. (Mitfresser.)
- Ez a színpadi festéktől van - szólt közbe szakszerűen Fritillária.
- Óh, bizony attól nem támadnak ebagák az arcon - protestált még szakértőbben Passiflora. - Nézzék meg az én arcomat. (Neki nappalra is ki volt festve az arca.) Csakhogy nem szabad a festéket vízzel lemosni, hanem arckenőccsel kell ledörzsölni.
- De legkevésbé szabad azt lenyalatni! - kiáltá mérgesen Hesperis, aki dühös volt amiatt, hogy az ő érdekes előadásait ilyen haszontalan intermezzóval szakítják félbe. - Az öltözet is nagyon sófel volt. Hogy mondják azt magyarul, hogy ,,schofel"? (Ezt a kérdést hozzám intézte.)
- Sunda.
- No, hát sunda volt. Arra is alapos oka volt. Az elegáns toalettjei mind a tisztítóban voltak.
- Így hívják a fiókzálogházat - magyarázám én.
- Tudom. Én hát rövid processzust csináltam vele. Megmondtam, hogy ki vagyok. Köszönöm, nem ülök le. Nem fáradtam el. Még csak ezután akarok elfáradni. Megmutattam neki a levelet, amit röptiben elfogtam. ,,Magának pénzre van szüksége, de az uramnak a tárcája nálam áll. Itt van, tessék! No, hát adok én magának pénzt. Ha maga énnekem azokat a leveleket, amiket a Nikkel magához írt, mind egy szálig kiszolgáltatja, hát én magának adok rögtön húsz forintot."
- Ah! Ah! Húsz forintot! - hangzott az elcsodálkozás fölkiáltása minden ajkról.
- S nem utasította vissza a ,,drága" angyal ezt a kínálatot nagy indignációval? - bátorkodtam én a vért szagolt tigristől kérdezni.
- Mit? Indignációval? De a két füléig szaladt a szája örömében. ,,Itt van! Tessék kikeresni", szólt nevetve, s azzal fölnyitott előttem egy nagy bolond kuffert. Kérem az telidestele volt mindenféle színű levelekkel. Hiszen ha azokat mind eladhatná húsz forintjával, hát hercegnő lenne belőle. Szerencsére a Nikkel levelei mind legfölül voltak. Mégis nemigen régi lehet a viszony. Összeszedtem valamennyit. Így is tíz darab volt.
- Két forint darabjáért! ,,Olcsó" angyal - dörmögém oda.
- Odadobtam neki a pénzt - folytató Hesperis. - Azt sem mondtam neki, hogy ,,szervusz". Hanem ő, a szemtelen! még azt mondta, hogy a ,,viszontlátásig"! Itt van mind a tíz levél! A tizenegyedik az elfogott. Én még a komfortébliben elolvastam valamennyit.
Ezzel előhúzgálta a leveleket a ridikülbül, s lerakta őket sorba az asztalra, mint mikor az ember pasziánszt készül játszani.
- Most csak a megszólításokat olvasom föl belőlük kegyeteknek. Tessék ide hallgatni. - ,,Imádott bálványom!" - ,,Ragyogó csillagom!" - ,,Egyetlen mucuskám!" - ,,Napok napja!" - ,,Bujdosó tündérem!" - ,,Kicsikém!" -"Üdvem angyala!" - ,,Mennyei tünemény!" - ,,Királyném!" - ,,Majmocskám!" - Ez az utolsó, ami megöl. Így csak engemet szokott szólítani. Hát még a tartalom? - Azt majd máskor. Ezt egyenkint kell vévigolvasni, hogy az ember alaposan megítélhesse, mekkora pokol lakik egy férfi szívében!
- Hát aztán mi történt? - rebegém én a félelem kíváncsiságával.
- No, azt el lehet képzelni, hogy rohantam a levelekkel haza.
- S mit tett Nikkel?
- Hogy mit tett Nikkel? Hát azt tette, hogy a válla közé húzta a fejét, s engedte a hátát üttetni. De attól is azén kezem fájdult meg, nem az ő háta.
- No, én nem azt tettem volna az ő helyzetében.
- Hát mit?
- Hanem ezt, ni.
Azzal fölugrottam a székemről, s szaladtam az ajtó felé.
De ugyan megjártam vele; mert az ajtóban szemközt találkoztam Iringóval, aki egy teáscsészékkel tele tálcát hozott a két kezében; az elbarikádozta az utamat, s azzal a sok asszonyszemély visítva utánam rohant, csak úgy csattogott a tenyerük a hátamon. Amarillisz, Fritillária, Passiflora, Hesperis, kiki lerótta a régi tartozását, az utamat álló Iringó pedig kárörvendően nevetett, ,,üssék, üssék! úgy kell a gazdának". Végre én is megharagudtam, szembe fordultam velük, s erőszakot használva erőszak ellen, sorba csókoltam valamennyit. Erre aztán visszavonultak. - Csak Pálma maradt az asztalfőn ülve, istennői flegmájával.
No, hát tessék! A szegény Nikkelt megverik azért, mert ki hagyja sütni magára az egész turpisságot, engem meg azért püfölnek el, mert nem hagyok magamra kisütni semmit.
Hesperis pedig az egész város békességét fölforgatta azokkal a szerelmes levelekkel. Járt velük házról házra, ahol csak asszony ismerőse volt; elragályosította a féltést minden eddig békében élő házastársra; háborút indított a két nem között ezzel a csatajelszóval: ,,nincs hű férj a világon!" - úgyhogy a szegény fenyegetett férjek már deputációba készültek járulni Csatári Grósz Lajoshoz, az országos egészségügyi bizottság elnökéhez, hogy vegye alkalmazásba a szükséges rendszabályokat ez epidémia ellen, ami úgy terjed, mint hajdan a konvulzionérek vitustánca. Egy férj sincs biztosítva az ellen, hogy egy éjjel levágják az orrát, s aztán szaladgálhat ezüst orral a világban.









Jókai Mór: De kár megvénülni!


XV. A SZERZŐDÉS
Hanem hát ez mind tréfadolog és nevetni való. Apró sanzonett énekesnők, kicsi balerinák utáni apetitus mind olyan múló baj, ami jóllakás (meg gyomorelrontás) után elmúlik. Csak olyan kedélynátha ez, amit nem kell gyógyítani. Hányszor láttam én már budapesti városatyákat Bécsbe járni deputációba, akik estenkint összebeszéltek, hogy itt meg ott fognak mulatni (a Práterben); sosem mentem velük; nem szeretek a más poharából inni; aztán mikor hazakerültek, megint olyan jámbor családapák lettek, mint azelőtt voltak.
Hanem mikor valaki olyan helyzetbe jut, mint én, egy félreértés miatt az egyenes útról, az aztán a nehéz állapot.
Nekem az első lépésnél meg kellett volna gondolnom, hogy mi lesz abból idő jártával, ha én egy ilyen ártatlan léleknek a sorsát, mint Viola, a magaméval összekötöm.
Ez az egész lelkével csügg rajtam, egészen föláldozza magát értem. S mit adhatok én neki ezért cserében?
Pénzt? Igaz, hogy az nekem van bőséggel. Pénz, amiről az asszony nem tud semmit. Pénz, ami nekem csak egy névaláírásomba kerül.
Komisz, alávaló lelkületű férfiak mondhatják azt, hogy hiszen ez ekvivalens, de énnekem érzékeny kedélyem van. Rám nézve álomrontó az a gondolat, hogy én egy leányt föláldozok a magam gyönyörűségének, kilátás nélkül, hogy ezért valaha kárpótoljam, hogy valami célhoz eljuttassam.
És amellett Violának nagy ambíciói voltak, amiknek ő előttem kifejezést is adott. Művésznő is akart lenni - és még más: ,,nő". Három évig volt már Fritillária tanítványa; hangszerének minden művészetét eltanulta. Többször föllépett már nyilvános hangversenyeken, Budapesten és Bécsben, s a zenekritika igen kedvezően szólt felőle.
Egy ilyen bevégzett művészi tehetség csak nem azért jött a világra, hogy énvelem játsszék duettet - hallgatók nélkül.
Nem szerettem róla gondolkozni.
Egy látogatásom alkalmával különös jókedvében találtam Violát.
- Nézze csak, milyen Haupttreffert csináltam ma.
- Ah! A vöröskereszt sorsjátékon?
- Nem. Egy szerződést kaptam egy külföldi imprezáriótól, aki művészi körútra akar velem vállalkozni, Bécs, Berlin, Párizs; London, Szentpétervárra; azután a tengeren túlra, New York, Chicago, Philadelphia, Boston, San Franciscóba. A szerződés három évre szól, első évben hatezer, másodikban hét-, harmadikban nyolcezer forintra, szabad utazás és élelmezés mellett.
Igazán meg voltam döbbenve. Hisz így egészen elveszítem Violát. Csak nem járhatok együtt vele a világot körülutazni.
Pedig, hogy ez így fog következni, az előrelátható volt. Egy nagytehetségű művésznő csak nem azért tanul gordonkázni, hogy egy pesti hölgyzenekarban állandósítsa magát, hanem azért, hogy a művészetét a kerek világ előtt ragyogtassa.
Főtt a fejem ettől a gondolattól.
- Hadd lássam azt a szerződést - mondám neki. Kivette a szekrényéből s átadta.
Formaszerű szerződés volt, két példányban, közjegyző által hitelesítve.
Hanem aztán egyszerre visszakaptam a lelki ruganyosságomat, amint a szerződést aláírt imprezárió nevét megpillantottam.
- Ah! Entenfusz uram!
Azzal az asztalhoz vágtam a szerződést.
- Ez az a bizonyos mosziő Antanfű.
- Ismeri őt?
- Hogyne ismerném? Ez egy országos csaló, aki a művésznőket behálózza, aztán kiszipolyozza. Én már egyszer kiverettem innét Budapestről csalárd manipulációk miatt. Ezzel nem szabad magának szerződésre lépni, mert ez magát megcsalja, kirabolja, még a becsületétől is megfosztja. Ez egy svindler!
Viola sírva fakadt.
- Pedig én már úgy örültem ennek a szerencsének. Szerencsének nevezte azt, hogy engem elhagyhat.
- De hát mi lesz így belőlem? Örökké iskolába fogok járni? Örökké az ön nyakán fogok élődni? Sohasem lesz nevem? Nagyon megesett rajta a szívem.
- Várj egy pár napig; akkor megmondom, hogy mi lesz belőled. Addig tartsd függőben a szerződést.
E pár nap alatt likvidált a szindikátus egy kőszénbányavállalatban, melynél nekem negyvenezer forint nyeremény jutott. Olyan pénz, amiről az asszony nem tud semmit.
Harmadnap meglátogattam Violát a szállásán.
- Most én hoztam neked egy szerződést aláírás végett. Te megveszed ezt a házat, melyben lakol, negyvenezer forintért. Akkor aztán lesz valami címed. ,,Házbirtokosnő." Elfogadod?
Viola széttépte az imprezárió szerződését, s aztán a keblemre veté magát és átölelt. - Hát mégiscsak meg tudtam őt tartani.









Jókai Mór: De kár megvénülni!


XVI. AZ EGYENRUHA
Ettől kezdve nagyon megváltozott Violának a társadalmi helyzete. A rendőri rovatban nem szerepelt többé, mint ,,zeneiskolai növendék", hanem mint ,,háztulajdonosnő". S ezzel meg volt előtte nyitva a világ. Fogadhatott látogatókat, köthetett ismeretségeket, adhatott estélyeket, s maga is eljárhatott a barátnői estélyeire. Férfi ismeretségét képezték fiatal államhivatalnokok, orvosok, mérnökök, színészek, rám nézve nem veszélyes emberek.
Eszemben sem volt, hogy ezek közül valamelyikre féltékeny legyek. Már egy vén szerelmes is nevetséges egy figura, hát még egy vén szerelemféltő. Csak az kellene még! Aztán teljesen megbízhattam Viola szilárd elveiben. Az az ő kettős ambíciója!
Otthon azt mondtam, hogy Violának az édesatyja csinált egy fényes üzletet, amiből annyit nyert, hogy a leányának azt a házat vehette ajándékba. (Szegény Nikkelnek még a mindennapi szivarpénzt is úgy adogatták ki piculánként; váltig alkudozott a feleségével, hogy írni fog neki szerelmesleveleket két forintért, de Hesperis nem állt rá.)
Most már fényes délben is ellátogathattam Violához. Mint jogtanácsos. Minthogy Violának volt egy örökösödési pöre, amelynek vitelével engemet bízott meg. A boldogult édesanyjának az apja után maradt egy temesvári ház, földekkel együtt; a nagyapa végrendelet nélkül halt meg, az oldalrokonok igénypört támasztottak a hagyatékhoz, minthogy a nagyapa állítólag kitagadta a leányát az örökségből, s holta napjáig nem is vonta vissza az átkát a fejéről.
(Hohohohó! Hiszen Viola megboldogult mamája még mindig ott énekel az operában.)
- Hiszen nem neked beszélem én ezt, hanem az asszonyoknak! Tehát ezzel az örökösödési pörrel paszpartum volt Violához minden órában. Szállásának két kijárata volt, egyik a lépcsőre, másik az udvari folyosóra, amaz az előszobán, emez a konyhán vezetett keresztül. Hölgylátogatók rendesen a konyhaajtóra kerültek, a jó Magdán keresztül, férfilátogatók ellenben csöngettek a főajtón. Az én jelzésem volt a háromszoros csöngetés. Azt persze a Magda nem hallotta meg, annálfogva Viola maga jött kinyitni az ajtót. Ott mindjárt megkérdeztem, van-e nála valaki. Megmondta őszintén. Ha volt odabenn valaki, vagy megfordultam a sarkamon, majd később jövök, vagy pedig bementem; nagyon örültem a szerencsének, s a látogató jelenlétében rögtön hozzákezdtem az örökösödési pör jelen fejlődményeinek ismertetéséhez, hivatkozva referádákra, tanúvallomásokra, semmisségi beadványokra, felülvizsgálatokra, míg a látogató megunta a dolgot, és elkotródott. Akkor aztán azt a bizonyos bartvist a csöngettyű alá tettük a szakállas felével, több csöngetés nem volt hallható.
Eközben egy névtelen levelet kaptam, melyben egy jóakaróm arra figyelmeztetett, hogy a Viola házával átelleni lakások egyik ablakában egész délutánonkint fölváltva ül egyike az én házi barátnőimnek, aki ott énrám spekulál. (Hát, hiszen én abból nem csinálok titkot, hogy Violát meglátogatom: az az örökösödési pör!) Igen ám, de aki spekulál, egyúttal kalkulál is. Azt is kiszámítja, hogy meddig maradok ott. Mert nincs az az örökösödési pör, aminek az előadására két-három óra volna szükséges.
Ez ellen én azt találtam ki, hogy vettem egy olyan divatos fehér nyári napernyőt, ami esernyőnek is megjárja, amit a szibarita férfiak a napsütés ellen használnak, annak a födözete alatt szépen elsurrantam a kémszemlélő ablak előtt. Nem jó gondolat?
Egy nagy pártlakoma után, mely délután öt órakor végződött, erősen fölpezsgőzve siettem Viola lakására (a fehér napernyő alatt), három lépcsőt ugorva egy lépéssel. A frakkom zsebében hoztam a számára a bankettről egy bonboniért, Sarazate arcképével.
A hármas csöngetésre jött Viola az ajtót kinyitni.
- Nincs látogatója? - kérdezém.
- Van. - Olyan furcsán mosolygott hozzá.
- Kicsoda?
- Mosziő Antanfű...
- Micsoda? Az Entenfusz? No, annak én kitöröm a nyakát!
- Ne törje ki, kérem, a nyakát.
Én berohantam a szalonajtón, marokra fogott ántukával.
Hanem aztán szépen visszahökkentem.
Az a mosziő Antanfű egy katonatiszt volt. Kékhajtókás hadnagy a sorgyalogságból.
No, ennek a nyakát nem törhetem ki! Először, mert őfelségének az armádiáját egy hadnagyától megfosztani nem illik; azután meg, mert annál kard van, nálam meg csak paraplé.
Átkozott presztízse van annak a katonai egyenruhának. Egészen más ember benne minden ember. Én azt hiszem, hogy a kard a kiegészítő része a férfinak. Miért is nem hordunk mink valamennyien katonai egyenruhát? A férfi civilruhában olyan, mintha az oroszlán csizmát húzna a lábára.
Látszott is rajta, hogy érzi a fölényét irányomban.
Még ő fogadott magas leereszkedéssel, mint régi ,,jó" ismerőst, kezét nyújtva elém lovagias parolázásra.
- Mennyire örülök önt ismét láthatni.
És aztán csak ismét leereszkedék a fotelbe, egyik lábszárát a másikra vetve, még szivarozott (a kupcihér!) Viola szobájában! S mielőtt én kipakolhattam volna az örökségi processzussal, már az én hadnagyom nagy nyelvkészséggel folytató az eddigi diskurzust az Uchátius-ágyúkról, amiknek szerkezetével megismerteté Violát. (Ha ugyan ez is nem afféle örökösödési processzus.) S hogy én is megértsem a dolgot, újra elöl kezdte, hogyan öntik az Uchátius-csövet, hogyan tágítják, hogyan fúrják bele a csavargó rovátkokat, amik pergő irányt adnak a lövegnek...
Én meguntam az előadást, vettem a paraplémat, s otthagytam a vitézt.
Viola utánam jött az ajtót bezárni.
- Egy óra múlva visszajövök! - mondám neki nagy bosszúsan. Azzal a fejem fölé tartottam a paraplét, s mentem a klubba pikétezni. Nyertem. Az is bosszantott.
Egy óra múlva visszamentem Viola szállására. Csöngettem. Viola kijött az ajtót nyitni.
- Egyedül van?
- Nem.
- Ki van itt?
- Antanfű.
- Hogy az ördögök vigyék el azt az Antanfűt. Még mindig ágyút önt?
Azzal megfordultam, lementem a lépcsőn.
Megint föl a klubba. Most már nem ültem le pikétezni, hanem letelepedtem egy tarokkista mellé kibicnek. Annak is őrült szerencsét hoztam. Nem telt bele egy óra, s három szólót, négy ultimót és egy volátot csinált, az én befolyásom alatt.
Ez már megdöbbentő.
A másik három partner azzal fenyegetett, hogy kidobnak a klubból.
Megyek én magamtól is.
Megint csak kifeszítettem az esernyőt; pedig már se nap nem sütött, se eső nem esett.
Ismét ott álltam az ajtó előtt. Csöngettem. Viola kijött.
- Magában van?
- Nem.
- Hát most megint ki van itt?
- Antanfű.
Már erre dühösen futottam el, s nem mentem többet semmiféle klubba, hanem nyargaltam végig az utcán, a korzóra, a Dunapartra, mint egy őrült.
- Nekem ezt az embert meg kell ölnöm! Milliom átok! Hiszen én is vagyok, aki vagyok! Az én kardom sem gyékénykáka! Gulyáshúsnak aprítom ezt a fickót!
Hanem aztán a Duna-parti szél kifújta lassankint a fejemből a borgőzt is, meg a szenvedéyt is.
Ugyan szép kis botrány lenne, ha egy széles körökben ismert jogtanácsos párbajt vívna egy hadnagyocskával, feleséges ember létére, egy kis zeneiskolai növendék miatt! Ez volna aztán a kövér falat a hírlapoknak! Majd hoznák a portrémat a lapok akaratom ellen.
- Nem! Nem fogok semmi bolondságra vetemedni.
Sötét este volt már, mire a sétámból visszakerültem. Egészen ki voltam józanodva.
Az utam megint Viola szállása előtt vitt el. Ezúttal az utca túlsó gyalogjáróján haladtam végig. Föltettem magamban, hogy föl sem fogok tekinteni az ablakára.
Hanem aztán csak mégsem tudtam megállni, hogy egy futó pillantást ne vessek arra a nagyon emlékezetes ablakra.
És hát, csakugyan! Ott égett abban az ablakban egy szál gyertya.
Ez a gyertya egyenesen az én számomra gyújtatott meg. Ez jelezte azt, hogy engem várnak.
Egyszerre vége lett minden haragomnak, sértett önérzetemnek; megfordultam, harmadszor is fölmentem a fatális lépcsőkön. Ezúttal nem kellett csöngetnem; a félig nyitott ajtóban állt a Magda, s mutatta, hogy bemehetek a szobába.
Viola egyedül volt. Hidegen üdvözölt, széket mutatva. Nem ültem le.
- Magának nagyon hosszú értekezése volt a hadnagy úrral.
- Igen.
- És érdekes?
- Az. Antanfű hadnagy elmondta előttem az egész élete történetét. Mennyit küzdött, mennyit hányódott a világban, mennyit csalatkozott. Most mindez megváltozott. Egy gazdag nagynénje meghalt, s minden vagyonát őrá hagyta. Ekkor ő belépett a hadsereg tettleges állományába, ahol eddig csak tartalékos tiszt volt, s komoly szándéka a katonai pályán káriért csinálni.
- S mennyiben érdekli ez magát?
- Annyiban, hogy egyúttal megkérte a kezemet. Régóta szerelmes belém. Én beleegyezésemet adtam. S ő eljegyzett engem menyasszonyául. Itt van a jegygyűrűje az ujjamon.
Mutatta az ujjára húzott gyűrűt; volt a közepében egy kicsi kis gyémánt.
...Ez volt aztán a hideg zuhany! Teljesen eszemre tértem.
- Igaza van, édes Viola. Magának nem lehet céltalanul ődöngeni a világban. Ha már megakadályoztam a művészi pálya megkezdésében, nem fogom a másik céljának útját állni. Én lemondok. S ha a kérője csakugyan az a szolid ember, akinek ön bemutatta, akkor csak azt mondhatom rá, hogy beleegyezem. Legyen ön boldog.
Itt most következett volna egy érzékeny jelenet, aminőt egy valamirevaló drámaíró el nem engedne a publikumnak. Viola e nagylelkű nyilatkozatra térdre omlik, csókokkal és könnyekkel árasztva el áldó jobbomat. Ami talán meg is esett volna, ha a jó Magda be nem dugja a fejét az ajtón ezzel a kérdéssel:
- Hány személyre hozzak a boltból parizert meg szalámit?
Amire Viola nem mondhatott neki egyebet, mint hogy ,,menjen a pokolba!"
- Értem. Hát háromra - mondá Magda, és visszahúzta a fejét. Én egyre nyugodtabban fogtam föl a dolgot.
- A katonatiszti házasságnál megkívántató biztosíték dolgát majd én elintézem. Azt az ön házára is be lehet tábláztatni; azonban önnek férjhezmenetele alkalmával a biztosító társulat is fog húszezer forintot kézbesíteni, s ha előbb lesz rá szükség, hát én azt majd előlegezem.
- Igen köszönöm.
- És azontúl is, ahogy önnek a háztartási költségeihez eddig hozzájárultam, úgy jövőre is ugyanennyit fölajánlok.
- Nem tudom, hogy a férjem elfogadja-e.
- Szintén a biztosító társaság útján, mint atyai alapítványt.
- Úgy talán igen.
- Még egyet. Mostanában háborús hírek járnak. Ilyen időben a katonai magasabb körök nagyon skrupulózusok a tisztek számára osztandó házassági engedélyek dolgában. - Ha netalán az ön vőlegénye ilyen akadályokkal találkoznék, én szívesen fölajánlom a jószolgálatomat azoknak az elhárítására összeköttetéseim kapcsán.
- Ön nagyon lekötelez bennünket e jóságával.
- És mármost minden jókat kívánok önnek, s többé nem fogom megjelenésemmel háborítani.
Azzal meghajtottam magamat, és mentem kifelé. Még csak kézszorítással sem vettem tőle búcsút. Nem lehetett, az egyik kezem tele volt a kalapommal, a másik az esernyőmmel. Amíg az előszobán végigmentem, úgy jött, mintha Violának utánam kellene futni, az ajtó előtt nyakamba ugrani, nagyot kacagva:
- Óh te bolond! Hogyan felültél! Hiszen csak tréfa volt! Gyere vissza!
De biz az nem következett be. Engedtek eltávozni, egy istenhozzád nélkül. Mikor leértem az utcára, átmentem a túlsó járdára, még egyszer föltekintettem arra az ablakra. Az egy szál gyertya akkor is ott égett. Meglehet, hogy ez a fárosz más hajónak is világított.
Én aztán hidegvérrel gondoltam végig a dolgon. Ennek a leánynak igaza van. Én is egoista voltam, ő is az. Ő nem tartozik nekem semmivel, én vagyok neki adósa elrabolt ifjú éveivel, amiknek élményeiből neki sem marad, nekem sem, amit eltegyünk magunknak emlékül.
       
Azt a Sarazate-képes bonbonière-t a pártlakomából a feleségemnek vittem haza megemlékezésül.









Jókai Mór: De kár megvénülni!


XVII. A FELESÉGEM
Hát, bizony, eszembe jutott, hogy feleségem is van.
Mikor kidobtak a hajóból, mint fölösleges terhet, akkor gondoltam rá, hogy van valahol az óceánon egy csöndes kis zöld sziget, amit úgy hínak, hogy ,,itthon".
Két délutánt már otthon töltöttem, este sem mentem föl a klubba. Találtam elég dolgot odahaza. A regénycsinálás mellett nagy volt a hátralék a hivatalos ügyekben. Annál buzgóbban igyekeztem a mulasztást helyrehozni. A kalandozás nem jogtanácsosnak való.
Otthon vacsoráltam, s aztán ott maradtam még egy óráig a feleségem szobájában; ott eldiskurálgattunk kettecskén. Volt téma a közéletben elég. Tisza Kálmán miniszterelnökké lett. Ezzel a hírrel egy egész estén elhárítottam a fejem fölött lógó zivatart.
Mert, hogy ott lógott, azt, mint tapasztalt meteorológ, előre sejtettem.
Pálma oltárszőnyeget hímzett.
Aztán panaszkodott, hogy fájnak a szemei.
- Minek hímezel lámpavilágnál?
- El kell vele készülnöm október 16-ára. Az volt a házasságunk évfordulója.
Aztán fölkelt, azt mondta, hogy aludni megy; jó éjszakát kívánt; neki korán kell fölkelni.
Tudtam, hgy mindennap öt órakor fölkel, s még lámpavilágnál elmegy, akármilyen rossz idő van, a templomba, hajnali misére. Szóba hoztam a dolgot.
- Te nagyon is szigorúan veszed az ájtatosságot.
- Hát, uram, bizonyos korban egyedüli menedékünk a vallás. Az áhítatosság megnyugtatja a lelket.
- Hiszen én is nagyra becsülöm az áhítatosságot, s egész tisztelettel gondolok a te hithűségedre.
- Szükségem van rá. Gyermekkorom óta a hitben nőttem föl. A szentképek, szobrok az én ismerőseim, akik előtt kitárhatom a lelkemet: meghallgatják. A liturgiának minden szava, az ének minden hangja átjár a szívemen, hazajön velem, visszhangzik az agyamban. A keresztre feszített Jézus, a szűzanya, tőröktül átszúrt szívével itt van előttem, a szobámban; éjjel-nappal velük beszélek. Ez az én üdvöm itt a földön.
Hiszen tudtam én azt jól. A feleségem éppen olyan buzgó katolikus, mint amilyen szkeptikus protestáns vagyok én.
Ekkor hirtelen szembefordult velem az asszony, s egészen átváltozott arckifejezéssel, fölemelt hangon szólt hozzám, kezével megragadva vállamon az öltönyt:
- És én, uram, kész vagyok lemondani az én idvezítő hitemről, elfutni a templomom küszöbéről, megtagadni a szemeimet, eltávolítani a fekhelyem fölül a feszületet és a Mária-szobrot, áttérni az unitárius vallásra: - azért, hogy öntől elválhassak.
Meg voltam dermedve.
Ez nem az a Pálma volt, akit én ismerek: a szelíd, jóságos, hidegvérű hitvestárs; ez egy bosszúálló, harcoló ellenség!
- Ön engem megcsal! - kiáltá, mutatóujjával eltolva magátul. - Évek óta megcsal és meggyaláz, következetesen, tervszerűen.
Én valamit akartam mondani.
- Ne szóljon ön. Ne alázza meg magát. Férfinak nem áll jól a hazugság. Ön engem nem szeret, nem becsül. Ön más nőnek adta szerelmét és becsülését.
- Ezt tagadom! (Ezt már egész hona fide mondhattam.)
Erre Pálma fölkacagott.
- Ön azt hiszi, hogy az egész világ süket és vak, hogy ön bírja azt a varázssüveget, ami az embert láthatatlanná teszi. Én nem kémkedtem ön után soha. Járhatott, kelhetett a világban, utazhatott hivatalos ügyekben, nem kísértem önt. De helyembe küldtek minden adatot. Nézzen ebbe a szekrénykébe. Ez tele van tudósításokkal a világ minden városából; hol járt ön? hol szállt meg? hol tartott pihenőt? hová rándult ki? Mindenütt ott találkozott ön ezzel a leánnyal. Még az álneveiket is tudatták velem, amik alatt a vendéglői lajtsromba beírták magukat. Grósz Sámuel, Bermini Salvator, Viardot Klemens! Nem az ön álnevei voltak Bernben, Brüsszelben, Prágában? A leányé pedig Amelotti Klára?
A világ forogni kezdett körülöttem, amint ezeket az adatokat magamra olvasni hallottam. Hisz én a legrettenetesebb módon vagyok elárulva! Engem egy detektívhálózat vesz körül. Hol a revolver? hadd lövöm magamat főbe.
Pálma megszánt. Látta az arcomon a fölháborodásomat. Elnevette magát.
- Ne jöjj zavarba, kedvesem. (Tegezésre fogta a megszólítást.) Látod, hogy mindent tudok. Évek óta értesülve vagyok minden titkos lépésedről. Ugye, nem vetted észre az arcomon, a magamviseletén soha? Mindig csöndesen tűrő voltam. Azt mondtam magamban, hogy hiszen megjósoltam én azt előre. Én már asszonynak vén vagyok, te még férfinak fiatal. Én már csak imádkozni tudok, te még élvezni tudsz. Nem csináltam neked házi jeleneteket, ahogy száz asszony közül kilencvenkilenc teszi. Nevettem rajta, ha mások dühösködtek. De most már mirajtunk kezdenek el nevetni. Ezt nem tudom elviselni. Ez lehetetlen. Elviselheti az ember a vagyonvesztést, nagy szerencsétlenségeket; de azt, hogy nevetségessé legyen, arra nincs elég lélekerő. Bajból, nyomorból, gyalázatból ki lehet épülni; de a nevetségessé tételből soha. Seprőzzenek meg inkább, mint hogy karikatúrát csináljanak rólam. Ennek a helyzetnek véget kell vetni. Más módját nem tudom, mint hogy váljunk el, becsületesen, törvény szabta szokás szerint, kölcsönös gyűlöletet vallva, de nem érezve (inkább, mint érezve és eltitkolva), s akkor aztán vedd el azt a leányt, akit szeretsz, csinálj belőle becsületes asszonyt, légy neki becsületes férje. Én nem féltek mást, csak a te becsületedet. Hogy azt megmentsem, kidobom érte a hajóbul a háziszenteimet.
Olyan puha lettem, mint az a gyurma; amivel a fogorvos mértéket vesz a machoirhoz.
Megfogtam Pálmának a kezét, s végigcirógattam.
- Kedves Pálmám. Te azt mondád, hogy ennek a helyzetnek véget kell vetni. Én már véget vetettem. De más módon, mint te mondád. Én azt a leányt már férjhez adtam: tegnapelőtt történt meg az eljegyzése.
Most már Pálmán volt a meglepetés sora. Nagy szemeket mereszte rám.
- Igaz ez?
- Úgy éljek.
- Ki a vőlegénye?
- Egy katonatiszt a rendes hadseregtől.
- A neve?
- Entenfusz hadnagy. Pálma összecsapta a kezeit.
- Te ahhoz adtad a Violát, akit mint csalót kidobtál a házadból?
- Akkor imprezárió volt; de most hadnagy; szép vagyon örököse, és derék, jellemes ember. Vessünk fátyolt a múltakra. Pálma gyanakodóan rázta a fejét.
- Te! Ez az Entenfusszal való házasság nekem gyanús dolog.
- Te azt hiszed ugye, hogy ez csak olyan takaróköpönyegféle férj akar lenni - aminőre vannak példák. No, hát megnyugtatásodra mondhatom, hogy a néhány nap múlva bekövetkezendő egybekelése után rögtön átteszik Entenfusz hadnagyot az ezredével együtt Budapestről Dalmáciába, s viszi magával a feleségét. Egyébiránt akármi történik is: én többet a Violának a küszöbét át nem lépem, s vele többet nem találkozom. S erre becsületszavamat adom.
Pálma a tenyerét a szájam elé nyomta.
- Nem! Nem! Nem! Ne mondd ki azt a szót! Ne fogadj semmit a becsületedre! Az nekem drága! Hátha nem tartod meg?
- Arra meg már az összes bűneimnek az utálatára esküszöm, hogy meg fogom tartani.
Erre aztán szent lett a béke. Szegény jó Pálma odaborult a keblemre, és kisírta magát. Én olyan büszke voltam, mintha valami hódítást követtem volna el.
Aztán ott maradtam késő éjjelig az ő szobájában, s segítettem neki az oltárszőnyeget hímezni. Nem jutott eszembe az eretnek voltom.
Hanem arra gondoltam, hogy ugyancsak ez időben Viola is együtt hímez, egy és ugyanazon rámán valamit a hadnagyával. ...No, hát ,,bírja békével".
(Ezt szokta mondani az én tarokkpartnerem, a főispán, mikor a játékvivő a talonbul a hármas királya mellé még a dámát is megkapja.)
,,Habeat sibi." Diákul így mondják.
Hát bizony, ha huszonöt esztendővel fiatalabb lettem volna, ez a fordulat nem végződött volna ilyen polgáriasan. Viola szenvedélyem volt. S a szívem szív maradt. Hanem hát az életkor még az indulatokat is megváltoztatja. Az a szürke szakáll azt beszéli, hogy egy cserepár hadnagy többet ér, mint akárminő jogtanácsos túl a hetedik klimatérikus éven. Nem fogom festeni a szakállamat.









Jókai Mór: De kár megvénülni!


XVIII. A CSODATEVŐ EREKLYE
Most már én is kezdtem a csodatevő vizekben hinni.
Engem csak egyszer öntöttek nyakon egy ilyen zuhannyal, s íme, milyen szépen kigyógyultam tőle.
Eddig nem tudtam a lábamnak egyéb hasznát venni, mint tilos utakon járni vele. Nagyon rossz volt a lábam: mindig görbe utakra vitt. Folyvást botlottam vele. Nagyokat estem. És íme, most milyen szépen járok az egyenes úton! Ezt mind az a gyógyerős zuhany idézte elő.
Milyen nagy boldogság az embernek megpihenni - a vétkezésből.
Nem kell többé azon törnöm a fejemet, hogy mit hazudjam? Nem kell azt a fehér napernyőt mindig magammal hordanom. A hivatalnokaim nem győzik lemásolni a sok firkát, amit egész nap halomra szaporítok. Még ilyen munkaszezon nem volt. Amellett az étvágyam is megjött. Milyen jó az a házikoszt! Most még a pénteki ebédeket is otthon költöm el. A kedvemért extra rántott csirke jön az asztalra. De a hal is nagyon jó, úgy, ahogy itthon csinálják. Fogas ajókával: ez a feleségem receptje után készül. Csak hiába, olyan konyhája, mint a feleségemnek, nincs senkinek a világon.
- Elmegyünk az idén, galambom, Sorrentóba; csak a dolgaimat befejezzem. Az őszt meg a tél elejét Olaszországban töltjük. - Ezt mondtam a feleségemnek, s egészen boldoggá tettem vele.
Violáról semmi hírt sem hallottam: nem is vártam. Nem voltam rá kíváncsi. Annyi büszkeséget tartottam meg magamnak, hogy mint a leskártolt kártya, ne törődjem a játék folyamával. Engem el nem ütnek.
Egy levelet még kell kapnom Violától: azt, amelyben tudtul adja, hogy a mai napon egybekelt Entenfusz császári királyi hadnagy úrral. Ezt megkívánja az etikett.
Mintegy két hét múlhatott el így szép csöndesen lemorzsolgatva, amidőn egy délelőtt, a hivatalomba kullogva, a hátam mögött valami mazurka lépésben siető lábkopogás tesz figyelmessé. Hátranézek, hát a kis sánta hordár igyekezik utolérni, egyre pisszegetve. Nekem szól ez a titkolózó sziszegés? A sánta hordár kétfelé nézett óvakodva, s azzal a sipkája belsejéből egy levelet vett elő, s azt titkolózva a kezembe nyomta.
A zsebembe nyúltam, ,,várjon a díjáért!" De az én sántám úgy elsietett erre, hogy utol nem értem. Hátrafelé még jobban tudott futni. Talán a ,,pics-pacs" jutott az eszébe.
A levél címzéséről ráismertem az írójára. Violától jön.
Ezért ugyan kár volt ez a titkolózó kézbesítés; a postával is lehetett volna küldeni. Nem voltam a tartalmára kíváncsi. Értesítés a végbement esküvőről. Felöltőm zsebébe dugtam a levelet. Rendes ember különben sem szokott utcán jártában levelet olvasni.
Ott is felejtettem aztán a levelet.
Csak amidőn a hivatalból, a postát aláírva, hazatértem, gondoltam rá, hogy elővegyem a Viola levelét, s elolvassam a banális tartalmát.
Hát, biz az a tartalom nem volt banális.
Ezzel a megszólítással kezdődött: ,,Mindenem!" És aztán igen meglepő dolgok következtek benne.
...hogy az a hadnaggyal kötendő házasság tiszta-puszta komédia volt... a hadnagynak soha eszébe sem volt Violát nőül kérni... nem is tartott ama látogatása órákig, ahogy a háromszori visszatérésem alatt elhitették velem; mert utánam rögtön eltávozott: egy udvariassági vizit volt az egész, semmi más... az egész ember haszontalan baba, ha egyedül volna a világon, akkor sem kellene neki.
...azért volt pedig ez a komédia ekként szerezve Viola által, hogy engemet ,,egy időre" alaposan magára haragítson.
...mivelhogy az egész világ irigykedik rá, és kémkedik ellene.
...az volt a célja, hogy engem magától elriasszon, s hogy azután a feleségemmel kibéküljek, a pletykázás, kémkedés megszűnjék.
...ez mind eléretett; a városi mendemonda új irányt kapott. A legújabb karikatúra az, hogy az Ariadne alól kiszaladt mándruc hazafutott a mándrucnéjához.
...Violának a szíve azonban most is változatlanul az, ami volt, amiről meggyőződhetem a legelső viszontlátásnál.
...ő tudja nagyon jól, hogy erre az alkalom igen meg van nehezítve. Az ő szállását éjjel-nappal éber szemekkel őrzik, ablakokból, boltajtókból, házmester fülkéjéből. Azt hiszi, hogy a cselédje, a hű Magda is meg van vesztegetve. De még nagyobb kémkedéseknek vagyok én áldozatul hozva. Az egész világ egy nagy pókháló rám nézve. Akárhol ütődöm egy fonalszálába, a szögletben ülő pókok értesülnek róla.
...azért ő ezt a furfangos tervet fundálta ki ellenőrizhetetlen találkozásunk számára.
...van Budapesten egy vendéglő, amit nagyon ritkán emlegetnek, a budai rakóparton van, ablakai a Dunára néznek. Ezt az átellenes pesti paloták ablakaiból nem lehet kémszemlélni. Ott fog ő ma délután három órakor reám várni az első emeleti 7-ik számú szobában. Hogy pedig én teljesen észrevétlenül jöhessek oda, ezt a fortélyt ajánlja. Ma lesz az árverése az erzsébetfalvai puszta telkeknek, melyeket házhelyeknek parcelláztak. Én otthon azt mondom, hogy délután odamegyek árverezni. Az egész délutánom szabad, mivelhogy éppen ma tartja a jótékony nőegylet a Margitszigeten a népünnepélyt, melyen a feleségem valamennyi hozzá tartozó hölgyekkel együtt tevékeny részt fog venni.
...én tehát a kocsisomat a város határáról visszabocsátom, magam pedig, ahelyett hogy homokot vásárolni mennék, lekerülök gyalog a Dunához, ott fölfogadok egy révészt, aki átszállít Budára. Ott azután nem lát meg senki. Este aztán, a koncert idejére az óbudai gőzössel szépen fölrándulhatok a Margitszigetre. Ha kérdik, mit vettem - azt mondom, drága volt a homok, s inkább a jótékony bazárban vesztegetem el a pénzemet.
...tárt karokkal vár - a ,,hajdani".
Erre a fordulatra csakugyan nem voltam készen.
Ez a levél egész lelkemet fölzavarta.
Rossz az ember, kedves barátom, nagyon rossz!
Nem jól mondjuk azt: ,,homo sum!" Adjuk alább! ,,Animal sum!" Nem az, hogy ,,ember vagyok"; ,,állat vagyok".
A kutyát megverik azért, mert kilopta a húst a fazékból; a jövő órában megint ki fogja lopni, ha nem látják.
,,Canis sum!"
Hogy becsületszavamat adtam? Az igaz. De hiszen titokban marad! Ez a fődolog. Minden kutyaság szabad - ha titokban maradhat.
Eszembe jutott minden vérfölforraló, agyszédítő emléke a múltnak.
Hát fölér-e egy órájával a gyönyörnek minden túlvilági üdvösség?
Blaszfémia!
Tudom, hogy blaszfémia; de nem merném szavazatra bocsátani a kérdést.
Most tudtam meg, hogy milyen közel van hozzánk a pokol. A hátunkon hordjuk. Álmunkban rátalálunk, s benne ébredünk föl. És aztán ott maradunk.
Hogy elfelejtettem egyszerre a bölcs életnézeteimet, nemcsak a becsületszavamat, de még a megszégyenülésemet is. Két hétig úgy jártam a világban, mint az a kutya, akit a szomszéd konyhájában leforráztak; most egyszerre visszanyerte a kedélyem a ruganyosságát. Ejh, hiszen te még kapós vagy! Nézd, hogy bolondul utánad a világ szépe!
Nehéz küzdelem volt saját magammal; őszintén megvallom. Nem mertem a tükörbe nézni; attul féltem, hogy az a másik magam összegazemberez, vagy legalább is a szemem közé nevet: ,,hát nem megmondtam már neked egyszer, hogy szürke a szakállad? Festeni fogod? Aztán parádés napokon fölveszed a hadnagyi uniformisodat, s pályázol a szekondlájtinántokkal? Fűzöd magadat, hogy karcsú légy? Parókát viselsz? A szarvaid kilátszanak alóla! Vén szamár!"
Az ebédnél csak ketten voltunk a feleségemmel. A mi hölgyeink már délelőtt kimentek a Margitszigetre. Pálmának egy kis változása volt (az okát is megtudtam később).
Hacsak egy szóval mondja azt a feleségem, hogy gyöngélkedik, a feje fáj; én bizonyára azt mondom neki: ,,no, hát maradj itthon; az a népünnepély végbemegy nálad nélkül is; aztán én is itthon maradok, elővesszük a kártyát, s elpikétezünk estig; akkor majd együtt átmegyünk a szigetre, vagy itthon maradunk, ahogy neked jobban esik".
De hát Pálma erőltette a jókedvét; nagyon mutatta, hogy a rokokó ruháját milyen szörnyen szeretné bemutatni a társaságnak. Ebéd után egy kissé majd ledűl szunyókálni, három óra tájon aztán megy a gőzhajóhoz, s ki a szigetre.
- Sajnálom, hogy nem kísérhetlek el; de ma van az erzsébetvárosi parcelláknak az árverezése, oda kell mennem. (Volt pofám azt elmondani.)
- No, csak valami drágán ne hagyj rád veretni valamit.
- Eszemen járok. (Hol van az?)
Aztán megint azt mondta Pálma, hogy mégsem fekszik le ebéd után; inkább rögtön kikocsikázik a gőzhajóhoz; a friss lég a Dunán jót fog tenni a fejének.
- Aztán majd, kérlek, küldd vissza a kocsit, hogy elvigyen Erzsébetfalvára.
Azzal megcsókoltam. És ő nem viszonozta azt egy megérdemlett pofonnal, s nem vágta a szemem közé ezt a szót: ,,te Júdás!" Utánanéztem a hintónak az ablakból; Pálma a napernyőjével intett üdvözletet.
Mármost hol van az én napernyőm? Az a bizonyos. Az a fehér. Két óra volt délután.
Még egy órát kell várnom.
Gyerekkorom óta még így nem környékezett félelem, mint e percben.
Az inasom bejött jelenteni, hogy itt van Nachtigallné asszonyság, valamit akar nekem mutatni.
Ejh, de jókor hozza idea - fátum! Jöjjön be! Megveszem, akármit hozott.
A kis fürge zsidóasszony bependeredett az ajtómon, jónapot kívánt, és szokás szerint nyájasan mosolygott. Ezeknek a házalónőknek már oda van fagyva a mosolygás az arcukhoz.
- Nos, Nachtigallné, hát mit hozott?
- Egészen önnek való dolgokat. Legelőször is ezt.
Azzal kivett a kézitáskájából egy kis nyeles tükröt, elefántcsont rámája volt; de egészen egyszerű. Azt mondta: ez a Cagliostrotükör.
- Hát mi különöset látok én ezen a tükrön?
- Nézzen csak bele.
- Magamat látom benne.
- Egy holt embert lát ön benne, akit maholnap el fognak temetni - suttogá, de erősen hallgatólag.
- Madame!
- Ön útban van, hogy magát semmivé tegye. Én azért jöttem, hogy önnek a kezét megkapjam, mielőtt az örvénybe lezuhanna.
- Mit akar ezzel mondani?
- Azt, hogy a Violával való dolga mind tudva van. Tudja a felesége. S tudják ezek az asszonyok valamennyien.
- Ezek mind túlhaladott álláspontok. Múltak dolga, ami ki van egyenlítve - mondám én, leülve a karszékembe, anélkül hogy az asszonyságot megkínálnám, hogy foglaljon helyet.
- Értem. Az üzletvilágban úgy hívják azt, hogy ,,kiegyenlítési eljárás". A hitelezők beérték a kínált percenttel: a krídát megszüntették! újra lehet kezdeni az üzletet. De ugyan nem ütött önnek szeget a fejébe, hogy ki lehetett az a kém, aki mint az árnyék követte önt mindenüvé, s a legpontosabb értesítéseket küldözé a világ minden részéből az ön nejének?
- Nem értem rá ezeken törni a fejemet.
- Most pedig még kevésbé ér ön rá, mert az idő drága. Két óra már elmúlt, s önnek három órakor új légyottja van Violával! Budán, a Széchenyi hotelben.
De már erre a szóra fölugrottam a székemből.
- Ki mondja azt?
- Egy levél, melyben az ön nejét előre értesítik erről a légyottról, s amit nekem is megmutattak.
Elállt a szavam.
- Nem akar ön nekem hinni? Hát győződjék meg róla a saját szemeivel. Az ön neje vett tőlem egy antik kasszettet bösztörzárral, amihez nem szolgál kulcs; fortéllyal nyílik föl. A szekrényke itt áll a neje szobájában; én tudom a nyitját. Ott vannak e bizonyos levelek.
Azzal megfogta a kezemet Mirrha, s áthurcolt a nőm szobájába. Perc alatt kinyitotta a ládikó tetejét, s a legfelső levelet kivette a halmazból.
- Itt van, olvassa ön.
A levél görög írásjegyekkel volt írva, ami a kézvonást fölismerhetlenné teszi. Ez állt benne.
,,Önnek férje ma délután 3 órakor találkozni fog Violával Budán a Széchenyi vendéglőben a 7. számú szobában."
Meg voltam dermedve. Honnan jön ez az árulás?
Nem mondtam ki, de az arcomról lehetett olvasni. Mirrha összecsapta a kezeit.
- És ön még most sem találja ki, hogy ki az a rejtélyes detektív, aki önnek minden lépését a tilalmasban elárulja?
A fejemet ráztam. Fogalmam sincs róla.
- No, már igaz az, hogy a jogtudósoknak nincsen fantáziájuk. Hát ugyan ki írhatta volna ezeket a tudósításokat más, mint maga Viola?
- Viola? Badarság! Hogy ő maga magát rágalmazza? Miért tenné ezt?
- Azért, hogy önt elválassza a nejétől, s aztán feleségül vétesse magát önnel.
Ez megint egyszerre olyan világosságot gyújtott körülöttem, hogy egészen elvakultam bele. Hisz ez egyszerű és világos dolog!
- Hallja csak, mi van ön ellen mai nap készülőben? Az ön neje nem ment a Margitszigetre, hanem kiszállt a gőzösrül a várbazárnál, s fölment a vendéglőbe. A 8-as számú szobában már ott vár rá a két tanúja: az egyik Angiolina D'Istria, a másik Nikkelné asszonyság. A pásztoróra közepén, amit az ön számára rendeztek, fölnyílik az oldalajtó, s önnek a vétke két tanú által hitelesen bizonyítva lesz. Nyilvános botrány lesz belőle: a válóperhez kész az alap. Nem lesz nagy baj. Ön is jól jár vele, a felesége is, meg Viola is. Már addig, ameddig. Csakhogy egy olyan alakra nézve, mint ön, akinek az állása a renoméjával együtt emelkedik, vagy elbukik: egy ilyen botrány egyértelmű az eltemettetéssel. Hát nem jól mondtam-e, hogy egy holt embert lát ön abban a tükörben, akit ma temetni visznek? A nevetséggé lett ember: múmia, ön pedig az fog lenni: egy bácsi, aki fiatal feleséget vesz - a hadnagyoknak.
Nekem a veríték csorgott a homlokomrul. Lázban voltam a fölháborodástól. Hát azok, mind, akikről azt hittem, hogy szeretnek, összeesküdtek-e ellenem, hogy elbuktassanak? - De hát nem megcsaltam-e valamennyit? - Csak ez az egyetlen lény, ez a Mirrha, ez a házaló zsidóasszony volt hozzám könyörületes. Igaz, hogy azt nem csaltam meg soha.
Letörültem az arcomrul a verítéket, keserűn fölkacagva.
- De hát én nem fogok odamenni.
Erre aztán a Mirrha diadalmasan nevetett fel.
- Dehogy nem fog ön odamenni! Ezt tudva fog ön csak igazán elmenni a légyottra. Nézzen csak ide. Én a régiségeimből nemcsak azt a Cagliostro-tükröt hoztam el az ön számára, hanem ezt a tárcát is.
Azzal a kézitáskájából kihúzott egy kopott pénztárcát.
- Ismeri ezt?
- Igen. Ez az én katonakorombeli bugyillárisom.
- Ezt ott hagyta ön nálam emlékül. És még holmi apró-cseprő ereklyéket, amikről ön rég megfeledkezett, de amiket én gondosan megtakargattam. Tudja, az ilyen régiségkufár mindent megtartogat, míg eljő rá a kedvező idő. Most itt van. Nézzen ön csak abba a tárcába. Találni fog benne valamit. S abból a valamiből kitalálja, hogy mi módon váltja ki magát ebből a kelepcéből.
Én fölnyitottam a tárcát. Láttam, mi van benne. Azzal elkezdtem nevetni, mint aki az eszét vesztette. Azzal végeztem, hogy kezet csókoltam a Mirrhának. Még soha kézcsók jobban meg nem volt érdemelve.
- El fogok menni a légyottra!
S azzal zsebembe dugtam azt a kopott tárcát. Kincsek voltak abban rám nézve!
A kocsim visszaérkezett a gőzhajótul. Dehogy csináltam én azt a nagy teketóriás utat, ki a Rákosra, aztán csónakkal át Budára! Egyenesen áthajtattam a Lánchídon, a budai vendéglőig. Lásson meg akárki! A kocsisnak azt hagytam meg, hogy várjon rám, amíg visszatérek, a szögleten. Rátaláltam a 7. számú ajtóra.
Viola előresietett azt kinyitni előttem. Hüledezve kérdezé:
- Ön egyenesen jött ide a saját kocsiján? Láttam az ablakból.
- Láthatta más is.
És aztán figyelmeztettem rá, hogy ne igen közelítsen hozzám, mert borzasztó náthám van: ráragad.
- Félek, hogy elárulnak bennünket.
- Bánom is én.
- A világ nyelve rossz.
- Majd teszek róla, hogy megjavítsam. Nem fogok titkolózni többé.
Viola összeborzadt.
- De én félek a botránytól.
Úgy tettem, mintha elhinném. Aztán rátértem a tulajdonképpeni érdemleges tárgyára az idejövetelemnek. Mert, hogy nem enyelegni jöttem ide, azt az első rámtekintésből megértette. Mi volt az a komédia azzal az Entenfusszal? Ez a kérdés.
Ő aztán a karomba fogózott, s elkezdte mesélni a dolgot, alá s föl sétálva velem a hosszú szobában; tele volt a kompozíciója ellenmondásokkal, képtelenségekkel. A vége az a megnyugtató adat volt, hogy a hadnagyot transzferálták már Kninbe, valahová a morlákok közé, ahová csak gyalogút vezet. De hogyha tele volna is Budapest házasulandó hadnagyokkal, s azok mind őérte epednének is, ő engem föl nem cserélne eggyel is közölök, mert én vagyok rá nézve minden: múlt, jelen és jövendő.
Ezt olyan hangosan mondó, hogy a szomszéd szobában is meg lehetett hallani. Én gondosan megóvtam a számat attól, hogy valamit közbeszóljak.
Nekem éles hallásom van. Észleltem, hogy a szomszédban suttogás, tipegés, selyemruhák ismeretes frufruja kísért.
A két ellenséges asszony azt akarta, hogy be kell várni, míg egy gyöngédebb természetű jelenet fejlődik ki közöttünk; de Pálma nem egyezett bele; neki elég volt az is, hogy én, a becsületszavamat megszegve, eljöttem a Viola találkozójára. Sietteté a katasztrófát.
A két szobát összekötő ajtó zárjában egyszerre csak kulcsnyikorgás hangzott.
- Szent atyám! - sikolta föl Viola. - El vagyok árulva! Ránk törnek! - S azzal a két kezével a szívéhez kapott, s odaájult a karjaim közé. Az ajtó ki volt már nyitva; de még egy pamlag állt az útjában.
Én szépen elhelyezém az alélt hölgyet egy karszékbe, s aztán elhúztam a pamlagot az ajtó elől, hadd táruljon az föl egészen.
A három hölgyalak ott állt egy csoportban. A walkűrök! Passiflora büszkén, fölemelt fővel, karjait mellén összefonva, lehunyorított szempillákkal, brünhildi pózban állt előttem; Hesperis ellenben kárörvendő vigyorgással mutatott az elalélt leányzóra, a szemének a fehérét lehetett látni, amint lefelé forogtak, maga volt a bosszúálló Erynnis. Csak Pálma tartotta meg szelíd, méltóságos nyugalmát.
- Uram! - szólt hozzám reszkető hangon. - Ön nekem azt mondta, hogy ezt a hölgyet férjhez adta, és soha többet vele találkozni nem fog. Becsületszavára mondta.
- Úgy van - szóltam én teljes nyugalommal! - De ez egyszer mégis kellett vele találkoznom, hogy tudassam vele a szülőinek a nevét, amire szüksége van - az egybekelésnél.
- No! És hát kik a szülői Viola kisasszonynak? - kérdé Pálma. Én szépen kihúztam a zsebemből azt a kopott pénztárcát, s kiszedtem belőle a Mirrha által megőrzött ereklyéket.
- Az anyja Viola kisasszonynak ez az asszonyság itt: (Passiflorára mutattam) - az atyja pedig én vagyok - ahogy meggyőződhetel róla ebből a hozzám írt levélből, ebből a kettős arcképből, s ebből a keresztlevélből, melyben az üres rubrikába e tisztelt hölgy sajátkezűleg írta be az én nevemet.
De nem a feleségem arcára voltam én kíváncsi, amíg az ereklyéket átnyújtottam neki; hanem a Passifloráéra. Az egy perc alatt hétféle színt és kifejezést váltott; elsápadt, elvörösödött, ijedtség, bosszúság, szégyen és düh váltakoztak rajta; egyszer csak kitört az ajkain ez a mondás:
- De hiszen nem...
De mielőtt tovább mondhatta volna, összetalálkozott a tekintete Nikkelnéével, s a torkába fagyott tőle a folytatás. Az a Medúza ábrázatja volt.
Nikkelné odaugrott hozzá, s megkapta a kezét.
- Mit akart ön azzal mondani, hogy ,,de hiszen nem?..." Hesperisnek nagy ösztöne volt a találgatáshoz.
Pálmának az arca pedig egészen kiderült a három ereklyének a megszemlélése után. Mind a hármat a keblébe dugta, s aztán felém nyújtó a jobbját, e rövid szóval: - jól van!
Erre a fordulatra Viola is egyszerre magához tért az elájulásból. A szerepe megváltozott.
Pálma odajárult hozzá, megcsókoló a leánynak a homlokát, s megfogta a kezét.
- Hát, ha te az én uramnak a leánya vagy, akkor ott van mellettem a helyed. Ezentúl az én házamnál fogsz lakni.
Viola térdre esett, és csókolta Pálmát, ahol érte.
- Itt van a kocsim! Mehetünk együtt - mondám én.
Mikor Violának föladtam a vállára a lebernyeget, azt súgta:
- Nekem így még jobban tetszik. - Szépen kezet csókolt nekem.
S aztán kocsikáztunk végig a városon együtt hárman.
A leány a szemközti ülésen, ahogy a családi regula elészabja. A két tanúnak hozott hölgyet ott hagytuk; azoknak még nagy vitájuk volt egymással azon kérdés fölött, hogy ,,mit akart ön azzal mondani, de hiszen nem?..."
       
Néhány nap múlva nagy családi ünnepet ültünk. Ott voltak valamennyien.
A tósztoknál még Iringót is behívtuk, ő is koccintson velünk. A Mirrhát extra én magam sajátkezűleg írt levélben hívtam meg.
Mikor aztán a jókedvű asztaltársaság szétoszlott, magam is a szobámba mentem, utánam jött Adelphe Philine: az áldását rám adni.
- Nos, uram, hát most már van önnek nyolc hölgy a házánál; azok között egy felesége, egy leánya, hét szeretője és hat Schwiegermuttere.[1] Hát meg van ön velem elégedve?
Eszerint ezt a regényt Amarillisz csinálta nekem!

[1] Van erre magyar szó kettő is, de egyik sem csikorog ilyen szépen. (J. M.)




