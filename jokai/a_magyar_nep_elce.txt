




Jókai Mór: A magyar nép élce


A magyar néphumorról
A humor csak szabadelmű és felvilágosult népek tulajdona. Nemzetek, akik szeretik kimondani az igazságot; mikor nyíltan nem lehet, képes beszédben, tréfa színe alatt is; akiknek szelleme azon önállóságra jutott, ahonnan a jót a rossztul nem csupán a hagyományos hit, hanem saját ítélőtehetség tudja megkülönböztetni, akik a világosságnak szemébe mernek nézni, azoknál otthonos a humor.
Kínában kevés nyoma a humornak.
Régi évkönyvekben egész halmazát fedeztem fel azon jegyzeteknek, mik kínai népmondákból gyűjtettek össze: hogyan talált Konfucse a pusztában egy kutat, melyből szomjas levén inni akart, de miután megtudá, hogy azt zsiványok kútjának híják, ott hagyá és szomjan odább ment; - másutt a kínai bálványisten hogy engedi magát az áldozatok hulladékaival kielégíttetni, míg azoknak javát az áldozó magának tartja; - mint utálja a tengeri szellem a pecsenyeszagot? - hogy készíttetett Kao Ti császár kövekből hadsereget, miután élő népét az ellenség és az elemek elpusztíták; - hogy viszik fel a kínait halála után hosszú varkocsánál fogva az égbe? - hogy veri meg a házi bálványistent a kínai kereskedő, mikor veszteségben van? - mindezek nekünk elég humorisztikus dolgok, de ott egész komolysággal vannak följegyezve s nincsenek igényeik a kedvderítésre. Az sem humor, mikor a karaibok lakója, egy misszionáriusnak e kérdésére: ,,ismerted-e a derék páter Barnabot?" azt felelé: ismertem, ettem belőle.
Az Ezeregyéjszaka regéi között már sok helyütt tűnik fel humorisztikus alapgondolat; mentül közelebb esik a mese az uratlan pusztákhoz, s aként enyészik el e színezet, amint közelebb jár a kalifák trónjaihoz. Az arcra boruló nép nem enyeleg; a heréltek között nincsen tréfa.
De ragyogni látjuk a humort a szabad görög népnél, ezredek óta fennmaradt egyes ötletek; mint a spártai nő mondása fiához: ha rövid a kardod, toldd meg egy lépéssel; Leonidas válasza Xerxeshez, ki azzal kérkedett, hogy nyilai elsötétítik a napot: ,,akkor árnyékban fogunk harcolni". A perzsa követek elé tett közkonyhai barnaleves Lacedaemonban stb., bizonyítják, hogy a humor a nép szellemében is otthonos volt, nem csupán Democrit tanaiban s Nikarkhosz epigrammáiban; s nem egyedül Diogenes iskolája volt az, a bonmot legrégibb mesteréé, ki maga is kénytelen volt elszívelni Fileptől azt a bonmot: hogy ,,bölcsnek igen nagy bolond, bolondnak igen nagy bölcs." Aesop és Phaedrus, az állatok megszólaltatói bölcsen oldák meg azt a kérdést, hogyan kell a hatalmasoknak szemükbe mondani azt, amit az ügyefogyottak gondolnak magukban; hogyan lehet hibákat megostorozni, amik vagy olyan finomak, hogy az igazság istenasszonyának serpenyőjén súlyt nem vetnek, vagy olyan magasan vannak, hogy az úgynevezett istennő pallosával odáig nem ér.
Az óriási Róma még humoros ötleteiben is óriás; mint Jupiternek még nevetése is mennydörgés. Ki ne emlékeznék e mondásokra: ,,Ego vero Carthaginem delendam esse censeo!" - ,,Caesarem vehis!" - ,,Miles, faciem feri!" - ,,Sit divus, dum non sit vivus!" - s a nagy jelenetekre, mikhez azoknak emlékei kötvék; ki ne ismerné az adomát, mely a ,,Hannibal ante portas" címet viseli, midőn a szorongatott római nép árverezni kezdte azt a tért, melyen győztes ellensége állt, ki ne tudná a Caracalla Geticus szójáték siralmas büntetését?
A keresztyénség diadalával egy időre el kellett hallgatni a néphumornak. Olyan idők következtek, amidőn erős hit, látnoki buzgalom, szent önfeláldozás voltak a világot fenntartó erények; s ezek ellenében nem volt helye semmi kétkedésnek, a gúnynak, szatírának meg kelle némulni, az ég volt megnyílva, abba kelle nézni, emberi hibákat nem láthatott a szem.
Később azonban mégis kezdett egy tárgyat találni a gunyor, mely ellen nyilait hegyezhesse, egy új, még eddig nem bolygatott hatalmas nagy urat; őt magát, az ördögöt.
A legrégibb adomák azok, amik az ördögről szólnak. Hogy űzték ki az ördögöt az algarbi királyleányból egy rossz asszonnyal ijesztgetve? hogy szólalt meg az ördög a magdeburgi templomban, egy Te Deum alatt, midőn a lelkész ezt éneklé: ,,Hanc ego diem gloriosam feci!" vissszafelé: ,,hanc ego diem cruentam feci!" Hogy vitte el az ördög a rossz mértéket adó kocsmárosnét lóvá alakítva, útközben hogy veretett egyik lábára patkót, s íme reggel a visszaváltozott nőnek a meztelen sarkára volt szegezve a patkó; hogy találta meg a részeges ember a pohara fenekén az ördögöt? hogy szedte rá az ördögöt a ravasz menyecske lehetetlen feladattal, ami abból állt, hogy egy szál kondor hajat egyenesítsen ki; ezt a sötét kedélyű urat éppen úgy üldözték azon időben az adomák és élcek, mint jelenben az uzsorásokat s más gyűlöletes karaktereket.
Később egy-egy orthodox adoma is felmerült a schismatikus szőrszálhasogatások közepett; minő az, midőn Theodosius császár hajlandó volt a tudós Eunomius tanai felé hajolni, ki az arian hitszakadás feje volt, akkor Amphilochius püspök egy nyilvános elfogadás alkalmával trónja elé lépett s mély tisztelettel meghajtá magát, míg annak fiát, ki mellette ült, csak úgy félvállról lenézte. E gorombaságon megharaguvék a császár s azt mondta, hogy lökjék ki azt a neveletlen embert, mire Amphilocius hozzá fordulva szólt: látod, uram, így jár az a mennyországban is, aki csak az atyát tiszteli és a fiat nem.
Később, midőn a papi hatalom sok helyütt a visszaélésekig kezde túltengeni, származtak a babonákat és a szerzeteket tárgyazó adomák; gúnyos emlegetései a szertelenül elszaporodott ereklyéknek, miben a leleményesség valóban egész a komikumig van vive; például: egy hang abból a trombitaszóból, amitől Jerikó falai ledőltek, üvegbe pecsételve; egy rög abból a földből, amiből Ádám készült, úgynevezett bolus Damascena; a Sámson által összekötözött rókafarkak, amiket a kölni toronyban a férjhezmenendő asszonyok, nem tudni miért, magna cum devotione venerabant; Belzebubnak a szakálla, Mózsesnek egyik szarva; a sánta Mefibozeth csizmája, öt szem Ézsau lencséjéből, Artocreas ex chocolata americana, ami Tóbiás lakadalmából megmaradt; Ádám apánk burnótszelencéje; item burnótszelencék a Fáraó álmodta hét sovány tehén körmeiből; két akó az özönvízből; Góliáth kézikönyve a hadviselésről; aranymondások, amiket Bileám szamara még azután is egész kötet számra enunciált; gúnyiratok az akkori casuisták kitűnőleg rossz latin verselése ellen; például egy, mely állítólag a norimbergi Szent Kristóf szobra alá volt írva:
Oh magne Christofore,
Qui portas Jesu Christe, 
Per mare rubrum,
Et non franxisti crurum, 
Quod non est mirum,
Fuisti enim magnum virum.
Legtalpraesettebb s mindenesetre legszelídebb ezek között az, amit VIII. Henrik angol király udvari káplánjáról mond a hagyomány, ki azon időben, hogy a király hat új törvénycikket hozatott a papok házasodása ellen, midőn az udvaroncok kötődtek vele, hogy meg van tiltva a papoknak, hogy feleségük legyen; viszonzá rá: ,,de nincs megtiltva az asszonyoknak, hogy papjuk legyen."
Majd, hogy a reformáció korszakot kezde képezni a népek életében, a néphumor mind jobban érni kezde; az ezen korból ránk maradt adomák közől felemlítem a legszebbet:
1530-ban V. Károly császár, ki a Luther tanainak véres üldözője volt, saját szemei előtt ilyen komédiát láta végbemenni:
A komédiások emelvényén (még akkor nem hítták színpadnak) megjelenik egy vén ember; kezei közt egy nyaláb fa, gallérjára e név írva: Reichlin. A fát lelöki a földre s némán odább megy.
Jő egy másik, annak a gallérjára e szó van írva: Erasmus Rotterodamus, az a szétszórt hasábfákat halomra rakja s eltávozik.
Utána jön a harmadik, kit álcájáról is meg lehete ismerni, hogy Luthert képviseli; az fáklyát hoz s a máglyát meggyújtva, ott hagyja.
Akkor jön a negyedik, kinek címe X. Leo, ez a tüzet el akarja oltani egy veder vízzel, de víz helyett olajat tölt rá, s még nagyobb lesz az égés.
Végre jön egy ötödik alak, tulajdon Károly császárnak öltözve, véres pallossal kezében, hogy majd ő szétveri azt a tüzet, ami által azt éppen egészen elterjeszté.
És ezt a gúnyjátékot maga a császár is végignézte.
Más nyomait találjuk a néphumornak a városok emlékjegyeiben, mikbe olykor a legcsudálatosabb ötletek vannak örökítve, néha nem is igen nagyon esztétikusok. Némelyiknek egész folytatólagos története van, mint az arrasi kőmacskának, mely egy kőegérrel játszik; ezt a jelt akkor emelték az arrasi polgárok, midőn a franciák ostromlák erős városukat; alá írva e mondást: ,,les Français prendront Arras, quand ce chat prendra le rat" - a franciák azonban bevették Arrast, s akkor azt a tréfát mívelték, hogy a prendre-ból lefaragták az első betűt, akkor aztán így hangzott a mondás: ,,les Français rendront Arras, quand ce chat rendra le rat."
Ide tartoznak a gúnyemlékek, mik a zsidók ellen emelvék, mint a magdeburgi emse, mely egy zsidót szoptat; a prágai torony négy kő-rucája, melyről az a tréfa, hogy öt volna az, de aki nem igazi fia az apjának, csak négyet lát belőle; meg kell itt emlékeznünk a Pasquino szoborról is, melyet az olasz nép hatalmasai ellen írt gúnyiratok felragasztására használt, s amelyről aztán a személyeskedő gúnykölteményeket maig is pasquilnak nevezik.
A humorizálás kiterjedt még a sírkövekre is, mikre némelykor egész betűtalányokat véstek, vagy nevettető képtelenségeket írtak rájok: sőt a gúnymondatok, emblematikus betű-összeállítások emlékpénzeken is örökítve vannak.
Majd ismét a papi szószékre került felül a néphumor, amidőn divatos bűnöket, uralkodó nevetséges szokásokat ostorozott. Ilyen mulatságos prédikációkat találunk még régebben, mint Abraham a Santa Clara adomás beszédei, a széles szoknyák és a hosszú férficopfok idejéből. Ez utóbbiakkal nagy vitájuk volt a tisztes uraknak, ,,de caudis rationalibus et irrationalibus." Persze a caudae irrationales mindazok, amikre sem embernek, sem állatnak szüksége nincs. Divat ellen azonban, bármilyen nevetséges volt légyen is, küzdeni sohasem lehetett, a varkocs ott maradt a férfiak nyakacsigáján, mire aztán a szent filozófok egy keserű epigrammal bünteték a copfjához ragaszkodó férfivilágot.
Omnia si perdas, caudam servare memento. 
Qua semel abscissa, virginis hostis eris.
Legalább nevettek rajta.
Voltak személyes képviselői a néphumornak, akkor azoknak igen tisztességes nevük volt: ,,a bolond". A legtöbb jó ötlet ezen kezdődik: ,,egyszer volt egy bolond." Többnyire fejedelmek, királyok tartották őket maguk körül s ma is irigylendő szabadalommal ruházák fel őket, keserű igazságokat mondani a fejedelmek szemébe, miknek rossz következéseitől a csörgősipka sokkal jobban védelmezte a kimondó fejét, mint a sisak vagy akár a mitra.
A középkor leghíresebb bohóca azonban nem volt királyi udvarnál: ezt Tyll Eulenspiegelnek hítták, kinek tréfái nagyon jól illettek az akkori idők szájízéhez, s akit - csodálatos ellentétül - éppen egy kolostor tartott menedékkel; pedig a rakoncátlan bohóc magukat a szíves szerzeteseket is megtréfálta, mikor lehetett, mint például, mikor az apátúr rábízta, hogy távollétében vigyázzon rá, vajon az éjféli misére elmennek-e mind a fráterek? hát bizony a bohóc restellte azt a hidegen lesni, hanem a falépcsőnek, melyen alá kellett jönniök, kivette egy fokát, amit a jámborok nem láthatva a sötétben, mind keresztül buktak rajta. Ő aztán a meleg szobában csak azt számlálta, hogy hányat puffan odakünn.
Később a piacra kiszorult humor talált önálló hajlékot magának a vásári bohócok ponyvabódéiban, melyek között a francia Mondor és Tabarinét méltán emlegeti művészete csarnokaival egy sorban.
És azt igen bölcsen tevék a hajdankor fejedelmei, hogy a gúnyt maguk körül tarták és fizettek neki, hogy ott maradjon, mert amidőn később kizárták az igazmondást a vár kapuján, a bolond a nép között beszélt.
A néphumor nyilai mindig az uralkodó visszaélések ellen voltak intézve. Csalánhegyeik majd a babonát, majd a nevetségessé váló divatot, majd a gazdagok pazarlását, az úrfiak könnyű erkölcseit, majd a papság tiszteletre méltó rendjéből kiváló jezsuitákat csipkedék; néha a bíboron keresztül is csíptek, s mint az Oeil de Boeuf krónikái, néha elég merészséggel bírtak a fejedelem és udvar emberei gyöngéit is csiklandozni.
Mindig pedig és mindenütt lázadásban találjuk a humort azon legszélesebb szuverén hatalom ellenében, mely koronáját nem annyira maga viseli, mint mások fejére rakja - ez a mélyen tisztelt nőnem.
Már a jámbor aszkéták celláira fel volt írva a kettős verssorozat:
       ret       re       te       ret       re 
Qui   ca     uxo     li       ca        atque dolo
       pit        rem        tem        pit        rem.
Egész könyvek írattak ily címek alatt az asszonyok csalfaságairól: ,,litánia az asszonyokról", ,,asszonyok privilégiumaik", ,,Szent Dávidné zsoltárai."
Boccaccio Decameronéja, Lafontaine regéi mind e szeretetreméltó zsarnokság elleni merényletek, újabb időkben egy francia éppen egész foliántot gyűjtött össze azon gúnyversekből, amiket minden idő költői szíveik megkönnyebbítésére elmondtak az asszonyokról: ,,le mal, qu'on dit sur les femmes", s az bizonyosan igen kis része az egésznek.
A néphumor szeretett néha tömegekben is nyilatkozni, mint Franciaországban a hugonották elleni processiók alatt; a farsang utolsó napján a ,,bolondok pápájának" nevezett alakjátékban; mindezek valami mély meggyökerezett meggyőződés nyilatkozványaiul vehetők az előidéző kor jellemzésére.
Azonban háladatos is tudott lenni a nép nedélye: a hős fejedelmek győzedelmeinek híre alig élt tovább, mint ameddig azok sebei behegedtek, kik azokat kivívni segítének, de ami jót tettek, ami jót mondtak, azt megörökíté a népadoma s a nagy Fritz, első Napoleon, Péter cár, és a mi Hunyadi Mátyásunk emlékei már az iskolás gyermek szívében is élnek.
Tekintetes Akadémia! igen tisztelt tudós uraink!
Amidőn e jelen tárgyat választám székfoglaló értekezésem alapjául, nem volt szándékom csupán egy mulatságos estét szerezni magasra becsült tudós férfiainknak; hanem óhajtám a tudományos világ figyelmét felhívni egy eddigelé ügyeletre nem méltatott, talán meg is vetett, mindenesetre kevéssé becsült tárgyra, mely pedig a búvárlatot éppen úgy megérdemli, mint hazánk régiségtana; értem a nép adomáit.
Érezte már a Kisfaludy Társaság a nép teremtő lelkének fontosságát irodalmunkra nézve, amidőn elrendelé, hogy a hazában divatozó népdalok összegyűjtessenek. Az eredmény meglepő volt, nem is sejtett gazdagság, felfedezetlen szépségek, új formák, ezerszínű változat tárult elénk s e gyűjtemények hatása megérzett a következő évtized költőinek versezetén; akik különösen egyet tanultak meg abból: meg tudni választani az érzésekhez az alakot, éreztetni a rímmel az eszmét, zengést adni a gondolatnak.
Hasonló fontossággal bírnak ránk nézve a nép adomái. Semmi népleírás oly jól nem rajzolja egy nemzet életét, jellemét, uralkodó eszméit, mint ahogy képes az önmagát rajzolni adomáiban.
Minden adoma egy kerek történet, mely egyént, osztályt, népfajt, kort és néha egész nemzetet jellemez; annyira, hogy akármit lehet travesztálni, csak adomát nem, anélkül, hogy észre lehessen venni, hogy ez más nemzet életéből van átvéve; vagy korábban történtet az újabb korba áttenni; igen nehéz pedig újat teremteni, ami meg nem történt.
Csak két nemzet adomakörét hasonlítsuk össze, a németét a magyaréval, hogy ez éles különbségekről meggyőződjünk.
A német irodalom szerencsés egy oly sok éven át folytatott nagybecsű gyűjteménnyel bírhatni, minő a ,,Fliegende Blätter", melynek adataiban a német nemzet életét, jellemét, szokásait sokkal hívebben látjuk lefestve, mint azt bármely ,,gründlich" tudós doktor etnográfiája elénk bírná rajzolni. Azon folyóirat nem egyes humorizáló szerkesztő teremtménye, minők aztán vannak többen, melyek azonban az egyoldalúság mellett néha csak helyhez és időhöz alkalmazott humorral táplálkoznak; hanem ezt az egész német nemzet elméncei segítik összeállítani élethű daguerreotypokban, miket a nép maga rajzolt, a nép maga autografizált.
Midőn aztán az élethű, csupán és kiválólag a német nemzetre ráillő adomákat sajátjainkkal, amik szintén nem gyártva, de gyűjtve vannak, összehasonlítjuk, akkor tűnik fel a kiegyenlíthetlen különbség a német és magyar nemzet egyes osztályainak jelleme, szokásai, felfogása, az intézmények alapjai, a közélet kerékvágásai és millió apró körülmények között, melyek egymás mellett igen; de egymás helyén soha nem fognak állani.
Német törvénykönyv paragrafusait lehet magyarra fordítani, és viszont, de adomáit, nemzeti életét egyik sem kölcsönözheti a másiknak.
A magyar néphumor éppoly önállóan fejlődött, mint más mívelt nemzeté. Már Priscus Rhetor, Attila udvaránál is talált bohócokat, kik a hun király lakomáján az egybegyűlt vendégeket jó kedvre deríték; sőt, hogy maga Etele sem volt a humorisztikus ötletektől idegen, arról elég adatot szolgáltat a hagyomány; aminthogy a mai székelyek, kiknek hun eredetéből az utolsó körömszakadtáig nem engedünk el egy hajszálnyit is, maig is a legelmésebb ötletgazdag faja nemzetünknek.
Királyaink és főuraink később is tartottak bohócokat udvaruknál; akik közől nevezetesebbekül emlegeti a hagyomány Stibor vajdáét, Beckót, Mátyás királyét, Apaffy Mihályét, Bírót, és Teleki Mihályét, sőt Markalfot is nekünk tulajdonítják, rossz hangzású neve mellett, mint aki Salamon király híres bolondja volt, csak az nem bizonyos, hogy vajon bölcs Salamoné-e, avagy a magyar Salamon királyé, ki mint tudjuk, csak vénsége felé lett bölcs, ellenkezőleg azzal a palesztínaival. Szintén nagy híre volt Mária Terézia udvari bohócának, kit egy elmés kálvinista diák képviselt, s kiről a hagyomány igen elevenen ötleteket tartogatott fenn, minők a ,,Fiat voluntas tua", s az INRI betűk megfordított tételének magyarázata: Insula Ráckeviensis Non datur Jesuitis, melynek az lett a vége, hogy a kegyes atyák nem nyerték meg káposztáskertnek azt a kicsi szigetecskét, mely valamivel nagyobb, mint Reuss-Schleiz hercegség.
Ilyenformáknak tekinték egy időben a hegedősöket is, kik gyakran tréfás dalokat zengedeztek, hol a népnek a köztéreken, hol a főuraknak a termekben; ezeknek egypár elkésett példányát feltaláljuk még Tinódiban és különösen Gyöngyösiben, ki félig belső inas, félig udvari költő, Szécsi Mária udvaránál olyanforma helyet foglalt ottan, hogy midőn hajlott korában versei döcögőssé váltak, asszonyának e tréfás szavára: ,,Bizony, kend már nem Gyöngyösi, hanem Göröngyösi", ezt felelheté vissza: ,,De ám kegyelmed sem murányi Vénus már, hanem murányi vén hus!"
Szintén az őshagyományok közé tartozik a Mátyás királyunkróli adomakör. Galeotti is sokat feljegyezett róla, még többet tud a köznép, a cinkotai icce, a budai kutyavásár, a tétényi malomkő, a három kérdés, mind magukon hordják azon kor zamatját, s legnagyobb részüknek nem leltem pendantjait semmi más nyelvű gyűjteményekben, és így bízvást eredetiek, s már annyiban is kedvesebbek a velük egykorú más nyelvűeknél, hogy mentek az akkor széltében divatozott mosdatlan szájú scurrilitásoktól.
Ugyancsak Mátyás királyunkról találtam egy eddigelé nem ismert igen jó adomát a 17. században megjelent ,,Lirumberum Löffelstiel" című német gyűjteményben, mely e nagy királyunk igazságszeretetét hirdetvén, bizonyosan nem ráfogás.
Hasonlóan régi a Zrínyi Miklós által felhozott adoma a székelyről, kit az ördög visz a hátán, kérdi tőle a szemközt találkozó társa: Komé, hová? - Visz az ördög a pokolba. - A bizony rossz. - De még rosszabb lenne, ha ő ülne a nyakamba, s én vinném őt a pokolba! Ez célzatul volt felhozva arra, hogy az akkor vitázó két nemzet melyikéhez szegődjék a magyar?
Ugyane korból való egy magyar főúr emlékverse bátyjához, ki az ellenpárthoz szított.
Bátya, ne higyj e nemzetnek 
Akármiképp hitegetnek, 
Mert ha ád is nagy levelet, 
Mint a kerek köpönyeged, 
Pecsétet üt olyat rája,
Mint a holdnak karimája, 
Nincsen abban semmi virtus, 
Verje meg a Jézus Krisztus.
Bizonyosan a törököt értette alatta.
Legrégibb kezdeményei mindenesetre a néphumornak azon gúnyadomák, mik egy-egy veszetthírű falura költettek. A németeknél a schildaiak, a kalenburgerek azok, kikre minden megtörténhetetlen ostobaságot ráfogtak, tehát a polgári osztály; nálunk ehelyett a közrendűek osztoztak a kölcsönös tréfákban; Rátót, Csökmő, Oláhfalu, Göcsej, Lédec, Kóka stb. hírhedettek a puskával furulyázás, a ketyegő fene, a kihúzott sárkány, a borsóra tett templom, a közös mente, Samu nadrágja, a megsütött szőlő s a fatális lencse történeteiről, amiket igen régen hosszú versbe is foglalva lehete hallani.
A magyar népadomák gyűjteményei közt legrégibbnek tartom ,,Világbence nevetséges történeteit"; amiknek nagy része ugyan igen észrevehetőleg fordítva van német és latin antológiákból; helyenkint ilyen kifejezéseket is találni benne, mint: ,,kereste őt kibékíteni" (suchte ihn zu besänftigen), azonban egynéhány mégis magán viseli a kor és faj bélyegét, minő például az, mikor a kálvinista diák be akart jutni Mária Terézia koronázási ünnepélyére, az ajtónál őrt álló két gránátos, kiknek utasításul volt adva, hogy csak a zászlós urakat és azok cselédjeit bocsássák a terembe, megállíták, kérdve: ki szolgája? Én a Zebaoth szolgája vagyok, felelé a kandidátus. - Ismered azt az urat? - kérdi egyik gránátos a másiktól. - Felel rá a másik: Bizonyosan valami erdélyi mágnás lesz, mert olyan furcsa neve van; eresszük be hozzá. - Ugyanebben találni a ,,ha akarom vemhes, ha akarom nem vemhes", később politikai mottóvá is alakult történetet.
Később igen becses gyűjteményt bírunk e nemben: gróf Szirmay ,,Hungaria in parabolis"-ában, melynek különösen kéziratban levő példánya teli van a magyar néphumort jellemző eleven adatokkal. Ő is vett fel azok közé gúnydalokat, mint szintén Erdélyi János népdal-gyűjteményébe. Jellemzetes pedig, hogy az a humorisztikus mű latin nyelven van írva.
Utóbb is foglalkoztak e téreni böngészettel Furkács Tamás, a tudós palóc s valamennyi naptár-készítő.
Azonban mindez csak tarlózat volt egy olyan mezőn, melynek termékenysége bámulatos.
Három év alatt egy gyűjteményben, egy folyóiratban és egy másfél éves hetilapban, eddigelé harmadfélezer eredeti magyar adomát volt alkalmam közrebocsátani; közel ezerre megy és folyvást növekszik a közlésre várakozók száma, legalább még ennyi, amit nagyon ismert volta, vagy csiklandós természete, vagy egyéb tekintetek miatt félre kellett tennem. Több gyűjtemények, mint Vas Gereben, Hegedűs és Garaméi, az országgyűlési adomák szinte ezeren túl szaporítják e számokat, és mindez nem csinált, nem gyártott munka, hanem egyenesen a magyar nép humorának felhívatlan nyilatkozványa.
Oly gazdag és oly kiválólag sajátságos adománya a humorra ritka népnek van, mint a magyarnak. A mezei munkás azzal rövidíti munkaidejét, hogy társaival tréfásan kötődik, éles ítélőtehetséggel fogja fel a nálánál nagyobbak gyöngeségeit s ártatlan tréfát adni és felvenni szeret. - A középosztály kedélyes mulatozásainál egyik elmés ötlet a másikat éri; egyik adoma a másikat költi fel; néha reggelig folynak azok egymásból szakadatlan láncolatban; s a zöld asztalok komoly tanácskozmányai szolgáltak a leghumorosabb adomák eredetéül.
Ez adomákban él a nemzet kedélye. Aki ez adomák után a magyart nem tudja megismerni, annak gyönge a feje, aki meg nem tudja szeretni, annak rossz a szíve.
A német adomákban főszerepet játszik a polgári osztály; e csendes megszokott alaktalanságaihoz hű, lassan haladó osztály, melynek mulatságosabb részét filisztereknek csúfolják.
Nálunk a filiszterről nincs fogalom. A magyar kézműves, mesterember, akik között a néphumor különös kedvenceiül tűzte a derék csizmadiákat, éppen ellenkezőleg vállalkozó szelleméről nevezetes, s ami adoma ráragadt, az éppen ebből származott.
Mindkettőnek egyenlően természetes üldözője azonban a diák. Már ebben az egyben van némi találkozás a két nép között. A diákok hajlamai mindenütt igen egyformák. Azonban az intézmények itt is különbséget tesznek. A német tanulók egyletei, a burschenschaftok, divatos verekedéseik, az úgynevezett paukereyok, virtuozitásuk a sörivásban, szabadabb közéletük, apró sipkájuk, ágyúszerű csizmáik, földig érő pipaszáruk, vajmi más alakot adnak ez osztálynak, mint a mi konviktusba zárt tanulóink, hosszú tógáikban, háromszögű kalapokkal, makrapipával; akiknek furfangjaik éppen abban élesültek, hogy a zárdai tilalmat mint játszhassák ki; akiknek legációkba kelle járni, világjáratlanságuknál fogva éppen annyi balgaság és tréfa alkalmai közé; akiknek a vett sérelmeket nem lehet mindjárt éles schlägerekkel egymás arcára karmolni, hanem havakig el kell hordani, míg alkalom nyílik a tréfás, és éppen azért sokkal élesebb megtorlásra.
A német diákból azután, ha fiatal éveit kitombolta, lesz derék hivatalnok, jámbor lelkész, úr, doktor, és többnyire szentimentális ember.
A magyar diák azután lett jurátus, szolgabíró, táblabíró, pap és valamennyi minőségben mezei gazda.
Jurátusaink délceg hetykesége, patvaristáink gavalléros furfangjai, összekötve gyakran inasi alárendeltséggel, s az ezekből származó humoros helyzetek egészen hiányoznak a németnél, cserében az akadémiai élet adomáiért, amik nálunk idegenek.
Németországban csaknem oly rendes dolog doktornak lenni, mint nálunk táblabírónak, s ahogy amott a doktorfaj képezi a közvélemény túlsúlyát, úgy nálunk a táblabíró.
Ezt egyiket sem lehet a másik népfaj humorába átültetni. Nálunk a doktor betegeket gyógyít, s nagy tiszteletben részesül. Amott a doktor képviseli a pedantériát, s rovására megy minden adoma, ami e tárgyból támad.
A németeknél a gerichtstafelbeisitzer hivatalos személy, kiről igen komolyan beszélnek; később elnevezik staatshoemorhoidariusnak, az övé minden penészszagú, tintapecsétes adoma, ami az archívumok porával együtt kerül napvilágra, nálunk a táblabíró egész középosztály, mely nemzetünket s intézményeinket apró hibáiban s nagy erényeiben képviseli.
Hol vannak a megyegyűlések, országgyűlések áldott reminiszcenciái másutt, mint minálunk? a pártok által feljegyzett adomáktól kezdve egész a tisztújítások kortesi gúnydalsorozatáig egy históriai képét alkotják azok a magyar nemzet közéletének s tanúskodnak a szellem küzdelmeiről, mely egymaga még az, aki csatát nem veszített nálunk még soha.
A németeknél igen bő tárgya a humornak a katonaújoncok nehéz idomíthatósága. Ilyen adomákat a magyarban nem ismerek. De kifogyhatatlanok az adomák a huszár vitézségéről, a huszár büszkeségéről, csodatetteiről, tüzéről és nyugalmáról s cifra ötleteiről. Huszárja más nemzetnek is van; de huszáradomája nincs. Cserében aztán nekünk meg vannak insurgens adomáink, amiknek nagyon jólesik, hogy német nationalgarde-erlebnisseket kapnak maguk mellé útitársakul.
Még egy egész népfaj van mintegy beleolvadva a magyar nép humorába, mely akárhol megjelen, a tréfa és furcsaság jelképéül áll ott, a szegény, a jókedvű, a sokattűrő cigány. De sok jó órát szerzett a magyarnak a sok rossz nap alatt a szegény cigány!
Annak a humorisztikus szegénysége, annak a tréfás nyomorúsága, annak a gúnnyal vegyes alázata, diogenesi bölcsészete, ázsiai lustasága, kifogyhatatlan furfangjai, ötletgazdag ravaszsága, gyors észrevételei, mennyi mesélnivalót hagytak az urak számára! A cigány mindig derültebb fele volt a nép életének.
Ami adomák azután egyéb népfajokról járnak szájról szájra nálunk, azok bizony csak kölcsönbe esnek; s különösen német szomszédainktól azokra sok revangeot nyerünk, bár azok nem olyan ügyesek, mert ők nem kapnak bennünket úgy első kézből, mint mi őket.
Egészen különbözik pedig a magyar és német köznép eszejárása s más világnézletéből eredő humor.
A magyar pór együgyűsége inkább tettetett, a németé inkább ráfogott; a német köznép humorát saját népének válfajain élesíté (a szász, a bajor, a porosz és osztrák állandó tréfa tárgyai egymásnak; a sváb valamennyinek), ugyanezt a tárgyat a magyar köznép itthon is bőven feltalálta; legélcesebb adomái azok, miket saját sanyarú viszonyai költöttek, s némely közülök egész kort rajzol, mint az a palóc mondása a szolgabíróhoz, kinek tanácsára a helység a nemzeti kölcsönre aláírt részvényeit Hirsch Jakabnak eladta: ,,Nem venné-e meg Jakab még az adónkat is? jó olcsón eladnók!"
Még a két nemzet árnyoldalairól vett adomák is különbözők a magyar proletár és a német egészen más légkörben élnek, emez a városi nép ravasz zsebmetszője, furcsa cinizmusával, obligát rongyosságával, sajátságos egyenlőségi utópiáival; amaz a puszták délceg fia, hetyke merényeiről, regényes kalandjairól nevezetes, amiknek a vége rendesen szomorú.
Hiányzik pedig egészen a magyar néphumorból a szójáték, amit egy talpraesett mondás így indokol: ,,a magyar nem szokott a szavával játszani." A berlini szöglettámogatók (Eckensteher) élcei, a híres bécsi bonmot-k nálunk egészen idegenek. Nagy ritkaságként van gyűjteményemben feljegyezve egypár, mi a néptől eredt; de azok is csak tréfák, mélyebb értelem nélkül, és magasabb célzat nélkül, minők a németeké és franciáké; hanem a legjobb francia bonmot-k egyike tudtomra magyartól eredett; egy francia diplomata ugyanis azt veté fel, hogy Franciaországnak Angliába lépni ,,il n'y a qu'un pas", - a magyar erre azt felelte: ,,oui, le pas de Calais."
Amit humorisztikus íróink nyújtottak szójátékokban, azok nagyon erőltetettek és élctelenek, különben sem akarom az irodalmi humort a néphumorral összezavarni, mely egymástól független, hiszen a világirodalom legszarkasztikusabb humoristáját, Cervantest a világ legpatetikusabb nemzete, a spanyol bírja sajátjául.
Nevezetes tanúságot tesznek még a magyar néphumorról a közmondások, virágos arabeszkjeiben hasonlítnak a keleti népek, törökök, perzsák adomáihoz, de gunyoros kifejezéseik azoktól különbözőkké teszik. Igen sokra fellelhetni a megfelelő közmondást a németben is, de szó szerint lefordítani egyiket sem tanácsos, ebben is független egymástól a két nemzet humora, bár a közönséges ember észjárása alapeszméiben oly sokszor találkozik is. Közmondásaink már igen kimerítő gyűjteményekben vannak összeszedve. Valamint igen elmés néptalányaink, mik közől mintegy ötszázat közölt már a Magyar nyelvészet rábaközi, ugocsai néptalányok cím alatt.
Ugyane humor nyilatkozatait leljük fel a népszokásokban, népmesékben, az utóbbiak közt különösen egy, melyet Csalóka Péter cím alatt hallottam még nagyon kis gyermekkoromban meséltetni; valódi pendantja Eulenspiegel csínyjainak, anélkül, hogy azokból fordítva, másolva lenne, sőt népszokásainkkal annyira egyöntetű, hogy eredetiségére bízvást lehet hivatkozni, s amellett oly naiv fantáziával van elmesélve, hogy én nem mernék hasonló alkotására vállalkozni. Még ahol e mesék a tüneményes légkörbe átmennek, oda is átviszik magukkal a humoros zamatot; ezt még a tündéreknek is meg kell engedniök, hogy a magyar ember velük komázzék; aki sokkal nyíltszeműbb, semhogy akár a griffmadár, akár a rézkirály, akár más egyéb magasság láttára porba ejtse jó lelkiismerete önbizalmát.
Tekintetes Tudományos Akadémia!
A magyar néphumor tanulmánya elég fontos és elég mély arra, hogy a vele foglalkozás bármely hivatását komolyan vevő írónak szégyenére ne váljék.
Ha engem valaki számadásra talál vonni: mi jogon foglalom a helyet derék szaktudósaink nagy tekintélyű sorában? nem fogom neki azt felelni, hogy íme írtam kilencvenegy kötet regényt és egyebet, mert azok valószínűleg néhány lustrum elmúltával Dugonicsnak azon kora előtt közkedvességű regényei szomszédságában fogják pihenni a boldog elfeledés álmát; - de fogom mondani azt: íme kötetekben gyűjtöttem össze a magyar néphumor elszórt adalékait, ezeket hagytam az utókornak; és ezek a kötetek élni fognak és tanúskodni, míg a magyar él; az pedig él - míg a világ áll.









Jókai Mór: A magyar nép élce


Anekdoták Mátyás királyról
A CINKOTAI KÁNTOR
Sok adoma maradt Mátyás király után, íme ez is azok közül való.
Cinkota helysége azon időkben jóval messzebb volt Pesttől, mint most. Miért volt pedig messzebb? azért, mivelhogy Pest városának utolsó kapuja ott volt, ahol most a Hatvani kapu van, márpedig ez idő szerint a Hatvani kaputól a város végéig jó kétezer lépést lehet számlálni, minélfogva Pest kétezer lépéssel közelebb van Cinkotához az idén, mint volt Mátyás király idejében. Amiből csak az következik, hogy eszerint Cinkotának is csak annyi jussa volt akkor nevezetességekkel bírni, mint akár Pestnek, akár más hasonlatos kis városoknak.
E nevezetességek között legnevezetesebb volt az, hogy élt abban egy derék istenfélő tisztelendő úr, ki miután számtalan évekig hirdeté az igét apróbb és nagyobb híveinek, egyszer véletlenül és szokása ellenére az eklézsia hivatalos irományai között kutatva, talált azokban egy régi pergamentre, amelyen nagy függő pecséttel, s ki tudná hány aláírással ellátva, az íratott meg, hogy valaha, még jeruzsálemi András király életében, ez az állomás apátúrságnak neveztetett ki. Hogy ez adománylevél foganatba nem vétetett, ez hihetőleg onnan származék, mivel jöttek nemsokára a tatárok, s azok nagyon felforgatták az ország rendét.
Az előkerült okirat azonban nagy szeget ütött a jámbor tisztelendő fejében, eszerint őneki apátúrnak kellene lenni, s amennyire meg volt elégedve eddigi sorsával, kétszer annyira szerette volna, ha eggyel feljebb léphet.
Nem is sokat tétovázott tehát, hanem ír egy szépen kifestett betűkkel ékes folyamodó levelet, mellé csatolva a megtalált okiratot, s felküldé azt Budára, Mátyás királyhoz.
A királyt éppen jókedvében kapta a folyamodás, tréfás óráiban örömest évődött együgyű emberekkel, fogá tehát a folyamodványt, s ezt írta hátára:
A folyamodó kérése teljesíttetik, ha e három kérdésre meg tud felelni: Először, hol jön fel a nap? Másodszor, mennyit ér a király? Harmadszor, mit gondol a király?
Amint a jó pap meghallá a választ, nagy lőn az ő homlokának izzadása: vajon ki tudna ilyen kérdésekre megfelelni? Háromnapi határidő volt rá szabva, azt a jó pap megtoldta még három éjszakával, mert mind éjjel, mind nappal e három kérdésen gondolkozott, s mentül többet gondolkozott, csak azt tudta meg, hogy nem tud rá felelni.
Volt azonban neki egy kántorja, akit nem a kántorböjtökrűl neveztek ekképpen, sőt inkább nagyon is nem szeretett semmiféle böjtöt, a szomjúságot pedig még kevésbé, s az a veszedelmes fajtája volt szomjúságának, amelyet csak a bor tud eloltani.
Ez, hogy észrevevé a jó tisztelendő nyughatatlanságát, megtudakolá nagy bajának okát, s miután megtudá a király kérdéseit, összeüti a bokáit.
- Sebaj! - úgymond. - Elmegyek én atyaságod helyett, s megfelelek mind a három kérdésre.
A jó pap ráállott, feladta a kántorra a reverendát, s elbocsátá őt maga helyett Budára. Mégis ő reszketett jobban, nem a kántor, pedig az volt az ő bőrében.
A kántor megérkezvén Budára, fölvezetteté magát a király elé, aki már várt reá, kíváncsi levén rá, mint tud megfelelni a jámbor pap az ő kérdésire? Ott álltak körülte mind a nagy főurak, az ország zászlósi, s előre nevettek a pap rovására.
- Nos tehát, jó hívem, mondd meg, hol kel fel a nap? - szólt a király mosolyogva.
A kántor végigtörülte hosszú bajuszát (akkor a papok is bajuszt és szakállt viseltek) s egyenesen felelt.
- Felségednek Budán, nekem meg Cinkotán.
A király és a főurak elnevették magukat: ennek igaza van.
- Lássuk a másik kérdést: mennyit ér a király?
Erre egy kicsinyt vakarta a fejét a kántor, de kijött a felelet.
- Ha a Krisztust eladták harminc ezüstpénzen, akkor bizonyára huszonkilencet megér a király is.
E feleletet is kénytelen volt mindenki igen helyesnek találni.
De hát a harmadik?
- Mit gondol most a király?
- A király bizony most azt gondolja, hogy a cinkotai pappal beszél, pedig csak a nagyságos királynak legalázatosabb szolgája, a cinkotai kántor áll a trón előtt.
A királynak megtetszett az ember.
- Minthogy a kérdésekre te feleltél meg, légy te az apátúr.
- Nem érdemlem én e nagy tisztességet - szabódék a kántor -, hadd maradjon ez a tisztelendő uramnak, rám nézve elég nagy dicsőség volna, ha a cinkotai icce nem lenne oly kicsiny.
- Legyen hát kétakkora, mint amilyen eddig volt - monda a király, s bizonyosan gondja volt arra is, hogy a rovást kifizesse a kántor helyett.
Mai napig is kétakkora az icce Cinkotán, mint másutt, csakhogy kétszer is veszik meg az árát.









Jókai Mór: A magyar nép élce


RÓKA FOGTA CSUKA, CSUKA FOGTA RÓKA, VARGA FOGTA MIND A KETTŐ
Egyszer a Rákoson kiment a róka a patakhoz rákászni. A rókának az a mestersége ilyenkor, hogy a farkát a vízbe dugja, s amint a rák belekapaszkodik, azt kirántja, s a fához verve, összetöri, úgy eszi meg.
Rák helyett most az egyszer csuka talált a róka horgára kerülni, s amint a róka hozzákapott, ő elkapta a csuka szájának a felső részét, a csuka pedig a rókáénak az alsó részét, s így maradtak mind a ketten, egymásba kapva, minthogy egyik sem akarta elereszteni a másikat.
Azon ment egy óbudai német varga, meglátta a két küzdő állatot, elfogta őket, s miután azok még akkor sem akarták egymást elbocsátani, föltevé magában, hogy mint különös természeti furcsaságot elviszi őket Mátyás királyhoz, aki az ilyesmiben gyönyörűségét szokta lelni.
A legnépszerűbb királynak is voltak rossz hivatalnokai. Ilyen volt két ajtónálló, kik a szegény embereket csak úgy bocsáták a fejedelem elé, ha a tőle kapott ajándéknak egy részét nekik ígérték.
Az egyik ajtónálló mindjárt felét kérte a vargától a nyerendő ajándéknak. Csakhogy bemehessen, meg is ígérte a jámbor rögtön. A másik ajtónál azonban a másik őr állította meg, s az is felét kérte az ajándéknak, ha bebocsátja.
Ilyenformán a vargának semmi sem maradt volna. Megígért azonban mindent, s a király elé juthatott, kinek is ilyen szavakkal mutatá be különös ajándékát.
- Róka fogta csuka, csuka fogta róka, varga fogta mind a kettő. A király jót nevetett a jámbor törekvésen, s az állatokat gyűjteményébe teteté, s azzal inte udvarmesterének, hogy adjon valami jutalmat a vargának.
A varga azon különös kegyelmet kérte azonban, hogy ne adasson neki a király más ajándékot, mint száz pálcát.
- Száz pálcát? - szólt csodálkozva Mátyás. - Hát mire való neked az a száz pálca?
- Nekem jó az a száz pálca, én szeretem a pálcát.
- No hát vágjatok neki a budai erdőkből száz mogyorófa pálcát, hadd vigye el.
- Nem, nekem olyan pálca kell száz, aminőt a deresen szoktak kifizetni.
- Ha éppen úgy kívánod, legyen a tied.
S azzal parancsot adott a király két testőrének, hogy számlálják le neki a különös ajándékot.
A varga megköszönte szépen, s ment a két testőrrel.
Az első ajtónál megállítá az ajtónálló, követelve az ajándék felét.
- Jere velem, barátom, a fizető hivatalba, ott megkapod.
A második ajtónál előfogta a másik, annak is az ajándék fele kellett.
- Te is jer a fizető hivatalba.
A testőrök most érték át a varga ravaszságát, s levitették magukkal a két ajtónállót a fizető hivatalba, s ott lekapták őket a tíz körmeikről, s az ajándék felét ötven botokban pontosan odaszámlálták nekik.
A király jót nevetett a tréfán, a vargát megajándékozta, a két ajtónállót pedig rögtön elbocsátá, hogy a szegényeknek ne nehezítsék a hozzá bejuthatást.









Jókai Mór: A magyar nép élce


EGYSZER VOLT BUDÁN KUTYAVÁSÁR
Igazságos Mátyás idejében történt az, hogy egy bánáti gazdag örmény juhaira, amikor a mezőn legeltek, rajtütöttek a török portyázók, s elhajtották valamennyit, maga a juhász is alig menekült meg hat komondorával.
De az örménynek nem volt az vigasztalás, hogy a juhász megmenekült, ha a juhokat elvették, kárpótlásul ő meg elvette a juhász házikóját, kinek aztán egyebe sem maradt, mint a hat kutyája.
Mit tegyen mármost szegény ember? sem testének, sem lelkének nem volt hova lenni. Ő biz azt gondolta, hogy felviszi kutyáit Budára, ott azokat eladja a királynak, soha náluknál jobban meg nem őrzi a király házát senki; maga meg majd felcsap katonának.
E becsülendő szándékkal felballagdogált Budára, s a várkapuban ott letelepedett mind a hat kutyájával, azok körülfeküdték szépen farkaikat csóválva nyájasan.
A király szemébe tűnt a jóképű ember a hat fehér komondorral, s leküldé főembereit, hogy tudakolják ki tőle, mi járatban van. Az ember elmondta jámborul, hogy őt megfoszták a törökök juhaitól, gazdája ezért elvette házát, ő tehát elhozta kutyáit eladni Budára, tudván hogy itt mindennek van ára, maga meg majd katonává lesz, s visszaveszi a töröktül a juhait.
A királynak megtetszett az ember jámborsága, s rögtön leküldé főurait, hogy menjenek oda, s vegyék meg jó pénzen az árult kutyákat.
A szegény ember csak elbámult, mikor egyszerre körülfogta a sok fényes, hatalmas úr, s elkezdték a kutyákat egymásra árverelni, úgyhogy utoljára száz aranyon feljül kelt darabja a kutyának.
Az ember megköszönte szépen a segítséget, s felpénzelten újra visszament elébbi falujába, vett magának házat, nyájat, s nem győzte a budai jó urakat magasztalni, kik oly jól bevásáltak nála.
Az emberek nagyobb részének volt annyi esze, hogy átlássa, miszerint ez esetben a király nagylelkűsége működött; de nem volt az örménynek. Amint ennek fülébe ment egykori juhászának szerencséje, ki oly derék vásárt csinált a komondorokkal, nosza felkerekedett ő is; eladta minden marháját, bevásált helyette kutyákból, s egy egész kutyanyájat hajtott fel Budára.
Az úton, ahol csak a falukon keresztülment, az emberek kiálltak a csudájára, a gyerekek hanttal dobálták, és minden ember nevette, hogy mit akar ennyi sok kutyával.
Ő azonban előre elképzelé, hogy mennyi pénzt fog azért kapni; első kutyakereskedő lesz a világon.
Hát amint felér Budára s be akar menni a kapun, jönnek elé a pecérek, s kérdik tőle, hogy mire hajtja ezt a teméntelen ebet. Ő mondá, hogy csak bocsássák be a kapun, majd megveszik ezt odabenn.
De biz onnan elhajtották.
- ,,Egyszer volt Budán kutyavásár" - mondának neki, s szétriasztották az ugató nyájat.
Az örmény visszafanyalodott falujába, s most ő szegődött be hajdani juhászához cselédnek.









Jókai Mór: A magyar nép élce


A NAGY TÖK ÉS A NÉGY ÖKÖR
Lakott egyszer egy igen szegény és egy igen gazdag ember egymás mellett egy faluban. A szegénynek sok gyereke volt, nem tudott velök hova lenni. Egyszer azt gondolá ki, hogy felmegy Budára Mátyás királyhoz, visz neki egy szép nagy tököt, mely ott termett a kertjében.
A király szívesen vette a szegény ember ajándokát, s megtudva, hogy milyen becsületes és szegény, ajándékozott neki kétszáz darab körmöci aranyat.
A szegény ember nagy dicsekedéssel ment haza, fűnek-fának elmondva a király nagy kegyességét, s mindjárt telket vett magának az ajándékba kapott pénzből.
Megirigyelte ezt a gazdag szomszéd, s gondolta magában, hogy ha a király egy rongy földi gyümölcsért kétszáz aranyat adott, mit fog még őneki adni, ha legszebb négy ökrét hajtja fel hozzá. Azért legalábbis zsák aranyat tálal elé.
Felhajtá tehát a legszebb négy ökrét a királyhoz, s alázatosan átadá neki. A király hallotta már az embernek hírét, s eléhozatá a nagy tököt, amit szomszédja ajándékozott.
- Láttál-e már ilyen szép tököt életedben?
- Sohasem, nagyságos király.
- Látod, ilyen neked nincs, pedig ez a szomszédodnak termett. Tehát legyen ez a tied, vigyed haza. Becsesebb ajándékot nem adhatnék négy ökrödért. Az pedig szegény szomszédodé legyen, akinek viszont ilyen szép ökrei nincsenek.
Az ember hosszú orral vitte haza a tököt.









Jókai Mór: A magyar nép élce


KÖSZÖNTET A CSÁSZÁR
Egyszer egy török várat ostromoltatott Mátyás király; ezalatt érkezik hozzá a török császár követje; s kívánja, hogy mindjárt vezessék a királyhoz.
Mátyás éppen az ostromágyúknál volt, ahova a várból legtöbbet lövöldöztek, tehát a követet is oda vezették; amint odaérkezik, éppen közte és a király között süvölt el egy láncos golyó, amit a várból lőttek, s rá vissza egy lövés a háta mögül, amit a várba lőttek.
A derék követ úgy megijedt erre, hogy nem tudott egyebet mondani, mint:
- Köszöntet a császár.
El is mondta ezt kétszer-háromszor is, de miután egyre lövöldöztek körülötte, úgy belemaradt szegény mondókájába, hogy utoljára sem tudott többet mondani, mint: ,,köszöntet a császár".
A király nevetett rajta.









Jókai Mór: A magyar nép élce


A KIRÁLY ORRA
Mátyásnak meglehetős nagy orra volt, ami nagyon jól van, ,,ha akar, legyen", azt mondja a kecskeméti ember. Egyszer azonban szinte vesztére szolgált ez a tekintélyes orra.
Valami nagy várost ostromolván, hogy annak gyöngéit kiismerhesse, maga álruhában belopózott oda. Azonban valaki ráismert, s rögtön parancsot adtak a város minden kapuinál levő őröknek, hogy vigyázzanak, és ki ne bocsássák.
Mátyás megtudta ezt, s hirtelen egy szekeres tót öltözetét véve magára, elkezdett egy szekérkereket hajtani maga előtt a kapun kifelé.
A kapuőr látva, hogy mint siet a tót a futó kerék után, nem állhatta meg, hogy rá ne kiáltson nevetve:
- Te szotyák! Akkora orrod van, mint Mátyás királynak! - s azzal egy jót húzott a hátára.
A király tűrte a tréfát, s csak akkor nevetett ő is, mikor már a kapun kívül volt.
Kereshették aztán odabenn Mátyás királyt.









Jókai Mór: A magyar nép élce


A TÉTÉNYI BÍRÓ LYÁNYA
Egyszer éjszaka Tétényen utazva keresztül, a király hintaja egy az útban hagyott malomkőbe ütődött, s eltörte a kerekét.
A király ezen nagyon megbosszankodott. Hát ha ez valami szegény emberrel történt volna, milyen nagy kára lenne abból. Rögtön maga elé hívatta a bírák uraimékat, s szándéka volt, hogy szörnyen rájuk ijeszt.
- Minthogy olyan lusták voltatok, hogy a malomkövet otthagytátok az útban, büntetésül most azt parancsolom, hogy mire harmadnap múlva visszajövök, nekem azt a malomkövet megnyúzzátok!
Nagy fejfájást okozott ez a parancsolat az érdemes tanácsnak, nem nyúztak ők malomkövet soha, nem is tudták, hogyan kell hozzáfogni.
Meghallotta azonban a bíró leánya apjának aggodalmát, s felbiztatá az öreget, hogy csak hagyja őt beszélni a királlyal, majd megfelel ő neki.
A királynak pedig csak abban telt öröme, ha a nép természetes eszével jó feleleteket tudott adni furfangos kérdéseire.
Midőn tehát újra visszaérkezett a király, lyányostul ment oda a bíró, s midőn Mátyás előkövetelte a malomkő bőrét, a lyány felelt meg rá.
- Hogy kívánhatod, nagyságos király, hogy egy malomkövet elevenen megnyúzzanak? Ha már azt kívánod, hogy apámék lehúzzák a bőrét, legalább tégy meg annyit, hogy elébb vetesd vérit.
Mátyásnak megtetszett a kifogás, megveregette a lyánka orcáját, s arról már nem szól a krónika, de azért bizonyosan tudhatjuk, miszerint gondoskodott róla, hogy férj nélkül ne maradjon.









Jókai Mór: A magyar nép élce


MÁTYÁS KIRÁLY KAPÁL
Egyszer a baranyai bortermő hegyek között táborozva, vígan ittak a főurak a király sátorában. Bizonyosan valami győzelmi hír áldomását itták.
Tust ittak már mindenért a jó villányi borbul, mialatt kinn a hegyek között, a nagy meleg napon a szőlőmunkások kapáltak.
- Szeretitek a jó bort meginni - monda a király -, lássuk, tudnátok-e azt mívelni is? Jertek, segítsünk kapálni a derék embereknek.
A főurak váltig szabódtak, hogy nem méltó munka ez sem a király nagyságos, sem az ő vitézlő tenyereikhez. De hasztalan volt minden kifogás, ha a király ment, menni kellett nekik is.
A szőlőbe érve, kivették a munkások kezéből a kapát, s elkezdtek dolgozni.
A király úgy kapált, mint akármely vincellér. A főurak csak várták, hogy mikor únja meg már, s mikor hagyatja velök is félbe a munkát. Volt közöttük elég, kinek méltóságos dereka nem volt szokva az ilyen mulatsághoz.
Végre nem állhatta tovább az országbíró, kinek testén az izzadság csurgott végig.
- Uram király, légy kegyelemmel, mind kidűlünk itt melletted eme dísztelen munkában. Ám vígy bennünket ágyúk elé, ott szívesen követünk, de megöl ez a paraszt dolog.
- Látjátok-mond a király -, nektek egy óráig is sok ez a munka; hát aki egész életén át ebben törődik! Azért máskor ha áldomást isztok, ne felejtsétek ki belőle a népet, mely mindnyájunkért izzad.









Jókai Mór: A magyar nép élce


MÁTYÁS KIRÁLY LUSTÁI
Mátyásról regélik, hogy három leglustább embert összeszedve az országból, azokat tartá egy házban, és azoknak egyéb dolguk nem volt, mint naphosszant semmit sem csinálni. Mai világban ilyen embert többet kapna Mátyás király háromnál, akkor csak három volt.
Egyszer tűz ütött ki abban a házban, ahol a három lusta lakott; mikor már a fejük felett égett a ház, az egyik megszólal:
- Talán mégis el kellene innen menni?
A másik idővártatva azt feleli rá:
- Ha kellünk a királynak, majd csak elvitet bennünket innen.
A harmadik végre így szólt:
- Ugyan, hogy nem restelltek beszélni?
És mind a három odaégett.
Innen maradt az a közmondás, miszerint valami különös rest emberre azt szokás mondani:
,,Ez is egy a Mátyás király lustái közül."









Jókai Mór: A magyar nép élce


A HÁROM KÉRDÉS
Gazdag főurak unszolták Mátyás királyt minden lépten-nyomon, ki megürült jószágért, ki meg hivatalért. Egyszer kivitte őket magával a szántóföldek közé, s amint ott járkálnak, szemébe tűnik egy öreg paraszt, aki négy ökörrel szántogatott csendesen. Mátyás megismerte a pórt, hogy az neki egykori hű katonája volt ifjú korában, s furfangos ötleteiről még a táborbul ismeré, s megszólítá szíves leereszkedéssel.
- Hát jó öreg, messzi van-e még a messzi?
- Bizony nagyságos uram, csak az ökröm szarváig.
- Hát aztán hány még a harminckettő?
- Bizony már csak tizenkettő.
- De azért meg tudnál még most is fejni három vén bakkecskét?
- Meg biz én, nagyságos uram.
A király nevetve ment tovább. Mikor azután a királyi várba visszakerültek, azt mondá a vele volt három főúrnak:
- No, ha azt akarjátok, hogy kívánataitokat teljesítsem, hát fejtsétek meg nekem azt a három kérdést, válaszaival együtt; amíg ezt nem tudjátok, addig ne is alkalmatlankodjatok kérelmeitekkel.
A három főúrnak természetesen semmi sem volt előbbvaló gondja, mint hogy felkeressék az öreget, s körülfogják, hogy mondja meg: mit jelentett az első kérdés:
- Megmondom biz én száz aranyért - szólt az öreg, akinek volt esze, hogy ingyen ne beszéljen.
Megadták neki szívesen.
- Hát uraim, amíg fiatal voltam, az volt a ,,messzi", ameddig elláttam a szemeimmel; most pedig az ökreim szarváig látok, tehát csak odáig tart a messzi.
- Ez helyes, hát most mit jelent a második kérdés?
- De azt is megmondhatom kétszáz aranyért.
A főurak vakarták a fejüket; de meg kellett tudniok a talányt, hát csak lefizették a nagy bírságot.
- Az bizony azt jelenti, hogy hajdan harminckét fogam volt, hát most hány van meg belőle? Bizony már csak tizenkettő. Ezt ugyan könnyű lett volna kitalálni, gondolák az urak, de bezzeg a harmadik kérdést hogy oldja meg? hogy fej meg őkelme három vén bakkecskét?
- De már annak háromszáz arany a díja.
A főurak elszörnyedtek, de az öreg nem hagyott alkudni magával, mind az utolsóig leszámláltatá kérges markába a háromszáz aranyat.
- Hát uraim, így fejem meg a három vén bakkecskét, ahogy kegyelmeteket megfejtem. Ezt érté a király őnagysága.
A három úr dörmögve ment odább. Nem tudom, elmondta-e aztán a királynak, hogy mi volt az értelme a három kérdésnek.









Jókai Mór: A magyar nép élce


CSIRIBIRI EMBEREK
Mátyás király vadászni járva a Vértes erdejében, X falu mellett szokott rendesen megpihennni, ahol volt egy roppant hárs a faluvégen, ez volt a hatalmas király legkedvesebb nyugvóhelye, melynek árnyékában aludta rövid déli álmait.
Minthogy azonban a kíséretéhöz tartozó urak és apródok e királyi látogatás következtében gyakran belátogattak a falu szépeihez, s nem egy jámbor férj és vőlegény számadásában követtek el ártalmas háborításokat, emiatt a felingerelt szerelemféltő férfiak azt a bolondot gondolták ki, hogy ők bizony kivágják azt a hársfát, mely alatt a király pihenni szokott, majd akkor talán nem jön többet oda kíséretével.
A vadászatban kifáradt király egyszercsak nem találta kedvenc hársfáját a falu végén. Ki volt onnan vágva.
A vele volt urak nagy lármát csaptak a vakmerőség miatt, s elővették a falu elöljáróit, hogy ki tette azt a gonosz tréfát? Azok töredelmesen bevallottak mindent, s ijedtökben kiszolgáltatták mindazokat, akik a hársfa kivágásában csak egy fejszecsapással is vétkesek voltak, s azokat megkötözve a király elé cepelték.
Mátyás király, anélkül hogy egy tekintetre méltatta volna megbántóit, azt mondá:
,,Bocsássátok el őket. Haszontalan csiribiri emberek!"
A vétkeseket elbocsáták büntetlenül, de gonoszabb büntetés várt aztán az egész falura; mert azontúl az egész környék így nevezte őket, akárhova mentek: ,,itt jönnek a csiribiri emberek".
Száz, meg száz esztendő múlva is rajtok maradt a csiribiri gúnynév.









Jókai Mór: A magyar nép élce


Nevezetes férfiak anekdotái
EGY MAGYAR BŰVÉSZ A MÚLT SZÁZADBÓL
Máig is emlékeznek Debrecenben és vidékén Hatvani professzorról, ki a múlt század vége felé élvén sok természettudományi ismerettel bírt, miket a hír könnyen természetfölöttiekké nevelt, így hitték őt utóbb varázslónak.
Beszélték róla, hogy éjjelenként a temetőben halottakat idézett föl, amikor a tűzokádó vadkanok nyargalták körül, s hogy az ördögöket olyan jól ismerte, mint saját diákjait.









Jókai Mór: A magyar nép élce


AZ ÖRDÖG ÉS A DIÁK
Egykor történt az az eset Debrecenben, hogy egy szegény asszony kimenvén a piacra, két kis gyermekét azalatt otthon magokra hagyta. Az egyik gyermek még csecsemő volt, a másik lehetett hároméves. Az asszony férje hentes volt, s a nagyobbik fiú, sokszor látva, mint öldösi apja az ürüket, azt gondolta ki, hogy kis öccsével ő is mészárost fog játszani, s fogta az öreg kést, s azt a gyermek nyakába döfte. Csak akkor ijedt meg aztán, mikor látta, hogy megölte kis öccsét, s féltében elbújt a kemencében, melyet anyja telerakott szalmával, sütéshez készülve. Az asszony megjött, s legelső dolga lévén a kemencét befűteni, a kisfiú, ki odabújt, a lángok közt összeégett, ekkor az asszony ki akarta vonni a parazsat a szénvonóval, akkor látta meg, hogy gyermeke iszonyúan odaégett. Kétségbeesve rohan erre a szobába, s amint ott a másik gyermekét vérében fekve találja, fog egy kötelet, s a mestergerendára felakasztja magát. Néhány perc múlva érkezik maga a gazda, s amint első tekintetre családja mindhárom tagját oly irtózatosan kimúlva látja, a fájdalomtól egyszerre megszakad a szíve, s holtan rogyik össze.
Az eset nagy zajt csinált a városban, a részvét általános volt. A közönség sírkövet akart emeltetni a szerencsétlenül kimúlt családnak, mely ily rendkívüli fátum által érte végét, s Hatvani jutalmat tett fel diákjai között annak, ki a legrövidebb és legjobban kifejező sírverset fog készíteni ez esetre.
Volt a togátusok között egy Bóta nevű rendkívül együgyű ember, kit az egész kollégium minden gúny tárgyának tartott, kinek ostobaságánál csak a restsége volt nagyobb, ki ha leckét mondott, azt a tíz körmére írta s onnan olvasta le, s verset ha kellett írni, mindig a szomszédját kérte meg, hogy firkantson neki egyet. Most azonban jutalom és kitüntetés lévén a megoldott feladathoz kötve, senki sem akart neki verset írni; amice Bóta tehát sok tollat összerágott anélkül, hogy egy gondolatnak urává tudott volna lenni, s mikor Debrecen városában nem talált gondolatot többé, kiment a Nagyerdőre, hogy majd ott keres egyet.
Hítta-e az ördögöt vagy sem, azt már nem mondhatom, meglehet, hogy biz ő emlegetett olyasformát, hogy miért nem tud az ördög most őneki valami kész verssel előállani; elég az hozzá, hogy amint így töprenkednék magában, íme szemközt jő rá egy különös viseletű úriember, rendkívül furcsa színű ábrázattal, kancsal szemekkel és igen-igen görbe orral, ha jól emlékezem reá, még egy kicsinyt sántított is. Ez megszólítja amice Bótát, hogy mit töprenkedik? - Verset kell írnom erről meg amarról, felel bosszúsan emez, aztán nem akaródzik kijönni. - Ha csak ez a baj, szól az idegen úr, majd írok én amicének egyet, hanem hogy el ne felejtsem a nevét, s majd otthon meglátogathassam, kérem, írja fel egy darabka papírra, három csepp vérével. - Amice Bóta ráállt az ajánlatra, akár eret is kész lett volna vágatni magán egy versért, s miután megkarcolt kezének három csepp vérével nevét leírta egy papírra, az idegen úriember átadta neki a kívánt verset, mely e következő két sorból állott:
Infans ut vervex - puerulus - nupta - maritus, 
Cultello - flamma - fune - dolore cadunt.
Amice Bóta beadta a verset, s íme azt egyhangúlag legjobbnak találták valamennyi között.
Mindenki csudálkozott rajta; mind professzorai, mind tanulótársai jobban ismerték Bótát, mint hogy tőle várhatták volna a legkitűnőbbet.
Hatvani négy szem közé fogta az amicét: - Hallja kend, ezt a verset nem kend írta!
A diák akadozott, tagadta is, nem is. Hatvani megszagolta a papirost, melyre a vers volt írva, s miután megérzé rajta a nagy puskapor szagot, felkiálta: - Ennek a papirosnak olyan szaga van, mintha az ördög ködmene zsebében állott volna!
A diák erre úgy megijedt, hogy mindent elbeszélt neki, ami közte és az idegen között történt, még azt is, hogy nevét saját vérével íratta fel. Az az ördög volt - mondá Hatvani. - A diák viszont elmondá, hogy még meg is akarja látogatni.
No ez már baj - mondá Hatvani - , hanem tegye kend azt, hogy egy hétig ki ne menjen a szobájából s az ajtójára rajzoljon egy boszorkánylábat s a fölé írja ezt a szót ,,cras"! Arra aztán meglássuk, mit felel az ördög.
A diák úgy tett, s mikor másnap eljött az ördög, s meglátta az ajtóra felírt szót, szépen visszasompolygott és eltűnt.
Másnap ismét vissszajött, s így eljárt egész hétig a diák ajtajára, s miután még akkor sem kaphatta őt el, nagy mérgesen egyet rúgott a lábával az ajtóra, s ezt a verset írta fel rá vörös krétával: Per multum ,,cras! cras!" cito dilabitur aetas.
Ez órától fogva nem háborgatta sem ő, sem más egyéb szellem a jámbor diákot, ki holta napjáig boldog maradt és ostoba.









Jókai Mór: A magyar nép élce


AZ ÉJFÉLI LECKE ÉS A LÚDLÁB
Egy másik esete is volt Hatvaninak az ördöggel, ki neki egyáltalában nem látszott jóbarátja lenni, ellenben annál nagyobb megátalkodottsággal incselkedett a jámbor fiatalság után.
Egyszer éjjel tizenkét órakor összecsengetik az egész fiatalságot, s amint a diákok összegyűltek nagy ásítozva és szemeiket törülgetve a főteremben, el nem bírva gondolni, hogy mi okból hívják őket össze ily szokatlan órában, íme megjelenik közöttük Hatvani, s felmenve a tanítószékbe, elkezd nekik prelegálni, tudtokra adva, hogy ezentúl éjfélkor fogja a leckéket tartani. A diákok megnyugodtak benne, s szokott áhítattal hallgatták a professzor előadását. Azonban mégis valami szokatlan különösséget vettek észre ezúttal a professzoron, mintha a képe sötétebb volna, s a hangja a talpai alól jönne, s a szemei világítanának a sötétben. Mikor ütötte az egy órát, a professzor betevé a könyvet, s a hóna alá csapva eltávozott, miközben a diákok csudálkozva vették észre, hogy lépéseinek kopogása nem hallik a folyosón.
Másnap éjjel ismét fölcsengették őket, s összegyűjték az éjjeli előadásra a főteremben. Akkoriban még minden tanuló a patriarchális rend szerint benn lakott a kollégiumban, s köteles volt a csengetésre egész ornátusban megjelenni.
Ez így tartott hat éjszakán keresztül, minden éjfélkor fölcsengették az ifjakat, s egy óráig hallgatniok kellett a különös prelekciót. Hatodnapra azonban már zúgolódni kezdtek, s kiválasztva maguk közül a két legokosabbat, elküldék Hatvanihoz, hogy instálják meg szépen, ne tartsa éjfélkor felolvasásait, mikor nappal is elég idő van rá.
Hatvani elcsudálkozott, mikor a küldöttek előadták kérelmöket. Ő egyszer sem hívatta a diákokat éjfélkor. Kilehetett hát az, aki az ő személyében felolvasásokat tartott? Ez volt a kérdés.
- Tudják mit? Ha az éjjel ismét csengetni fognak, jelenjenek meg együtt mindnyájan, a küszöbre hintsenek hamut, s ha a rejtélyes alak keresztülmegy rajta, nézzék meg a lába nyomait, s ha látni fogják, hogy azok lúdláb nyomok, kezdjék rá ezt az éneket: ,,Erős várunk nekünk az Isten."
A diákok úgy tevének: mikor jött éjfélkor az álprofesszor, behinték a küszöböt hamuval, s lesték nyomait, a reverenda hosszúsága miatt lábait meg nem láthatván, s midőn észrevevék, hogy azok lúdláb nyomok, egyszerre rákezdték harsogó hangon énekelni: ,,Erős várunk nekünk az Isten."
Az álprofesszor erre rögtön kiejté kezeiből a könyvet, melyből prelegálni szokott, s szikrázó szemekkel fordult az éneklők felé.
- Köszönjétek - ordítá rendítő hangon -, mert ha még egy nap hallgattátok volna beszédeimet, mind az enyimek lettetek volna!
E szavakkal nagyot mennydörgött, s iszonyú puskapor és gyantafüst közt a föld alá elsüllyedt.
Azt mondják, hogy ez alkalommal egy diák az egész tintásüveget utána vágta az ördögnek; meglehet, hogy azért fekete most az ördög.









Jókai Mór: A magyar nép élce


A SZOLGÁLÓ SZELLEMEK
Valának azonban barátságosabb szellemek is, kikkel Hatvani jó egyetértésben állt, s szokás szerint kellett egy nagy könyvének is lenni, cifra ákom-bákom betűkkel és jelképekkel teleírva, melyet ha felnyitott, akkor rögtön meg is jelentek ama meghódított szolga lelkek, és kérdezték, hogy mit parancsol?
Ezt a könyvet azonban nem volt szabad senki másnak felnyitni, amiért Hatvani mindazon legkedvesebb embereit, akik hozzá be szoktak járni, előre gondosan figyelmeztetni szokta, hogy azon bűbájos könyvhöz ne nyúljanak.
Egyszer éppen közvizsgálat alkalmával egy könyvet otthon feledett Hatvani, s nem mehetvén maga haza, egyet diákjai közül, legkedvesebb tanítványát, az első eminenst bízta meg, hogy menjen haza szobájába, s ott az elfeledett kézikönyvet a könyvtárból keresse ki és hozza el.
Az ifjú odament, s amint a kért könyvet keresné, szemébe ötlik ama bűbájos könyv, melynek felnyitásától Hatvani mindenkit el szokott tiltani. A fiú nem állhatott ellent tudnivágyának, s erőt véve tartózkodásán, kikapcsolá a nagy fóliáns rézkapcsait, s felnyitá a könyvet. Azon pillanatban ott termettek mindazon szellemek, akik azon könyvet szolgálták, s miután a megijedt fiú nem tudott nekik parancsolni, azt ízekre szaggatták.
Hatvani várta soká az elküldött fiút, s miután nem győzte várni, maga felkerekedett, s hazament az egzámenből. Otthon látta csak, hogy a fiú széjjel van szaggatva. Mit csináljon? A fiú első eminense volt, dísze az egész classisnak, akitől mindenki legtöbbet várt. Rögtön előidézi a szellemeket, s megparancsolá nekik, hogy rakják össze azonnal a szétszaggatott ifjút, s egy közülök helyezze el bele magát léleknek.
Így visszatért az iskolai terembe. Az ifjú helyet foglalt, s az egész vizsgálat alatt úgy felelt minden kérdésre minden tudományból, hogy szinte gyönyörűség volt hallani. Az esperesek, a cenzorok, a szenátorok, a presbiterek nem győzték eléggé magasztalni.
Egyszer valami korhelynek, aki az ifjú mögött ült, eszébe jut azt a kézikönyvet kérni tőle, amelyből éppen feleltek. ,,Nincsen nálam semmi könyv", viszonz az ifjú. ,,Lehetetlen, hogy ne volna", szabódik ismét amaz: ,,add ide, az Isten áldjon meg!"
Amint ez az Isten nevét kimondta, a szellemtől megszállt tetem egyszerre összeomlott, mint ahogy a lelkek szétszedték, s a benne lakó szellem elrepült belőle.
Ezért jó félni minden fajától a szellemnek.









Jókai Mór: A magyar nép élce


A SZULTÁNI EBÉD
Sokkal mulatságosabban végződött az a jelenet, mikor Hatvani egy ízben összehívatta valamennyi ismerőseit, tisztelőit és pártolóit, akik Debrecenben laktak, meghíván magához ebédre.
Akik szállását ismerték, csóválni kezdték fejöket, el nem képzelhetve, hogy hol fog annyi embernek majd helyet adhatni. S egy héttel már előbb bő alkalmuk volt a meghítt urak asszonyságainak afölött tanakodni, vajon ki fog főzni erre a lakomára, miután Hatvani nőtelen, s még csak szakácsnéja sincsen, s még akkor híre sem volt mandoletti boltnak, ahonnan kész pástétomokat lehessen megrendelni. Egyik azt kérdezte, hol vesz annyi tányért, amennyi kelleni fog, a másik azt hozta kétségbe, vajon hová ülteti az embereit, hacsak a nagy kutyabőrös könyvekre nem, s voltak olyanok is, kik bár nem akarták azzal megbántani a professzort, hogy meghívására el ne menjenek, odahaza mindenesetre megrendelték az ebédet, számolva rá, hogy éhen fognak visszatérni a vendégségből.
Eljött azonban a lakoma napja, s a vendégek a város minden részeiből megindultak felkészülten a déli harangszóra Hatvani háza felé, a kíváncsiság nem engedte, hogy egy is otthon maradjon.
Már messziről látták azonban, s nem sok jót sejtettek belőle, hogy a kémény nem füstölög, s midőn keresztülmentek a konyhán, hét nagy ordas macskán kívül semmit sem láttak egyebet a tűzhelyen.
Hatvani szokott dolgozószobájában fogadta el vendégeit, mely alig volt akkora, hogy hármat lehessen benne lépni, s melyben most ötven-hatvan embernek kellett helyet találnia.
Azonban mentül többen érkezének, a szoba csak tágult, nagyobbodott, egyre jöttek a vendégek, s mégsem panaszkodhatott senki, hogy szorosan vannak, senki sem tudta hogyan? de midőn mind együtt voltak, akkor is úgy elfértek ott, mint mikor csak kettő-három érkezett meg.
Egyszer csengetés hallatszik a mellékszobában.
- Kész az ebéd! - szól Hatvani. - Ha úgy tetszik, uraim, asszonyaim, tessék előbbre kerülni.
Azzal megnyílt a mellékszoba ajtaja, s a belépkedő vendégek álmélkodva látták maguk előtt a legpompásabban felkészített termet, az ablakok tele keleti virágokkal porcelán edényekben, a falak befuttatva a legritkább folyondár növényekkel, s közepett a terített asztal, mely görnyedezett a legfölségesebb ételek terhe alatt. Szakácskönyvnek kellene lennem, ha azt mind el akarnám számlálni, ami oda fel volt hordva, s még akkor is török szakácskönyvnek, mert olyan ételekhez sem azelőtt, sem azóta Debrecenben kanállal nem nyúltak, a legszokatlanabb kinézésű, a legismeretlenebb ízű eledelek, fűszerek és gyümölcsök voltak itten, sült madarak, miknek arany tollazatú feje meg volt hagyva, átlátszó jégből készült csemegék, s zamatos gyümölcsök, mikbe az ember nem tudja, hogy az orrával harapjon-e inkább bele vagy a fogával. S ami az egészet bekoronázta: minden vendég mellé kétféle ital volt téve, egyik forróan, a másik jégbe hűtve, s az a kétféle pedig aztán volt ötvenféle, magában foglalván minden nemeit azon nedveknek, miktől az emberek bölccsé szoktak lenni, a puncstól kezdve a serbetig, s a tokaji máslástól a pálmaborig.
A vendég urak nem sokat hagyták magukat kínálni, a vendég asszonyságok pedig éppen nem, s nem emlékezik róla a krónika, hogy lett volna a társaságban csak egy szemérmes kisasszony is, aki csupa szégyenkedésből éhen maradt volna. Ellenkezőleg, ebéd vége felé oly docte kezdett lenni a társaság, hogy most nemcsak a szobát kellett kitágítani, hanem hellyel-közzel a mellényeket, sőt néhol a vállfűzőket is.
Feketekávé után a víg uraságok rágyújtának a legjobb perzsa dohányból, mely valaha emberi szemeket ríkatott, az asszonyságok pedig elkezdék a mindenféle élő virágokat és gyümölcsöket körülbámulni, miket máskor is ritkaságképpen lehetett volna mutogatni az országban, hát még akkor, midőn éppen tél volt az idő.
A polgármesternének különösen egy felfutó ugorka tetszett meg nagyon, melyről nagy bibircsos zöld ugorkák függtek alá; a főbíróné pedig egy szép nagy úritökbe szeretett, mely guggon ülve termett egy nagy porcelán vederben, s miután ezek a gyümölcsök karácsony utáni időkben nagy ritkaságnak látszottak, megkérte a két asszonyság Hatvanit, képét körülcirógatva, hogy engedje meg nekik, hadd szakíthassák le azt az uborkát és dinnyét.
Méltóztassék! - szólt Hatvani. - Örülök, ha szolgálhatok vele. Amint azonban a polgármesterné megfogta a nagy bibircsos uborkát, hogy majd leszakítja, férje, a polgármester, felordít: jaj az orrom! s jajgatva kap az orrához, azt állítva, hogy valaki le akarja szakítani. Amint pedig a főbíróné egyet fordított az úritökön, akkor meg az ő férje ugrott fel helyéről, rimánkodva, hogy ne tekergessék a fejét, s hagyjanak békét a nyakának.
Így valahányszor egy-egy asszonyság valamit le akart szakítani a fákról, egy fügét vagy egy virágot, az illető férj mindannyiszor jajgatva kapott illető részeihez, füléhez vagy bajuszához, annak rángattatását érezve, s könyörögve, hogy ne bántsák.
Két hét múlva egy konstantinápolyi újságban azt lehete olvasni, hogy ezen s ezen a napon (melyen éppen Hatvani vendégsége esett) a szultán valamennyi szakácsát és étekfogóját megselyemzsinóroztatta, amiért azt akarták vele elhitetni, hogy a kész felterített szultáni ebédet elragadták a szellemek a szeráj közepéből.









Jókai Mór: A magyar nép élce


PETŐFIRŐL
Egy időben Petőfi, a halhatlan népköltő, ki mint tudjuk, országos híre dacára sem volt soha gazdagnak nevezhető, több barátjaival sétálva a Váci utcán, egyszer nagy csengéssel lát maga mellett elvágtatni egy falusi ekvipázst, melynek négy sárkánylovát parlagi gavallér hajtotta, bő ingben, tollas kalapban, vállra vetett dókával és glaszékesztyűben.
- Héj Sándor - mond egyike az ifjúknak vidámon -, lesz-e neked valaha ilyen négy paripád?
- Lesz, ha kocsis leszek - felelt rá a költő.









Jókai Mór: A magyar nép élce


ZRÍNYI MIKLÓS ADOMÁJA
Zrínyi Miklósnak, a szigetvári hős utódának, kit mint nagy költőt és nagy hazafit egyenlő tiszteletben tart a költészet és haza, van egy adomája, melyet mondott ő azon uraknak, kik sürgették, hogy valamely országos változás előidézésében legyen segítségökre.
- Lássátok barátim - monda Zrínyi Miklós -, egyszer megtörtént egy székellyel az a dolog, hogy elvitte az ördög. Vitte pedig az ölében, jól átkarolva. Találkozik útközben a székely egyik ismerősével. Az rákiált:
- Komé, hová?
- Látja kend - felel ez vissza -, visz az ördög a pokolba.
- Ejnye, bizony komé, ez nemigen jó dolog - felel reá amaz.
- Nem jó biz az, de még rosszabb is lehetne; ha tudnillik azt tenné az ördög velem, hogy ő ülne az én ölembe, s nekem kellene őt vinnem a pokolba. Ez még gonoszabb volna.
Ez a mese nagyon illett az akkori viszonyokra.









Jókai Mór: A magyar nép élce


SZÉCHENYI
Mikor Széchenyi a Tisza-szabályozást indítványba hozta, a Tisza mentében meglátogatta a falvakat.
Egyszer egy falusi korcsmároshoz betér, s szokása szerint nem restellte a fáradságot, hogy az együgyű emberek vélekedéseit is kihallgassa.
A korcsmáros, megtudva, hogy Széchenyivel beszél, megsodorítá bajszát.
- Bizony uram - monda -, nagyon bővérű fickó ez a mi Tiszánk, ugyan jól cselekszi, ha eret vágat rajta.
Ugyanekkor történt Széchenyivel, hogy míg lovait váltották egy faluban, a sok parasztember pedig odagyülekezett kocsija körül, meglátandó azt a derék grófot, aki annyi jót és nagyot hozott már létre a hazában. Széchenyi beszédbe ereszkedett velük, azaz hogy ő beszélt nekik, azok pedig hallgatták ájtatosan.
Elmondá nekik, mennyi földet beutazott, Angol-, Német-, Franciaországot, milyen szorgalmasak ott az emberek, mily roppant munkásságot fejtettek ki, mennyit dolgoznak!
Egyszer aztán megpihent egy percre, hogy beszédje hatásának nyilatkozványokra engedjen tért.
- Szegények! - szólalt fel egy paraszt nagy sajnálkozással.









Jókai Mór: A magyar nép élce


A CSAVARGÓ
A kalandjairól elhírhedt Józsa Gyuri egyszer Pesten járván, meglát a Zöldfa utcában délben tizenkét órakor egy prókátorforma kaputos embert, ki hátát az utcaszegletnek támasztva, nagy filozófiával eddegélt a zsebéből tökmagot.
Józsa Gyurinak megtetszett az ember. Belekötött, mondván
- Hogy hívják kendet, földi?
- Nagy Jánosnak - felelt az nyugodt lélekkel.
- Mit csinál itt kend?
- Ebédelek, ahogy látja.
- Tökmagot ebédel! - kiálta föl megörvendve Józsa Gyuri. - Ilyen ember kell énnekem, aki tökmagon is elél. En felfogadom magát tiszttartónak.
- Elmegyek.
- Fizetés semmi, hanem szabad lopás.
- Itt a kezem.
Józsa Gyuri kocsira ültette a becses férfit, s elvitte magával Tiszafüredre, ott rábízta az uradalmára való felügyelést. Sohasem volt hűségesebb embere nála...
Mikor Józsa Gyuri meghalt, örökösei a legkedvezőbb ajánlatokat tevék Nagy János uramnak, hogy maradjon náluk.
- Nem lehet - mondá ő -, ennyi ideig is sok volt egy helyben lakni - s elment világgá.
Hiába maraszták, hiába unszolták, úgy elment, hogy hírt sem hallatott többé magáról.
Egy napon az örökösök egyike, mint szolgabíró Bihar megyei járásban utazván, egy porlepte férfit vesz észre az országúton, s beérvén, megismeri benne Nagy uramat. Rögtön megállítja a kocsiját, s nagy erőltetéssel felülteti bele, s kezdi tudakozni, honnét jön e tájra.
- Csak a Székelyföldről.
- S hova igyekszik, s mi szándékból?
- Egy pár csizmát ígértek tavaly Pozsonyban, azért megyek; onnan lekerülök Tolnába, ott egy téli bekecst kell kapnom, amit tavaly ilyenkor még sajnált nekem adni a gazdája.
- Ugyan nem tenné meg azt a szívességet, hogy útba ejtené Pest városát, kétezer forintot kéne elküldenem, és nem tudom, kitől?
- Szívesen elviszem.
A szolgabíró kezébe adta az összeget, megmondta a címet, ahová vinnie kell, s kérdé, hogy mit kíván útiköltségül?
- Kell vagy öt forint!
S többet el nem fogadott semmi könyörgésre.
A szolgabíró hívé, hogy Nagy János uram örökké odamarad a kétezer forinttal, s ő egy régi tartozását rótta le iránta ily módon, midőn öt nap múlva beáll hozzá Nagy János, s kezébe adja a nyugtatványt a küldeményről, s egyúttal leszámlál az asztalra egy forint tizenöt krajcárt, ami az útiköltségből fönnmaradt, mert Pesten méregdrága az élet.
Az ilyen embereknek nem emelnek monumentumot.









Jókai Mór: A magyar nép élce


A ZSELLYESZÉK
Gróf**, ki hetvenéves korában sokat szenvedett a köszvény miatt, midőn a pozsonyi országgyűlésen volt, tartott magának egy zsellyeszéket, melyet két izmos legény hordozott az országgyűlésig és vissza.
Egyszer fölvetődik hozzá valami számfölötti uradalmi tisztje, minőket úri házaknál szoktak tartani, s akiknek hivataluk abból áll, hogy asztal felett balgaságaikkal a vendégek jókedvét ébren tartsák. Ez meglátja a zsellyeszéket, s nagyon megtetszik neki e találmány.
- Már ebben aztán jó lehet járni.
S nem hagyott békét a grófnak, hogy őt abban hordoztassa végig Pozsonyban, míg végre a gróf megengedé neki, hogy üljön bele, hanem előbb kivetette a zsellyeszék fenekét, úgyhogy amint Kristóf úr belelépett, hát egyenesen a földet érték lábai. A két hordár erre felkapta a zsellyeszéket, s meghordozta azt két óra hosszat hegyen-völgyön keresztül.
- Hát milyen utazás esik a zsellyeszékben? - kérdé a gróf Kristóf úrtól, amint nagy fáradtan visszahozták.
- Bizony, méltóságos uram - felele ő -, ha nem tudtam volna, hogy visznek, azt gondoltam volna, hogy megyek.









Jókai Mór: A magyar nép élce


Népmesék
CSALÓKA PÉTER KALANDJAI
Élt egyszer a Csallóközben egy furfangos ember, akit a környékben Csalóka Péternek híttak el.
Hogy miért hítták Csalóka Péternek, azt majd példákkal fogom felvilágosítani, hanem előre is fel kell fedeznem, hogy biz őt azért nevezték így, mert mindenkit megcsalt, aki csak hagyta magát.
Egyszer tehát Csalóka Péter ül szokás szerint a korcsmában, midőn rajtaront két rátóti lovaslegény, kik már messze földön hallották neki hírét, s előfogják.
- No Csalóka Péter, minket csalj meg most.
- Nem csalok én meg senkit, jó uraim - szabódik az ember -, ha tudnék sem akarnék, meg ha akarnék sem tudnék.
- Márpedig minket meg kell csalnod, addig innen el nem megyünk.
- Isten neki, hát akkor itt maradunk holtig, de én meg nem csalom kenteket, mert én igaz ember vagyok.
Ezzel odament a korcsmároshoz Péter, és félrehívta, s ott kifizetett neki húsz icce bor árát, azzal ismét visszaült a lovaslegények közé, s hozatott magának bort, és nekik is.
Valahányszor egy iccét hozatott, a sipkáját mindig földhöz ütötte; s azt kérdezte a korcsmárostól: ugye hogy ki van fizetve ez a bor?
A legények eleinte nem akarták elfogadni a borát, hogy ne költse rájuk a pénzét, hanem Péter gazda megbiztatá őket, hogy csak igyanak, mert neki van olyan sipkája, melyet ha a földhöz üt, minden borát kifizeti.
A legények tapasztalták szavainak igazságát, s amennyi eszük volt, utóbb még el is hitték, s rajtaestek, hogy adja nekik el azt a süveget.
- Nem adom, dehogy adom, kétszáz forintért sem adom - ellenkezék Péter gazda.
- De ideadja kend háromszázért - unszolák amazok, s nem hagytak neki békét, míg rá nem vették, hogy a sipkát átengedje nekik.
Ezzel mindjárt próbát is tettek vele, s a korcsmáros csakugyan kifizetettnek vallá a bort, amit Csalóka Péter sipkájára hozattak, előre megkapván az árát.
A legények megörültek a vételnek, s ott ittak a sapka emberségéből, s mikor annak jó tulajdonságairól eléggé meg voltak győződve, elmentek odább, s a szomszéd falu csárdájában kezdték magukat a sipkával produkálni.
De már itten pórul jártak, megitták a bort, földhöz csapták a süveget, de a korcsmáros semmit sem akart tudni a kifizetésről.
- Te nem ütötted talán jól a földhöz - szólt az egyik, kivéve társa kezéből a singes báránybőr süveget -, várj, majd én jobban odaütöm - s ezzel úgy vágta a padlóhoz, hogy akkorát szólt, mint egy ágyú.
A korcsmáros ebből sem értett semmit.
- Majd földhöz vágom én - szólt erre a másik ismét, s földhöz is vágta a sipkát, hogy rögtön kirepedt az oldala, a korcsmárost az sem elégítette ki.
A két legény csak ütögette egy darabig a sipkát a földhöz, utóbb a korcsmáros fejéhez, az vissza az ő fejeikhez, míg úgy szét nem ment a sipka, hogy nem volt többé rajta emberi ábrázat.
Ekkor látták át a legények, hogy megcsalta őket Csalóka Péter, s visszafordultak dúl-fúlva, hogy megvegyék rajta a pénzüket. Nem találták otthon a házánál, a cselédjei azt mondták, hogy kiment a kölesföldre.
A két legény kilovagolt utána. Ott találták Péter gazdát, amint egy nagy jegenyefának vetette a vállát, mely félig megdűlve a kölesvetésre hajlott, s azzal látszott tülekedni.
- Mit csinál kend, Péter gazda? - kérdik tőle.
- Jaj, nagy bajban vagyok - felel Péter. - Ez a nagy jegenyefa ki akar dűlni, s mind pocsékká teszi a vetésemet, ha fel nem tartom.
- Hát csak rövideden adja kend vissza a pénzünket.
- Visszaadnám biz kész örömmel, de nincs nálam, otthon hagytam, s ha elmegyek, ez a fa bedűl a kölesembe.
- Ne féljen kend, majd megfogjuk mi, míg kend hazamegy.
- Igen ám, de fáj a lábam, nem győzöm a gyalogolást.
- No, hát üljön kend az egyik lovunkra, addig megvárjuk, míg visszajön.
Csalóka Péter engedett a szónak, s miután a két legényt elhelyezte a fa mellé úgy, hogy az egyik a hátával emelte, a másik pedig fogta a fát, felült az egyik lóra, s elkezdett csendesen cammogni hazafelé.
- Siessen kend! - kiáltának ezek utána. Az pedig szép lassan baktatott, amíg látták, akkor nekiereszté a féket, s egy perc alatt otthon termett, otthon elvágta a ló farkát, a lovat pedig eladta egy zsidónak, a farkát rákötötte egy cölöpre, s azt leverte sulyokkal egy pocséta közepébe, és azzal visszament gyalog.
Már messziről elkezdett kiabálni a legényeknek, hogy jöjjenek segítségére, mert a lovuk a sárba fulladt. Az egyik legény, amelyik fogta a fát, rögtön felugrott, és futott, mire a másik kétségbeesetten kezde ordítani, hogy a fa most mindenestől őrá esik, s kézzel-lábbal iparkodott azt felemelni, hogy ott ne nyomja, s mikor kiugrott alóla, akkor látta csak, hogy esze ágában sincs annak a fának a kidűlés, hanem csak félre van nőve, s ezt a görbe fát tartatta velök Csalóka Péter nagy erőködéssel tovább fél óránál, hogy szinte megszakadtak bele.
Mentek aztán a legények a pocsétához, hova Péter vezette őket, s ott meglátva a kilátszó lófarkat, begázoltak, s megfogták két kézzel, hogy majd annál fogva kihúzzák a lovat. Egyszerre a lófark a markukba szakadt, szinte hanyatt estek vele.
Eközben beesteledett, s feljött a hold. Csalóka Péter mezítláb volt, s fázott a lába. Leült tehát a földre, s talpait feltartá az égre a holdvilág felé, s ott nyögdécselt bele, hogy milyen jó meleg az a holdvilág a talpának.
A legények elhitték, hogy biz az nagyon meleg lehet, s minthogy az ő lábuk is fázott, lehúzták a csizmáikat, s ők is feltarták a talpaikat a holdvilágra.
Csalóka Péter azalatt mindeniknek a csizmájából kiválasztott egyet, s azt felhúzva a lábára, míg azok a holdba néztek, ő szépen - eliramodott.
A legények azonban, miután nem is kézzel, hanem talppal foghatólag tapasztalták, hogy a holdvilág csak olyan hideg, mint máskor, keresik a csizmákat, s akkor látták, hogy mindegyiknek csak fél maradt, a másik két fél elment Csalóka Péterrel.
Nagy eláldások között aztán felhúzta mindegyik a maga egy saruját, s felültek ketten egy lóra, amelyiknek jobbról volt csizmája, onnan, amelyiknek balrul volt, amonnan sarkantyúzta a paripát.
Így mentek be a faluba. S amint megkapták Péter gazdát, egy szót se szóltak neki, mondván:
- Te embercsaló gézengúz! Te város füle, falu farka! Te gyönyörűséges mákvirág! Te akasztófa címere! Te ördögökkel egyidős nagy kópé! te kujon! te hím boszorkány! Elcsaltad a pénzünket, elloptad a lovunkat, elszöktetted a csizmáinkat: most megfogunk és beledobunk a vízbe.
Péter gazda hiába állította, hogy azt az ő természete be nem veszi, a legények megkötözték kezét-lábát, beledugták egy nagy zsákba, s kivitték a víz partjára.
Talán mindjárt bele is dobták volna, ha a víz partján egy korcsma nem lett volna, akit azért építettek a vízhez oly közel, hogy messze ne kelljen érte menni.
Ide tehát betért elébb a két legény, bosszúja hevét valamivel leönteni, amitől az még jobban égjen, s azalatt kinn hagyták Pétert az ajtó előtt.
Azalatt odaérkezik valamiféle mészáros, egy csomó tulkot hajtva a vásárról haza.
Péter gazda ott a zsákban meghallotta az emberi és állati hangokat, s elkezdett ott rugódozni, fennhangon kiabálva: - Eb lesz Liptóban vicispán!
A mészáros odamegy, hallgatja; hát kendet mi lelte? - kérdi.
- Jaj! - kiált Péter - Liptóból kötéllel jöttek értem, hogy elvisznek vicispánnak, úgy megtetszettem nekik. Pedig én nem akarok lenni Liptóban vicispán.
- Akarok én - szólt a mészáros -, eresszen kend oda a zsákba! - s kioldozza a zsák száját, s maga bújt bele Csalóka Péter helyett, aki pedig szépen odábbállt a mészáros ökreivel.
A legények pedig jól felöntvén a garatra, vevék a zsákot mészárosostul együtt, s míg ő azt hitte, Liptóba viszik, a halastóba vitték, s megelégedve odább mentek, azt képzelve, hogy mármost nincs több Csalóka Péter a világon.
Mekkora volt tehát álmélkodásuk, mikor az útban előtalálták, akit a víz fenekén hittek, mégpedig tizenkét ökrödmagával.
- Hol vette kend ezt a sok tulkot? - kérdék tőle.
- Onnan hoztam a vízből - felelt Péter -, menjetek bele, ti is kaphattok eleget, majd én megmutatom, hol ugorjatok be. - Azzal odavezette őket a partra, s amint a vízhez állított ökrök képe a vízből visszatükröződött, a legények azt gondolták, azok rájuk várnak, s beugrottak, s ott is vesztek szépségesen.
Csalóka Péter pedig visszavitte a vásárra az ökröket, s eladta azokat jó áron, az útban letelepedett, leterített gubájára kitöltve a sok ezüstpénzt, s ott számlálva nagy fennhangon.
Jön azonban egy lakadalmas menet, s meglátják Csalóka Pétert, amint a sok pénzt számlálja.
Uccu mindjárt nekiestek, hol vette azt a sok pénzt? Péter nem volt rest felelni: - Itt nem messze a hegyekben, az erdőn túl, a mocsáron innen, hajszra fölfelé, csáléra lefelé, a domb mellett, a hegy alatt, a nagy körtefa tövében van egy mély kút, az tele van pénzzel, csak veder kell, amivel merítsen belőle az ember.
Így megmagyarázván a dolgot, a násznép rögtön szétszaladt a mondott helyet fölkeresni, úgy elmentek valamennyien, hogy a vőlegény is elment, nem maradt ott más egyéb, mint maga a szegény menyasszony, kiről a pénz szóra mindenki megfeledkezett.
A szegény ifjú leányzó aztán ott leült sírdogálni egy kőre, hogy mi lesz már őbelőle, ha még a vőlegénye is ilyen könnyen magára hagyta.
Csalóka Péter nem volt érzéketlen legény, sőt amint a szép leányzót meglátta ott sírdogálni, odament hozzá vigasztalni, segített neki a kötényével megtörülgetni a szemeit, s hogy meg ne hűtse magát a kövön, inkább az ölébe ültette, s addig biztatta, s addig engesztelte, míg utóbb a leány hajlott a szavára, s ráállt, hogy ha úgyis elhagyta a vőlegénye, inkább Csalóka Péterhez megy nőül. Csókkal, szépszóval és pénzzel sokra rá lehet venni a lányokat, s Péter most egyikben sem volt szegény.
Csupán azon aggódott a lány, hogy mit mond majd a falu, ha megtudja, hogy ő otthagyta a vőlegényét.
- Segítünk rajt - monda Péter. - En fölveszem a te ruhádat, fölteszem a koszorúdat, s itten maradok helyetted, te öltözzél az én ruhámba, fogd a pénzemet, s menj az én házamba vele, aztán majd csinálok valamit, hogy bolonddá tegyem a násznépet, ki különben is mind oly részeg, hogy rám nem ismerne egy lóért.
A lány engedett a szónak, megcserélte a ruháit fráter Péterrel valahol az erdőben, s az a bolondos fiú ottan maradt menyasszonynak, fején csináltvirág koszorúval, s arcát kendőjével eltakarva, mihez dupla oka van a menyasszonynak, illendő lévén először az, hogy sírjon, s másodszor az, hogy szégyenlje magát; mert biz azon van is mit szégyenleni, ha igazán meggondoljuk.
Jött azonban vissza a násznépség nagy fáradtan és szitkozódva a kirándulásból. Megtalálták ugyan a kutat, tele is volt az, de mivel? nem pénzzel, hanem békával, s Csalóka Péter csak úgy hallgatta nagy biztosságból a menyasszonyruhából, mint áldják két oldalról a teremtését közakarattal, s ígérgetik neki, hogy ha megkaphatják, úgy eldöngetik, hogy!
Ő azonban csak lesütötte a fejét, s eltakarta a képét, az egész lakadalom alatt egy falatot sem evett, csak sírt, s az orcáját bújtatta a zsebkendője alá, melyen, minthogy ez is szokás volt a menyasszonyoknál, senki csak meg sem ütődött. Hiába kínálták, nem evett, sem ivott, csupán egyszer, mikor a gyertyát eloltották, s sötét lett a szobában, felkapá a nagy boroskancsót, nem láttatva senkitől, s jót húzva belőle, visszatette ismét az asztalra. Amikor aztán visszahozták az égő gyertyát, az egész násznép nagy bámulására ott állt a boroskancsó az aprószőlős lakodalmas kásástálnak kellő közepében.
Erre nagy hahota támadt, kisülvén, hogy valami szégyenlős hajadon iparkodék a sötétség alkalmát használni, s aztán nem nézte meg, hogy hová teszi vissza a kancsót.
Lőn azonban, hogy éjfél felé dicséretes szokás szerint felkísérnék a menyasszonyt a vőlegénnyel a padlásra; ilyenkor a vőlegény anyja is fel szokott feküdni az új pár közelében, hogy ha valami fennakadásuk leendne, bölcs tapasztaltsága tanácsadásaival segélyül lehessen.
A csintalan násznép azonban elvevé a hágcsót, melyen felmenének, a padlásajtótól; nehogy a menyasszony el találjon szabadulni, ami ismét igen megillető szokás, s ekként Csalóka Péter fennmaradt a padláson a napával és vőlegényével.
Nagyhamar elkezde azonban kérezkedni, hogy neki valami állapotja van, mely miatt szeretne lejutni az udvarra. Úgy, de a lajtorját elvitték az útból, s nem volt más mód lejutni a padlásról, mint fogni egy ruhaszárító kötelet, azt rákötni az álmenyasszony derekára, s leereszteni őt a padlásablakon.
Úgy történt, Csalóka Péter leereszteté magát a vőlegénnyel a kötélen, azt adva neki utasításul, hogy majd mikor rángatni fogja a kötelet, akkor ismét húzza vissza.
Ott azonban széttekintve, hogy mi tréfát kövessen el, meglátott egy kecskebakot; a kötelet rákötötte annak a szarvára, s maga szépen odábbállott.
A kecske azonban el akarván szabadulni a kötélről, a vőlegény arra vette a ráncigálást, hogy a menyasszony akarja magát a padlásra felhúzatni, s jóhiszemmel felhúzta a kecskebakot.
- Te Jutka te? - monda a vőlegény, ahogy a kecske a karjába omlott, s elkezde csodálkozni annak furcsa magaviseletén. Sötét volt, nem látott, csak tapogatódzott, de mindaz, ami kezébe akadt, nagyon vad fogalmakat adott neki menyasszonya felől.
- Anyámasszony! - szólt végtére a vőlegény, nem bírva kétségeit eloszlatni. - Volt kendnek négy lába, mikor kend menyasszony volt?
- Volt hát bolond, csak aludjál! - dörmöge az öreg, azt gondolva, hogy csak kötekedik a fiú.
- Anyámasszony! - szólalt meg újra a fiú. - Volt kendnek szarva is kettő, mikor kend menyasszony volt?
- Volt apádnak, lesz neked is! - kiálta türelméből kihozva a vénasszony - jobb ha behunyod a szemed és aluszol.
A vőlegény tehát fogá a kötelet, mely vélt menyasszonya szarvára volt kötve, s megköté azt a szarufához, maga pedig bebújt a szénába nyakig, hogy hozzá ne találjon férni, s szépen horkolva elaludt.
Csalóka Péter azalatt megértve, hogy a lakadalmas nép mézesbort akar inni, s evégett a szomszéd méheskertjébe küldenek mézet lopni, előre odament, s ott a méhesszínben egy üres kasban elbújt.
Nemsokára jön két legény, emelgetik a kasokat, hogy melyik lesz legnehezebb, s ahhoz jutva, amelyikben Csalóka Péter volt elrejtve, minthogy azt legsúlyosabbnak találták, azt hitték, színültig van mézzel, s kétfelül dorongot dugva a két fülibe, vállaikra emelték, s kotródtak vele árkon-bokron keresztül.
Csalóka Péter azalatt kinyújtotta az egyik lábát a kasból, s a sötétben szép csendesen jót rúgott hátulról az egyik legényen, amelyik elül ment. Ez azt gondolta, hogy a pajtása rúgta meg, s visszakiáltott: - Ne rugdalóddzál, öcsém, mert ha kikapom ezt az egyik dorongot, olyat nyújtok rajtad végig vele, hogy az anyád is megsajnál! - Ez mennyre-földre esküdött, hogy ő hozzá sem nyúlt; akkor meg a másik lábát nyújtotta ki Péter, s akkor meg azt rúgta hasba.
- De aki lelked van! - kiálta most meg emez -, te rugdalódzol itt, hanem ha én megkapom a másik dorongot, majd ott is megvakarod, ahol nem viszket.
Csalóka Péter ekkor egyszerre mindkettőt megrúgta, azok elhajították a kast, kihúzták a husángokat, s úgy elhusángolták egymást, hogy három hétre elég volt nekik.
Péter pedig szépen kibújt az üres kasból, s hazairamodván, otthon ismét visszacserélte a ruháit a menyasszonnyal, s hogy egyszerre meglakoljon minden bűneiért, elvette őt feleségül.
Amik pedig azután történtek, azokra nekünk ne legyen semmi gondunk.









Jókai Mór: A magyar nép élce


A HÁROM BOTLÁS
A cigány egyszer kiment lovon az erdőre, háta megé ültetve a purdéját, s míg az a lovat legelteté, ő felmászott egy fára, s elkezdte azt maga alatt vágni.
Arra vetődik egy parasztember, s amint meglátja, hogy a cigány maga alatt vágja a fát, felkiált rá: - Bolondos dádé! mindjárt le fogsz esni arról a fáról.
A cigány el nem tudta gondolni, miért kellene neki a fáról leesni, s csak vágta a fát maga alatt mindaddig, míg egyszer aztán vele együtt le nem bukott.
- Mondtam ugye, hogy lebukfencezel - szólt a paraszt, míg ez bámulva néze rá, el nem tudva képzelni, mi módon találhatta ki a paraszt, hogy ő leesik a fáról.
- Kend tán prófétaepret evett, hogy úgy tud jövendőt mondani? Mondja meg hát azt az egyet, mikor halok én meg?
A paraszt azt felelte rá: ha a lovad hármat botlik. A cigány megértve a szót, felült nagy búsan a lovára, purdéját háta mögé vette, s elkezdett baktatni hazafelé.
Még ki sem ért az erdőből, mikor a lova egy fa gyökerében egyet botlott.
Így már csak két botlás az élet, szólt a cigány felsóhajtva. Amint tovább ügetne, a lova egy az útban levő kőben újra meg talált botlani; no már csak egy botlás az élet, sóhajta még szomorúbban a cigány.
Végre egy rozzant hídra ér, s amint a ló a gerendákra lép, akkorát botlik harmadszor, hogy szinte elesik bele.
- Végem van, meghaltam - mond a cigány, s azzal leszáll a lováról, elbúcsúzik a purdéjától, megmondja neki, hogy tudósítsa az atyafiakat arról, hogy az apja meghalt, s azzal lemegy a híd alá, s ott lefekszik a nád közé, várva, hogy milyen lesz hát a mennyország.
Estefelé elkezdtek a békák körülette énekelni, csak énekeljetek mennyei angyalkák, mondá a cigány, tudom, hogy énnekem énekeltek, hanem amint egy zöld angyalka rá talált ugrani, azt megragadta, s kettéhasítván, meg akará kóstolni, hogy mily íze van az angyalhúsnak. Tapasztalá, hogy az nem megenni való. Az éhség azonban mindig erősebben kezdett nála jelentkezni, csupán arról nem volt még bizonyos, hogy szokás-e a halottaknak enni vagy sem.
Íme tehát egyszer csak hallani kezdi, hogy az úton egy halotti kíséret közelít, s éppen azon a hídon megy keresztül, mely alatt ő feküdt. Ő tehát bizonyossá akarván lenni a maga dolga felül, előmászik a híd alól, s a kántort, ki éppen torka szakadtából énekel, megszólítja.
- Ugyan édes kántoros uram, nem tudja kend, szokás-e a halottaknak enni adni?
A kántor nagy mérgesen kapta a nádpálcáját, s olyat vágott vele a cigány derekára végig, hogy majd hanyatt esett bele.
- Jaj, talán bizony rosszat mondtam? - kérdé a cigány ijedten - mit kellett volna mondanom? ne haragudjék kend, szent kántor uram.
- Máskor azt mondd - szólt a kántor oktatólag: ,,Az Isten nyugosztalja meg szegényt."
A cigány megköszönte a vett tanítást, s odább ment vele, míg egy mezőre ért, ahol éppen disznót pörzsöltek; a cigány odament az emberekhez, s nagy ájtatosan elmondá nekik:
- Az Isten nyugasztalja meg szegényt.
A disznóölők azt hitték, hogy kötekedni akar velök a cigány, s tréfából rá találtak szedni az irhájára a piszkafával.
- Hát már megint mit vétettem? - kérdé a cigány savanyú képpel.
- Azt kellett volna mondanod bibast, hogy: ,,két szája végén folyjon a zsírja".
A cigány ezt is bevette, s baktatott tovább, míg egy faluba ért; a falu közepén éppen szemközt jön rá egy lakadalmas menet, a cigány már messziről levette a kalapját az elöl járó vőfély előtt, ki nagy csinált-virágos pálcával, feszes kordovány csizmákban úgy lépegetett, mint aki sajnálja lábait.
A cigány nagy bókot csinált előtte, s szép áhítatos hangon felköszönté, mondván:
- Két szája végén folyjon a zsírja.
No még csinált-virágos pálcával sem ütötték oldalba a cigányt, csak ekkor. Megugrott a dadé egy árok mellé bölcsen, a vőfély csak egyet üthetvén rá, a többit levélben küldte utána.
- Köszönd, hogy új csizma van a lábamon, mert különben majd utánad szaladnék.
- Hát ugyan tanítson meg kend rá, mit mondjak máskor, ha ez rossz volt? - szabódék a bakhát mellől a cigány.
- Ha bölcsen akarsz szólani, így szólj: ,,szaporítsa meg kendteket a mindenható" - monda a vőfély, s a násznép kacagva ment tovább, a cigány oldalbordáit tapogatva és nem kacagva.
A szomszéd faluig mindig mondogatta magában a legutolsó felköszöntést, melyet a hátán keresztül tanult, hanem ott éppen nagy tűz volt. Nem tudom, hány ház égett, s az emberek csáklyákkal és vedrekkel szaladgáltak alá s fel kiabálva az utcákon.
A cigány odaérkezvén, megszólítja a vele találkozókat.
- Szaporítsa meg kendteket a mindenható.
De már itten majd rosszul járt, az emberek dühösek voltak, s csak hogy bele nem dobták a tűzbe, s végtére azt a tanácsot verték a fejébe, mégpedig ököllel, hogy máskor kapjon fel egy kanta vizet, s siessen vele oltani.
A cigány megjegyezte magának az utasítást; s amint másik faluba ért, meglátott két kútra járó menyecskét, kik a búbos tyúkon összeszólalkozva, olyan szépen összevesztek, hogy letették a korsóikat, s megragadva egymás kontyát, huzakodtak előre-hátra.
- Itt ugyancsak nagy a tűz - okoskodék a cigány -, víz is van, amivel oltsunk, s nosza, felkapá az asszonyok korsóit, s nyakuk közé öntötte a levét.
A lehűtött felek erre otthagyák egymás kontyait, de annál inkább belekapaszkodtak a cigány üstökébe, s míg a szegény megmagyarázta, hogy ő csak tévedésből működött, addig félreértésből becsületesen megrángatták a huncutkáit; azután pedig kibékültek egymással, s a felpofozott kibékítőnek azon jó tanáccsal szolgáltak, hogy máskor ha verekedőket lát, ne öntse őket nyakon vízzel; hanem menjen szépen közéjök, fogja meg az egyiket is, a másikat is, s mondja nekik szép csendes békítő hangon:
- Kend se bántsa, Jutka asszony, kend se bántsa, Örzsik asszony.
A cigány kezet csókolt és ment. Belebódorodott egy erdőbe, ordítást hallott, és felé tartván, meglátta, hogy két hímfarkas mint marakodik egymással dühösen.
A vett tanításhoz híven, odajárula a nyavalyás, s fogván a farkasok füleit, széjjelráncigálta őket.
- Kend se bántsa, Jutka asszony, kend se bántsa, Örzsik asszony.
A két fenevad azonban legkevésbé értette a tréfát: eleresztették ők egymást, de a cigányt ragadták meg, s ki tudja, most a szegény dade milyen különös alakban vár a feltámadás-napra.









Jókai Mór: A magyar nép élce


A HÁROM SELYP LEÁNY
Három leánya volt a parasztasszonynak, elég szépek, elég módosak voltak mind a hárman, de egy főhibájuk volt, az, hogy mind a három selypített; márpedig selypítő leányokat senki sem vesz férjhez, mert azokról azt hiszik, hogy nem lesznek jó gazdasszonyok.
Egyszer messze földről jöttek leánynézők a faluba. Az anya megparancsolta a három leánynak, hogy egy se szóljon egy szót is, mert amelyiken észreveszik a selypítést, az pártában marad. Be is fogta erővel a száját mind a három.
A háztűznézők ott voltak már, s tetszettek nekik a lányok, amint egyszer beszabadul a házi kuvasz, s az ágy alatt tekenőbe tett lisztet elkezdi enni.
A legnagyobbik leány erre elkiáltja magát:
- Nini, a kuta eszi a lyisztet.
Ez már elárulta magát.
A középső meg akarja dorgálni és mond:
- Udan hallygassz, te bolyond.
Ez is elárulta magát; az anyjuk hiába intett nekik, hogy ne szóljanak.
A legkisebbik legobb akart lenni, mint a tündérmesékben van, s legvégül azt mondá:
- En nem szóllyok egy szót sze.
A leánynézők mind a hármat otthagyták szépen.









Jókai Mór: A magyar nép élce


A SZÉKELY ÉS A VÖRÖS ÜNGÖSÖK
Fotos és Martonos két szomszéd falu a Székelyföldön, mégpedig annyira szomszéd, hogy csak egy lépés választja el őket egymástól.
Egy martonosi székely adós volt fél polturával fotosi atyafiának, de bármennyiszer kérte a hitelező a maga pénzét, az adós csak halogatta a fizetést; utoljára addig halogatta, hogy egyszercsak meghalt.
- De komé, nem viszed azt el a másvilágra! - monda a hitelező, s amint székely szokásként a holtat kitették temetése előtti nap a kápolnába, ő bemászott éjszaka az ablakon, hogy ott majd megvárja, mikor éjfélben megjelenik adósának a lelke, s akkor azt nyakon foga, és addig el nem ereszti, amíg az ő polturáját meg nem adja.
Elbújt tehát az orgona alá, s ott fülelt éjfélig, amidőn váratlanul megnyílik a templomajtó, s belépnek rajta a vörös üngösök, számra tizenketten.
Így hívták azon időben a Székelyföldet és az oláhságot rettegető hírhedett zsiványokat, mivelhogy vörös üngöt viseltek.
Ezek jöttek most ide a templomba a más országban rabolt mindenféle kincseken megosztozni.
De vezérük nem volt, azt valami rablás alkalmával a pandúrok agyonlőtték, s most nem volt, aki igazságos részekre tudja osztani közöttük a szerzett zsákmányt.
Nagyhirtelen azonban megválasztották magok közül a legkegyetlenebb fickót; hanem előbb próbát kellett neki tenni, ha vajon érdemes-e, hogy ilyen derék zsiványoknak vezetőjük legyen, s ez a próba abbul állott, hogy egy kést bele kellett neki ütni az ott kiterítve fekvő halott szívébe.
Történt azonban, hogy a ravatalra terített székely nem volt valóban meghalva, hanem csak elrejtőzködve, ami gyakran megesett már, s mindent hallva, ami mellette történik, az irtóztató félelem oly erővel hatott idegeire, hogy amint a rablóvezér-kandidátus odalépett, hogy szívébe üsse a kést, a tetszhalott egyszerre felszökött fektéből, s megkapta a vörös üngös kezét.
A zsiványhad e csodára ki merre látott, elszaladt, otthagytak kincset és zsákmányt, még a vezérüket is, ki az éktelen ijedtség miatt azon a helyen szörnyethalt.
Csak a fotosi atyafi nem ijedt meg egy cseppet is. Hisz ő várt rá, hogy a komé lelke visszajöjjön, s amint felült az a koporsóban, előjöve ő is az orgona alól, s megcsípvén amannak gallérát kegyesen, monda neki:
- Megfogtalak komé, nem halsz ám meg, amíg meg nem fizetsz.
A tetszhalott azonban lassankint felvilágosítá testi állapotja felől, s azzal nekiálltak a zsiványoktól otthagyott zsákmánynak, mely több ezer forintot megért, s szépen megoszták egymás között, s hátukra vévén, iparkodának odábbjutni vele.
Amint azonban az ajtóhoz értek, hirtelen eszébe jut a fotosi atyafinak valami, s keresztbe teszi lábát az ajtó előtt.
- Hohó, komé! Hát az én fél polturám?
- Mit beszél kend most fél polturákról, hiszen ezer forint árát kapott kend most osztályban.
- Amit kaptam, az az enyim, de a fél poltura a kend tartozása, s addig innen ugyan el nem megyünk, amíg azt ki nem fizette. Amíg ezen civakodnak, a szertefutott vörös üngösök valahogy magukhoz tértek odakünn, s nagy tanakodás után abban állapodának meg, hogy egyet maguk közül elküldjenek kémlelőzni a templomhoz, ha van-e még veszedelem.
Ez csendesen odalopózik az ajtóhoz, mely előtt még akkor is civakodott belül a két székely a fél polturán; amint a zsivány bedugja a fejét az ajtón, megpillantja őt a martonosi székely, s lekapva fejéről a sipkáját, odaveti a fotosi koménak.
- Itt van ez a kend fél polturája fejébe.
A zsivány ijedten nyargalt vissza társaihoz.
- De isz oda ne menjetek - ijeszté őket - mert azok annyian vannak, hogy az ott hagyott zsákmányból egyre-egyre csak fél poltura jutott.
A zsiványok úgy elfutottak, hogy hátra sem néztek többet, a két székely pedig hazatért békével.
Így adják elő ez ártatlan adomát a székelyföldi eleven krónikák.









Jókai Mór: A magyar nép élce


HARAGSZOL, SZOLGA?
A mesék világában emlegetnek egy gazdát, aki úgy szokott szegődni a szolgájával, hogy aki a másikat hamarább meg tudja haragítani, szíjat hasít a haragvó hátából.
A legelső szolgáját, ki ilyen alkuba lépett vele, első nap mindjárt elküldte a mezőre, hogy estélig egymaga tizenkét zsákot töltsön tele búzával, amit neki magának kellett kicsépelni és bemérni; mellé adott még egy kutyát is, s kettőjük számára egy kenyeret meg egy sajtot, de megparancsolta neki, hogy sem a kenyeret, sem a sajtot nem szabad neki megszelni, hanem azért a kutyát is jól kell tartani.
Az első legény mindjárt az első nap belebódult ebbe a mulatságba, három zsákot sem bírt teletölteni, s azonfelül éhesen tért vissza kutyástul.
- Haragszol-e, szolga? - kérdé tőle a gazda.
- Haragszom bizony, gazda.
Mindjárt szíjat hasított a hátából.
Nemkülönben járt a másik. Az is megharagudott, annak is szíjat hasított a hátából.
Jött azonban a harmadik; ez már furfangos legény volt. Ennek is elmondá a gazda, hogy menjen a mezőre, töltsön meg tizenkét zsákot búzával, vigyen magával egy sajtot meg egy kenyeret; egyiket se szelje meg, mégis maga is, a kutya is jóllakjék.
A legény megfogadta a szót, kiment a mezőre, délig nemigen nagy fáradsággal megtöltött egy zsákot búzával, arra a zsákra felhúzta a többi zsákot, ilyenformán mind a tizenkét zsák tele lett azzal az eggyel.
Több dolga azután nem levén estig, fogá a kenyeret és sajtot, mind a kettőnek a fenekén vágott egy nyílást, azon kiszedte a belét, azzal jóllakott maga is, a kutya is, s ismét beragasztotta a nyílást, úgyhogy nem lehetett észrevenni: hiányzik-e belőle valami?
Azután szép csendesen hazaballagott estefelé az egy zsák búzával, mellyel mind a tizenkét zsák tele volt; átadott a gazdának búzát, kenyeret és sajtot, s midőn az kérdezé tőle: ,,haragszol-e, szolga?"
- Nem haragszom én, gazda - felelt a szolga nyugodtan.
A gazda megcsóválta fejét. Látta, hogy itt ravasz fiúra akadt, de azért mégis hitte, hogy majd csak kifog rajta.
Másnap ad neki egy krajcárt.
- Nesze, eredj a piacra, végy ezen krajcáron lencsét meg babot. A lencsét főzd meg levesnek, a babot vastagételnek, minden készen legyen délre; együtt ebédelünk mind a ketten.
A szolga elvette a krajcárt, s délben feltálalt a gazdájának meg magának egy irtóztató nagy tál meleg víz közepében egy szem lencsét, meg egy másik tál közepében egy szem babot.
- Ez a lencse, ez a bab.
Most már a gazdának is éppen annyi oka volt haragudni, mint a szolgának, éppen azért egyik sem szólt a másiknak semmit; hanem estefelé ráparancsolt a gazda a szolgára:
- No, én most átmegyek a szomszéd faluba. Látod, milyen nagy a sár. Mire visszajövök, éjféltájon, akkor nekem hazáig száraz utat csinálj, s nekem egész a házamig ki legyen világítva az út.
A szolga megígérte, hogy mindenről gondoskodni fog.
Amint eltávozott a gazda, megrakott nagy társzekereket szénával, szalmával, s végig az egész utat behintette vele, úgyhogy a gazdának száraz lábbal lehetett hazamenni a saját szénáján, szalmáján.
Hogy pedig világossága legyen neki egész hazáig, a szolga nem tehetett célszerűbbet, mint hogy meggyújtott két asztagot. Annak a lángja azután elvilágított egész a szomszéd faluig.
Nyargalt azután haza a gazda nagy lóhalálába, milyen pusztítást vitt véghez a szolgája boglyában, kazalban. Hol vagy te, akasztófa címere?
A szolga nagy nyugodtan kérdezé:
- Hát haragszol, gazda?
- Haragszom bizony, szolga.
- Akkor hát tartsd a hátadat, gazda.
És ő hasított szíjat a hátából.









Jókai Mór: A magyar nép élce


KIRE MARAD A KIS KÖDMEN?
Lakodalmat ült a parasztlegény a mátkájával. Jómódú gazda volt mind a kettő apja; vígan folyott a bor; egyszer ki is fogyott már mind a kancsókból, s mint legfiatalabbat a háznál, a menyasszonyt küldték le a pincébe, hogy hozza tele a kancsót.
Soká odamaradt azonban, nem győzték már várni, s utána küldték a vőlegényt, hogy nézze meg, nem kapta-e el valami.
A vőlegény lement a pincébe, s nagy bámulatára ott találta a menyasszonyát a káposztáshordó előtt ülve, és keserves könnyhullatások közt sírva.
- Mi baj, lelkem? - kérdi a vőlegény. - Min rísz oly nagyon?
- Már hogyne rínék, mikor amint eljöttem a káposztáshordó mellett, s megláttam rajta ezt a nagy követ, eszembe jutott, hogy majd ha énnekem kis Jancsi fiam lesz, s annak kis ködment veszünk, s aztán leküldjük, hogy hozzon fel káposztát a hordóból, s az magára találja ejteni a követ, a kő agyonüti, kire marad a kis ködmen?
A vőlegény oly siralmasnak találta ezt a gondolatot, hogy ő is ríva fakadt, s sírtak aztán mind a ketten egymás barátságáért.
De odafenn már zúgolódtak a késedelemért, s utánuk küldék az egyik örömapát, hogy hozza fel őket borostól.
Odalenn annak is elmondák a szomorú gondolatot, hogy ha majd a Zsuzsinak kis fia lesz, és annak kis ködmene lesz, s azt a káposztakő agyon találja ütni, kire marad a kis ködmen?
Az apjukat is elfogta rá az érzékenység, s sírtak aztán mind a hárman.
Ilyenformán egyesével levándoroltak a pincébe örömapák, nászasszonyok, nyoszolyólányok, vőfélyek, násznagyok és komasszonyok, s valamennyien meghallák ezt a szomorú esetet, mindnyájan sírván sírának azon szomorú kérdés felett, hogy ,,kire marad a kis ködmen?"
Ezen mese hihetőleg azok tréfájára alkottatott, kik idő előtti aggodalommal rongálják magokat olyan veszedelmek felett, amiknek elbocsátása még Isten kezeiben vagyon.









Jókai Mór: A magyar nép élce


ÁLDJA MEG AZ ISTEN, MINT A SUHAI MALMOT
Ezen áldást olyankor szokták vesztegetni, mikor valakit nemigen nagy szeretettel akarnak tetézni.
Ha pedig valaki kérdezni találja, hogy tehát miképpen áldotta meg az Isten a suhai malmot, arra azt szokták felelni:
- Úgy, hogy egy nyáron tizenhatszor ütött bele az istennyila.









Jókai Mór: A magyar nép élce


PECALT URAM
Alig hisszük, hogy volna olvasóink között, aki ne emlékeznék arra az ősrégiségű anekdotára, amint két alföldi ember felment Bécs városába, s miután idehaza azt tanulták, hogy ahol nyílt kaput találnak, oda bemehetnek, s ott a gazda kedves kötelességének tartja őket megvendégelni, s ha menni akarnak, majd el sem bocsátja: tehát Bécsben is azt követték, betérvén a legelső nyitott kapun, mely minthogy vendéglő volt, ott is szívesen látták őket, három napig ellátták minden jóval magokat, lovaikat.
Harmadnap aztán szépen elbúcsúztak a gazdától, markába vertek barátságosan, megmondták neki, hogy majd ha azon jár, ők is szívesen látják, s azzal menni akartak haza.
De nem eresztették ám őket, hanem azt mondták, hogy ,,bezahlt uram!"
- Nem Pecaltnak hínak bennünket, uram, hanem engem Varga Mátyásnak, a komámat meg Tóth Péternek - szabódék az egyik, de csak nem bocsáták őket, hanem lehúzták a szekérről, s a jámborok nem értve egymás nyelvét, azt hívék, hogy az szokásos vendégszeretetből történik, s még három napig ott vigadtak.
- De már most igazán el kell ám mennünk, uram - mondának felkászolódva -, várnak bennünket otthon, kinyílik az idő, tavaszi alá kell szántani.
Megint az örökös ,,bezahlt uram" fogta őket minden ködmenujjánál fogva.
El nem tudták képzelni, hogy miért hívják őket Pecalt uramnak, míg történetesen egy magyar mágnás oda nem vetődött, s meg nem magyarázta nekik, hogy ez annyit tesz, miszerint ha fizetni nem tudnak, ittmarad a két fakó, s tán gyalog kellett volna hazatérni a jámboroknak, ha e derék úr ki nem fizeti helyettük az árjegyzéket.
Ez tehát régi anekdota, s csak azért hoztuk elő, hogy egy másikat kössünk hozzá, amely már újabb, s történt egy fiatal hazánkfiával, aki egy külhoni városba utazott festészeti tanulmányait folytatni.
Ott egy jámbor kolompárusnál fogadott hónapos szobát; ebédre pedig ifjú legények szokása szerint vendéglőkbe járt.
Szállásadó gazdája rendkívül nyájas volt iránta, amit hasonló nyájasságal szokott viszonozni.
Elközelgvén a karácsony napja, a gazda beáll az ifjú festőhöz, és meghívja őt magához ebédre.
Ez eleget szabódik, hogy már azelőtt két héttel elígérkezett ide meg amoda, jó barátainak; majd megharagusznak, s a többi. Nem használt.
- De már ezt az egyet meg kell önnek tenni a kedvemért, karácsony napján együtt kell velünk ebédelni.
Legyen meg hát.
A festő ott ebédelt a jó egyetértés végett.
Ebéd közben kérdezi a gazda, szokott-e bort inni?
- Soha életemben.
- No de most az egyszer kell önnek egy pohárral inni az én kedvemért, meg ünnepnapért, hozzatok egy iccét.
- Isten neki.
Azzal is készen lett.
A hónap végén azután beadták neki a kontót:
,,Karácsony napján ebéd és vacsora: két tallér; - detto, egy icce bor: 8 garas. (Bezahlt uram!)"
Kifizette szépen.









Jókai Mór: A magyar nép élce


FURCSA VÉGRENDELETEK
Sokszor hallottam fonókban ezt a mesét elmondani:
Volt egyszer egy vénleány, aki halálos ágyán, odahívatva papot és törvényes tanúkat magához, következő végrendeletet tett. ,,Íme ezennel én nemes Siczky Orsolya hagyok végrendeletképpen három rakás valamit magam után."
(Hogy mik légyenek e valamik, azt bizonyára papirosra leírni nem szokás, észre fogja azt venni a nyájas olvasó majd a továbbiakból.)
,,Az első rakás izé legyen azoké a vénleányoké, akik fiatalkorukban számtalanszor mehettek volna férjhez, de mindaddig válogattak a kérőkben, míg egyszer kikoptak az időből, s pártában őszültek meg, az első rakást ezek örököljék."
,,A második rakás valami szálljon azon agglegényekre, kiknek módjukban lett volna megházasodni, volt is elég szerető szív, aki boldogította volna őket, de restellték a gondoknak alávetni magukat, a második rakás izé legyen ezen agglegényeké."
Itt elhallgat a mesemondó, s rendesen találkozik a fonók közt egy-egy kíváncsi, aki megkérdezi, hogy hát a harmadik rakás kié legyen?
,,Ez pedig azé legyen, aki kérdezi."
Ilyenkor azután van kacagás a kérdező rovására.









Jókai Mór: A magyar nép élce


AZ ELVESZETT CSIBÉK
Volt egyszer egy szegény ember, aki nemcsak azért volt szegény, mivelhogy semmije sem volt, de duplán szegény volt azért, mert volt néki egy tűzrőlpattant felesége, aki őt mindennap megverte.
Hogy az embert megverje valaki, az magában sem kedves állapot, de hogy éppen a felesége verje meg, az különösen kellemetlen gondolat. Ezt szegényt mindennap megverte.
Megverte, ha későn kelt fel, megverte, ha bepiszkolta a mellényét, megverte, ha étel közben elejté a kanalat, megverte, ha szólt, megverte, ha nem felelt, megverte végre, ha semmit nem vétett is, csupán azért, hogy megmutassa, miképpen ő az úr a háznál.
Mert nemhogy a férj vette volna feleségül az asszonyt, hanem az asszony vette férjül az embert, ennélfogva megverte mindennap.
Egy napon azért döngeté el szegényt, mert a gondviselésére bízott pulykák közül egyet elkapott a héja. S ekkor valóban igaza volt az asszonynak, mert lehet-e annál nagyobb vétek, mint ha a férj nem őrzi meg a pulykákat, melyeknek pásztorává tétetett.
Ígérte is nagy töredelmes szívvel, hogy ezután vigyázni fog, s ha máskor eljön a héja, megmondja neki, hogy hozza vissza a kispulykát, mert őt verték meg miatta.
Történt egy napon, hogy a menyecske valamiféle gyümölcsöt főzött be nádmézzel és fahajjal és szegfűborssal, ahogy azt úri házaknál látta, gondolván, hogy jó lesz az majd karácsonra.
A férj kuttogva leste a sutból az ismeretlen főzeléket; sohasem látott sem nádmézet, sem szegfűborsot és fahajat; azt sem tudta elképzelni: hogy tisztességes asszonyi állat mi okért főzi meg a gyümölcsöt, melyet az Isten nyersnek teremtett. Azt hitte, hogy a felesége boszorkány, s amit főz, az valami ital, melytől ő majd lóvá vagy bivallyá válik.
Végre bátorságot vőn magának, s nagy elszántsággal megkérdé, hogy mi lesz abból ott a tűzön?
A menyecske attól tartva, hogy ha megtudja az ember a csemege mivoltát, még meg találja torkoskodni, azt felelte neki: méreg! gyilkos és halálos méreg, a patkányok számára készül, nehogy meg találd kóstolni, avagy hogy csak a főzőkanalat is megnyald, mert rögtön szörnyethalsz tőle.
A férj rémülve érté meg a dolgot, s azontúl ebédnél mindig megnézte a kanalat, hogy nem azt tették-e elébe, mellyel a mérget keverték, s egyszer amint a lábasban felhozták a fordított kását, ráismert az edényben ugyanarra, melyben a mérget főzték, s menten fölkelt az asztaltól, és éhen maradt, azt mondván, hogy nem éhes.
Egyszer az asszonynak be kelle menni a vásárra, az urára tehát ráparancsolt, hogy mit tegyen: hogy tüzet ne rakjon, hogy a házat nyitva ne felejtse, de kiváltképpen, hogy a méreghez ne nyúljon, hanem őrizze odakünn a kispulykákat, kikből egyet se próbáljon elvinni a héja.
Az ember fogadta, hogy jól fogja magát viselni, s ,,megállj, héja", gondolá magában, most az egyszer majd kifogok rajtad; s azzal fogta a kis pulykacsibéket, egy zsineggel lábaiknál fogva valamennyit egymáshoz kötözte, s úgy hajtotta ki a mezőre. Ott maga egy bokorba meglapult, a csibéket készakarva el hagyta jó messze menni, s titkos kárörömmel leste, mint lesz bolonddá a héja, ha meglátja, hogy nem lehet a csibéket egymástól elválasztani.
Az összekötözött pulykák sírtak-ríttak, s nemsokára megjelent a levegőben a héja, mint egy pók, mely a szálán függ, ereszkedve alább-alább, olykor körülcsóválva magát reptében szétterjesztett szárnnyal.
Képzelem, hogy boszonkodik, gondolá magában a férj, ezóta már megláthatta a zsineget. Ekkor hirtelen lecsapott a héja. Aha! kiálta kacagva az ember, de kacagása csak egy pillanatig tartott, mert a következő percben már vitte a héja a megkapott csirkét, s minthogy a többi is hozzá volt kötve, annálfogva elvitte valamennyit, a kiscsirkék lógtak hosszan a levegőben, mint a papirossárkány farka.
- Megállj, héja! - kiáltá a szerencsétlen pulykapásztor, add vissza a csibéimet! - s futott lelkendezve utána, ríva kergette a szomszéd határig, ott eltűnt szemei elől, s a boldogtalan kétségbeesve fordult hazafelé.
Mit csináljon most nyavalyás? A felesége ha megjön, agyonüti, az bizonyos. Gondolkozott, mit hazudjon, de csak megállott az esze. Végre nagy gondolatja jött: ha már a pulykák elvesztek, úgy sincs minek élni tovább, tehát meghal, el fogja ölni magát, úgy kikerüli a verést, még tán majd meg is siratják.
Ily elszántan bement a házba, Istennek ajánlá lelkét, búcsút vőn az egész világtól, nekiment a befőzött gyümölcsnek, s azt keserves könnyhullatások között a fenekéig megette!
Akkor azután befeküdt a sutba, behunyta a szemeit, s kezeit szépen összetéve, várta közelgő halálát.
Amint ígyen haldokolnék, íme, jön a felesége; még künn volt, mikor már kiabált rá, de ő nem akart felelni, hadd ijedjen meg, majd ha holttestét meglátja.
- Hát te alszol? - kiáltott rá a felesége. - Te renyhe, lusta naplopó! merre vannak a kis pulykák?
- Elvitte őket a héja - gyónt az ember haldokló nyugalmával.
- El is visz téged az ördög, vagy én csaplak mindjárt agyon.
- Ne fáraszd magad, jó asszony- szólt szaggatott hangon a férj, szemeit égnek meresztve -, úgyis meghalok legottan. Érezve bűnöm nagyságát, mind bevettem azt a mérget, mit a patkányoknak főztél.
Az asszony meglátta az üres bögrét, melyet a halni kész ember akkor is fülénél fogva tartott összekulcsolt kezei közt egy mártír elszántságával arcán.
Nem tudta, hogy mérgében pukkanjon-e meg, vagy nevettében.
Végtére is nevetésre vált a dolga, s ez egyszer nem verte meg a szegény embert.









Jókai Mór: A magyar nép élce


A SZÉL ÉS A NAP
Vitatkozott egy időben a szél a nappal; dühös, keserű vitájuk; talán valami lapot szerkeszthettek mind a ketten. Azon folyt a disputa, hogy melyikük erősebb.
Egyszer azután azt mondta a nap a szélnek:
- Tegyünk próbát, amott megy egy szegény köpönyeges ember, próbálkozzunk meg rajta, melyikünk lesz erősebb levenni a válláról a köpenyeget.
Hozzáfogott először a szél; megragadta az ember gallérját, tépte, cibálta előre-hátra a köpönyeget; de mentül erősebben rángatta, a szegény ember annál erősebben burkolta vele magát, s nem engedte elvétetni a köpenyeget.
Mikor aztán a szél hasztalan kifárasztotta magát, akkor hozzáfogott a nap; elkezdett mosolyogni az utasra melegen, mindig melegebben. A jámbor lassankint kiburkolta magát a köpenyből, azután levetette azt egészen, később levetette kabátját és a mellényét is.
- Látod - szólt a nap a szélhez -, hogy én erősebb vagyok, mint te.









Jókai Mór: A magyar nép élce


Tájadomák
A PALÓC ÉS A TINTA
A palóc legény elemózsnát hozott hazulról az úrfinak, ki a városban járt iskolába.
Meglátja a legény az almáriom tetején a nagy tintásüveget, s felé kacsint.
- Innám een abaó, ha szabadna.
- Innál a gutát! - mond a diák -, hisz az tinta.
- Hadd legyeek az tinta, csak een egyet húzhatnék belőle.
- No hát húzz belőle egyet, tudom, hogy nem húzasz másikat.
A legény fogja az üveget, s egyet kortyant belőle.
- Üm! - mond fanyar képpel - hát mért nem mondta az úrfi? Hisz nem tinta ez, hanem kalamáris.









Jókai Mór: A magyar nép élce


JÓKOR IS LESZ!
Csapkod a palóc legény hátrafelé az ostorral, pattogtatva.
- Te fickó! - kiált a hátulülő. - Ne csapkodj azzal az ostorral, mert kiütöd a szememet.
- Een leszek akkor a hibás - felel a legény nagy magabíztában.









Jókai Mór: A magyar nép élce


MI VOLT HÁT?
Azt is palóc mondta, hogy ,,úgy elnézem azt a kulacsot, azt gondolom kenyér, hát pedig sajt".









Jókai Mór: A magyar nép élce


FURCSA FALUK
Vannak szerteszéjjel az országban helységek, miknek lakóira sok bohóságot ráfogott a szájongó közhír. Egykor egy egész litániát hallottam gúnymondatokból, amilyenekért az érdeklett faluk és városok lakosai be szokták aztán egymás fejét verni. Az én fejemet azonban éppen nem szükség ezért beverni, mert nem csúfondároskodásból mondom el, hanem mint egy jellemzetes vonását köznépünk humorisztikus leleményességének. A nóta ilyenformán hangzott:
Kecskeméten az ürgét röptiben meglőtték, 
Kókán pedig a lencsét kétszer is megették, 
Nagy-Lédecen a létrát keresztbe cepelték. 
Ó-Kikindán szúnyog elől harangot félreverték. 
Hetényen meg a rókát farkasnak nevelték. 
Szent-Gáliak a hajdinát megúszni kezdették, 
Rátótiak a rákot szabónak megtették.
Ezen és még sok más helységekről tömérdek tréfát mesélnek; persze mese az egész, és nem való dolog.
Nagy-Lédecen miért vitték a létrát keresztben az erdőn keresztül, ennek oka az, hogy a földesúr megtiltá nekik, hogy az erdőn fát vágjanak, ellenben, megparancsolá, hogy a varjúfészkeket pusztítsák. Ők tehát lajtorjával mentek a varjúfészkeket leszedni, azt pedig keresztben vitték át az erdőn, nem hosszában, s így az útba eső fákat kénytelenek voltak levagdalni.
Kikindán egy napon oly tömérdek szúnyog szállongott a templom körül, hogy a népség azt hitte, a torony füstölög, s félreverte a harangokat.
A hetényi róka története az, hogy valami vadállatot fogtak a mezőn, melyről azt hitték, hogy farkas, de nem merték addig elítélni, míg be nem bizonyult rá, hogy csakugyan az, hanem addig közköltségen neveltették, míg egy keresztülutazó fel nem világosította őket róla, hogy az állat bőre nem éri meg azt, amibe kerül.
A hajdinának szép fehér virága van, messziről, kivált mikor a szél hullámot ver benne, bátran tónak lehet azt nézni. A derék szentgáliakat rágalmazzák vele, hogy egy ilyen áltenger láttára bátran nekivetkőztek, hogy azt megússzák; ami mindenesetre elszánt jellemet tanúsít.
Végre a rátótiak, a jó rátótiak, őrájuk fognak minden bohóságot, ami valahol megtörtént és meg nem történt.
Sohasem láttak még rákot. Egyszer valahogy megkapnak egyet a tóban. Mi lehet az? senki sem bírta kitalálni. Végre kisütötték, hogy ennek ollója van, tehát szabó, ez szabja ki a ruhákat, ködmeneket, mármost csak azt az állatot kell még megtalálni, amelyik meg összevarrja.
Hihetőleg később kellett annak történni, mikor már lakott két szabó Rátóton, de csak egy kovács. Egyszer valamit vétett a kovács a vármegye ellen, amiért akasztófára ítélték, s a jó rátótiak folyamodást adtak be érte a törvényszékhez, hogy miután kovácsuk csak egy van, szabójuk pedig van kettő, tehát méltóztasson a vármegye elbocsátani a kovácsot, s akasztasson fel helyette egy szabót.
Mondatik róluk az is, hogy egyszer találtak az erdőben egy puskát, és nem tudták arról, hogy micsoda. Ez bizony furulya lesz, de két ember kell hozzá, az egyik fúja, a másik billegteti; a puska elsült s elhordta a fúvó fejét. A billegtető csak nézte egy darabig, hogy hova lett a koma feje; azután hazament a feleségéhez, megtudni, hogy elhozta-e magával a fejét, mikor együtt elmentek.
Az is róluk van feljegyezve, hogy szőlő nem teremvén határukban, midőn egyszer szőlőt leltek az úton, azt parázsba takarták és megsütötték.
Mulatságos dolgok még, miket Erdélyben az oláhfalusi székelyekről regélnek.
Hegyes-völgyes vidékük levén, azt mondják, hogy az oláhfalusi ember nem meri végigszántani a földét, mert attul tart, hogy ha nagyon a szélére megy, felbillenik vele a föld.
Hajdanában egy követet kellett mindig az országgyűlésre küldeniök, a követválasztás azonban igen egyszerűen ment náluk végbe, volt egy ősi mentéje a városnak, akire az legjobban ráillett, az ment el követnek, s a tapasztalás bizonyítá, hogy a választás mindig leghelyesebb volt.
Az ő kereskedelmük nagyobbrészt deszkákból áll. Az egész város deszkából van épülve, a fal és tető ugyanezen anyagból készült. Azonban nekik maguknak csak kétmérföldnyire szabad deszkájukkal kereskedniök. Egyszer folyamodást adtak be Mária Teréziához, hogy tegye meg azt, miszerint ezentúl Oláhfalu ne legyen messzebb Kolozsvártól két mérföldnél. A királynénak megtetszett a furcsa kívánság, s megengedé nekik. Hát ezentúl egész biztossággal hordák deszkáikat Kolozsvárra, mert az meg volt nekik engedve, hogy ezentúl két mérföldnyire legyen.
Másszor Apafi Mihály fejedelemhez folyamodtak, hogy adjon nekik dekrétumot, miszerint akinek lova nincs, járjon gyalog. A fejedelem megadta a furfangos kérést, s az lett belőle, hogy a futárok, kik nagyon sarcolták őket előfogatokért, ezentúl a fejedelem parancsára utasíttattak, miszerint: akinek lova nincsen, járjon gyalog.









Jókai Mór: A magyar nép élce


NEM IS LESZ AZ IGAZ
Először látott ennyi vizet egy rakáson a nógrádi ember, lekerülve Füred tájékára.
- De nagy tenger ez a víz! - sóhajt fel elbámulva rajta.
A szomszédja sietett helyreigazítani a vizek felőli balfogalmát, mondván neki, hogy ezt Balatonnak híják.
- De nagy Balaton ez a tenger!









Jókai Mór: A magyar nép élce


A FURFANGOS SZÉKELY LEGÉNYEK
A székely legmunkásabb faj az egész magyar földön, amit bizonyít az, hogy oly kis darab földön, mint az övék, hatszázezer székely meg tud élni, mégpedig tisztességesen, mondhatni bőségben és kényelemben, és hogy egy köblös földet a székely határban húsz pengő forintért is kibérelnek, s a székely kaszásnak háromannyi díjt fizetnek, mint az oláhnak; ennélfogva a székely előtt nincs is nagyobb fogyatkozás, mint a restség, s a székely leánynak nincs nagyobb érdeme, mint ha jó dolgosnak tartatik. A székely nő maga fonja, szövi az egész család ruházatát, ezért annak igen szorgalmas fonónak kell leány korában lenni, mert a székely nem szeret rongyosan járni.
Borcsa húgom körül is jártak már a legények, amidőn estenden kiült a hijú (házeresz) alá, guzsalyát csípejére támasztva, s szorgalmasan pörgetve a gyalogorsót ujjai közt, s olyankor mindig elmondá a kötekedőknek, hogy mindennap, akármennyi házi dolga van is, lefon egy báb (kendercsomag) szöszt a guzsalyáról.
Tamás volt benne (annyit tesz mint ,,hitetlenkedett") a legénység, s egy vasárnap összebeszélve, ellopták a leány ládakulcsát, és belecsavargatták a szösz-bábba, mely éppen guzsalyára volt kötve.
Másnap követelte rajtuk a leány a kulcsot, azok csak biztatták, hogy majd előkerül az, ha ma nem, holnap. De másnap, de harmadnap sem lelte a leány a kulcsot; elmúlt az egész hét, mégsem került elő a kulcs.
- De húgom, nem mégy te férjhez - mondá végre a legénység -, mert egy hét alatt sem fontad le a guzsalyról a szöszt!
Így sült ki a gonosz restség.









Jókai Mór: A magyar nép élce


A SÚLYEGYEN
Új papot kaptak a székelyek; virágvasárnapján tartá a beköszöntő prédikációt, s mint afféle irodalomban is jártas ember, ahol lehetett, egy-egy új szót is belecsúsztatott a beszédébe, ilyen volt a többi között a ,,súlyegyen". Mikor jönnek kifelé a hívek, mondogatják egymásnak, hogy e bizony szép prédikáció volt, de már csak azt ne mondta volna, hogy a ,,süly egyen meg" bennünket.









Jókai Mór: A magyar nép élce


A FALU BECSÜLETE
Az erdőre, legeltetni, csikót vitt a bótai paraszt. Beérvén az erdőt, a bótai oldalon kakukkszót hall. Ez a miénk- szól, s a csikót elbocsátja. Csakhamar a mecsei oldalon szólal meg a kakukk; a bótai elhallgat. Szorídd miénk! - szól a paraszt - ne hadd magad! - S mintegy éppen a biztatás sükereül, nehányat szól a bótai kakukk, de csakhamar megint elhallgat. De szólt a mecsei folyvást. Szorídd miénk! - biztatja a palóc, most már süker nélkül. Türelmetlenül mászik a paraszt egy fára, s nagy erővel mindaddig vetekszik a mecsei kakukkal, mígnem győzelme teljességéről meggyőződhetett - illetőleg azt ,,kiszólta".
Azalatt a csikót megette a farkas.
A bótai paraszt nem jött azért zavarba. Kárpótlást kért a községtől, mert - úgymond - azalatt károsodott meg, míg a falu becsületének megmentésében fáradott. S teljes kárpótlást nyert.









Jókai Mór: A magyar nép élce


Osztályadomák
TÁBLABÍRÁK
QUIPROQUO
Az alispán szórakozott ember volt, s éppen egy hosszú tekervényes perben hozandó ítéleten dolgozott, midőn belép hozzá a várnagy, s jelenti, hogy a híres lókötő, Tarka Miska, megint kézre került. Az alispán nem felelt rá semmit; a várnagy megunta a várakozást és kiment.
Később jön egy prókátor; az alispán még mindig dolgozott. A prókátor elmondta, amit akart. Egy külföldi kereskedő kívánta magának megengedtetni, hogy paraplékat árulhasson.
Az alispán szórakozott volt és dolgozott. Hallotta, hogy valaki beszél a szobában, de hogy mit, abból egy szót sem értett. Azt gondolta, hogy a várnagy beszél a lókötőről.
Mikor vége volt az információnak, az alispán anélkül, hogy írásából feltekintne, flegmatice azt válaszolja a prókátornak:
- Hát be kell csukatni a gazembert.









Jókai Mór: A magyar nép élce


TÖRVÉNYSZÉKI JELENET
- János! kend ellopta ennek az asszonynak a libáit.
- Ennek az asszonynak? hát sohase tudok én róla semmit.
- Hiszen rajtakapták kendet, mikor azt a tíz ludat vitte haza a hátán.
- Soha bizony. Hát ez a lúd azé az asszonyé?
- Persze, azé.
- No, ezt most hallom először.
- De nem kellett volna azt ellopni.
- No lám. Hát tehetek én arról? Ez az asszony engem megszólított, hogy lopjak neki libát, majd ő felmegy Pestre, ottan eladja. Hát én loptam neki a mezőről tízet; mit tehetek én róla, hogy éppen a saját lúdjait találtam neki ellopni?









Jókai Mór: A magyar nép élce


EZ IS ELV
Egy húsárszabás alkalmával egy igen tisztelt táblabíró ezen elvet állítá fel:
- Eleget nyertek idáig a mészárosok, illő, hogy már most veszítsenek.
Vivát!









Jókai Mór: A magyar nép élce


A JURÁTUS ÉS A PRINCIPÁLIS
Egy nagy bohó öreg úr volt ismeretes tréfás magaviseletéről az aligmúlt hajdanban, ki különösen a vele érintkezésbe jövő fiatal nemzedékkel sok tréfát szokott elkövetni. Az öreg úr alispán volt, s mint azon időben dicséretes szokás vala az iskolából kimenekült fiatalságot úri házakhoz adni patvariára és jurateriára, ahol megtanulhatta a törvényes joggyakorlaton kívül a trancsírozás és az asszonyi nem mulattatásának nemes mesterségeit, őhozzá is a legreményteljesebb ifjakat szokták a legényesztendők eltöltése végett küldeni, kiket ő aztán sok kívánt és kevésbé óhajtott ismeretekben részesíte.
Egyszer végtére azonban ő is emberére akadt.
Újonc jurátus jutott körme közé; az ilyenekkel legjobban szeretett evődni.
- Audiat! (ez volt a patvaristák és jurátusok címe) tud-e diktálás után írni?
- Szolgálatjára, domine spectabilis.
- No, hát üljön le, és vegyen papirost maga elé és írjon. Tud-e vakarni?
- Mit? Lovat?
- Lurkó! hibát az írásban.
- Úgy hiszem, hogy tudok, de még nem próbáltam, mint az oláh a hegedülést.
- No, hát tanulja meg, hogy qui non est bonus vakarista, non est bonus patvarista.
A fentebbi kérdésre egyenlő baj volt igent vagy nemet mondani, mert ha azt mondá, hogy nem tud, azért szidta meg, hogy miért nem tud; ha pedig azt felelé, hogy tud, azért szidta meg, hogy miért ejt hibát. Az új jurátus azonban kétértelmű feleletet adott, azt is mondá, hogy tud, azt is, hogy nem tud.
Ezzel a principális elkezd fütyörészni, s járkált vagy fél óráig fütyörészve a szobában. Fél óra múlva kérdi a jurátustól:
- Audiat! Leírta-e, amit diktáltam?
- Leírtam.
- No, hát olvassa fel!
A furfangos fiú felvette a papirost, s szépen elfütyölte róla azokat a nótákat, miket a principálisa előtte elfütyörészett.
Az alispán kezdé észrevenni, hogy Antalnak - ez volt az audiat neve - kinőttek már a farkasfogai, s ezentúl még több tréfát szeretett vele elkövetni.
Kezébe ad egy idéző levelet Pesten, hogy törvényes minőségben idézze meg vele nemzetes Kis János uramat.
- Hol lakik ez az úr? instálom alássan - kérdi a jurátus.
- Budán, a várban - volt rá a felelet.
(A várban pedig vagyon ezerháromszáz épület.)
Antal megköszönte az útbaigazítást, elment, egy óra múlva már vissza is jött.
Az alispán csodálkozva kérdé, hogy már azóta meg is járta az utat, és mindent elvégzett?
- Annak rendi-módja szerint.
- Kis János uramat is megtalálta?
- Őtet magát nem találtam, hanem az idéző levelet kiszegeztem a kapura.
- Miféle kapura?
- Hát a várkapura.
Az alispánnak az a rossz szokása volt, hogy rendesen éjszaka utazott, s a jurátusnak, akit ilyenkor magával vitt, még csak aludni sem volt szabad a hintóban, ami pedig, tudhatjuk tapasztalásból, hogy vajmi nehéz mesterség. S ha mégis el talált valamelyik szenderülni, a principális kihajítá a hintóból a kardját, s akkor felébreszté.
- Audiat! vegye fel a kardját.
A jámbor fiúnak azután fel kellett tápászkodni, leszállani a kocsiból, s visszafutni az elejtett kardért. S ez mindannyiszor megtörtént, ahányszor az álom elnyomta.
Antal ismeré már ezt a tempót, pedig aludni is szeretett; ő tehát a kocsiba üléskor megcserélé a kardokat, a magáét tette az alispán mellé, az alispánét tartá maga mellett.
Nemsokára aludt, mint a juhászbunda.
Az alispán alig vette észre, hogy a fiú alszik, kiveté a mellette lévő kardot. Az pedig a magáé volt.
- Audiat, vegye fel a kardját.
Antal azzal felelt rá, hogy elkezdett hortyogni.
Hiába döfte, ráncigálta a principális, nem akart ébredni, utoljára pláne rádűlt, és ott aludt.
- No, csak aludjál! - szólt a principális magában. - Majd a stációdról fogsz visszagyalogolni a kardodért.
Amint azután megállottak, leszállt mindkettő; Antal szépen felköté a maga kardját, mely jó biztosságban volt a principális mellett.
- Nini, hát audiat, magának megvan a kardja?
- Meg bizony, uti figura docet.
- No, akkor hát az enyim nincs meg.
Azonban került a sor, hogy a jurátus szerezzen tréfákat a principálisának.
A francia háború ideje volt éppen, valami morva élelmezési biztos bejött vágómarhákat vásárlani a hadsereg számára.
Az alispánnak gulyái voltak az Alföldön, eladatott belőlük néhány száz darab tulkot az érdemes biztosnak, kinek azelőtt éppen nem volt mestersége a marhakereskedés.
Antal megtudja ezt, s nagy titokban félrehívja a biztost, s fontos felfedezéseket tesz neki.
- Lássa az úr, minő gonosz csalárd ez az én principálisom, hogy nem átallja az urat is megcsalni. Íme olyan vén marhákat adott el az úrnak, hogy egynek sincsen már felső foga.
A biztos rögtön szalad a csordához, nézi a fogait a megvett barmoknak, s szörnyűködve rohan az alispánra, látva, hogy a jurátus igazat mondott.
Ott azután majd megverték egymást, míg az érdemes biztossal meg lehetett értetni, hogy a kérődző barmoknak nem szokott foguk lenni felül.
Máskor X. consiliarius szállott az alispán házához, midőn ő maga nem, csak a jurátus volt otthon. A tanácsos úr ismerte már Antalt mulatságos híréből, s beszédbe elegyedett vele, többek között kérdezősködött a principális egészségi állapotjáról, ki neki fiatalkori barátja volt, s kit már tíz esztendő óta nem látott.
- Nincs neki semmi baja - felelt Antal -, jó egészségben van, csakhogy biz az nagyothall szegény.
- Nagyothall? - sajnálkozék a consiliarius.
- Mégpedig igen nagyot. Ugyancsak kell kiabálni, ha az ember azt akarja, hogy megértse a szavát.
A tanácsos nem tudott hová lenni a nagy sajnálkozásban, Antal pedig sietett principálisát hazahívni.
Az úton ez is tudakozódott tőle régi jó barátja kinézése felől.
- Jó színben van - felele Antal -, csakhogy nagy mértékben süket. Ugyancsak kell ordítani, hogy valamit meghalljon, s csak akkor érti a beszédet, ha az ember odatartja füléhez a két tenyerét, s úgy kiált bele; és aztán amellett maga is olyan nagyon kiabál.
- Ejnye, ejnye - sopánkodék az alispán, Antal azonban kotródott a találkozás elől.
A consiliarius már a tornácból kurjantott az érkező elé.
- Alásszolgája, domine spectabilis!
Ugyancsak nagy szóhoz van szokva, gondolá az alispán, s odatartá a száját a tanácsos füléhez, belekurjantván emberül.
- Azt mondom, hogy hozta Isten a nagyságos urat.
A tanácsos ijedten kapta félre a fejét, s markát az alispán fülére illesztve, odaordított neki:
- Nem vagyok én süket, barátom uram.
- De biz én se vagyok az - felelt aztán csendes hangon az alispán.
Ekkor vették észre, hogy mind a kettőjüket rászedte az impertinens nebuló.
Következett azonban a leggonoszabb tréfa, melyet principálisával játszott a jurátus. Vala a jó öreg úrnak szép fiatal felesége; de amilyen szép és fiatal, épp olyan hamis volt a menyecske. Az öreg úr kezdé észrevenni, hogy jurátusa olyan kötelességekbe is avatkozik, mikkel nem tartozik a principálisának.
- Audiat! - szól neki - egy kétes jogkérdésben szeretném, ha tanácsot tudna adni.
Nekem van egy malmom, meg egy kedves kutyám. Egy idő óta kezdem észrevenni, hogy a kutyám lopva a malomba jár, s megeszi a lisztet; már most adjon választ, hogy mitevő legyek? A malmomtól váljak-e meg, vagy a kutyámat lőjem agyon?
Antal fráter elneveté magát nagy vidoran.
- Hát sem a malomtól ne váljon meg, sem a kutyáját ne lője agyon, hanem a molnárra csapasson huszonötöt, miért nem viseli gondját a malomnak?
Az öreg úr érzé, hogy meg van neki felelve, s megnyugodott a világ folyásán.









Jókai Mór: A magyar nép élce


AZT A KUTYÁT, AZT A MACSKÁT!
Nagy engesztelődési lakoma volt kicsinálva ** vármegyében. A fehér és fekete toll közt készült valami fúzió.
Azon boldog időkben volt ez, mikor még a tollakat nemcsak a madarak viselték, s a lapszerkesztőknek egyéb tárgyuk is volt egymással hajba kaphatni, mint a Nemzeti Színház ügyei és Oliva Pepita tüllanglaise kantusa.
Az alispán, ki a feketetollas pártnak volt elnöke, adá az ebédet, s úgy volt kicsinálva, hogy az alispánné elnökölvén a táblánál, a fehértollasok legtekintélyesebb hasú egyénisége álljon fel, és köszöntsön áldomást az érdemes asszonyságra.
Mint a németeknél vannak kedélyes improvizátor zsenik, úgy vannak nálunk ünnepelt toast celebritások. Némely embernek speciális hivatása van arra, hogy hét országra szóló toastokat mondjon, míg másoknak ellenben az a hivatásuk, hogy minden elkezdett toastba belesüljenek.
Az illető táblabíró egyike volt a legderekabb politikusoknak, ő tehát restellé megvallani megbízóinak, hogy könnyebb egy tízíves válaszfeliratot fogalmazni, mint egy három sorból álló áldomást elköszönteni, s elvállalá a neki szánt szerepet.
Egész ebéd alatt azután folyvást a tartandó beszéden törte a fejét, s mint ez rendesen történni szokott, mire a végit kigondolta, elfelejtette az elejét; éppen ezek a gondolatok úgy el szoktak múlni az ember fejéből, mintha jégre írta volna.
Közelgett végre az elkerülhetlen perc; a szónok előre megtölteté poharát, az asztalnál ülő dévaj fiatalság előre csitított kézzel-lábbal, asztal alatt őgyelgő kutyákat, macskákat, s biztatta egymást, hogy csendesen legyenek, meg ne mukkanjanak.
A szónok felállott; minden szem ránézett, s látta őt éktelenül halaványnak; mert vala neki igen szűk ez a világ, s először kezdé tapasztalni Arago azon mondatának valódiságát, miszerint minden emberen tizennyolcezer mázsányi levegő súlya fekszik. Nagyot szítt belőle elszoruló tüdejébe, és elkezdé a mondást.
- A legelső királynétól, a legutolsó alispánnéig...
Mikor kigondolta e mondást, azt hitte, hogy azzal valami nagyon hízelgőt fog kifejezni, s csak akkor vevé észre, midőn elmondá, hogy micsoda bêtise-t mondott ő most a felköszöntendő hölgynek, őt legutolsónak helyezve! s efelett úgy megrettent, hogy mondata közepén megállt...
De mégis, hogy tekintélyét ne kockáztassa, körülnézett a jelenlevő fiatalságon, s mintha az ő dévajságuk okozná megállapodását, rájuk förmedt haragosan:
- Azt a kutyát, azt a macskát!
- Azt a kutyát, azt a macskát!! - hangzott egyszerre az egész asztali társaságban óriási kacagás közepett, mely nem engedte többé a szónokot szóhoz jutni. Az alispánné haragosan ugrott fel helyéről, s odahagyta az asztalt.
Az egész tervezett fúzióból nem lett semmi.
De maig is fennáll e mondás emléke, s ha valaki társaságban valami ügyetlenséget mond, vagy belesül a megkezdett beszédbe, csak annyit kell rá mondani:
,,Azt a kutyát, azt a macskát!"









Jókai Mór: A magyar nép élce


A VESZETT EMBER
Még a táblabírói világban élt egy szolgabíró, kinek minden mozdulatában egy-egy tréfa rejlett. Az ember sohasem volt tisztában vele, ha víg volt, bizonyos, hogy lefőzte az embert, ha komoly volt, tudhatta, hogy nem jóban töri a fejét.
Egyszer X. táblabíró meglátogatja többedmagával. Nagyon jól mulattak, sőt azt is indítványozták: délután jó volna >>busírozni<< menni a közeli cserjésbe. Azonban ebéd után megrestültek, egy se akart menni, csak X. táblabíró nem tágított, ő mindenáron ma rókát akart lőni.
- Jó - mondá a szolgabíró -, mi ketten hát kimegyünk, addig ti itthon mulassatok, kártyázzatok.
Elmentek tehát ketten a cserjés alá, s magukkal egy vadászkutyát is vittek, de hogy, hogy nem, a kutya visszatért útközben - tán éppen így kellett annak történni - elég az hozzá, hogy midőn kiértek, kutya sehol sem volt, s a táblabíró rettenetesen bosszankodott, hogy mivel fognak már hajtani.
- Tudod mit, barátom? - mond a szolgabíró - itt annyi róka van, hogy kutya nélkül is könnyen lőhetünk; én itt majd felmegyek, s kopó módjára ugatok, te addig itt lesed őket.
- Nagyon okosan! - mond a táblabíró - tehát én itt lesem - s egy állást szemelt ki magának.
A szolgabíró meg bebújt a cserjésbe, s elkezdett, mint egy valóságos kopó ugatni s hajtani.
Egy fél óra múlva visszajött a szolgabíró X. barátjához.
- No hát semmi sem jött még?
- Nem még, de lenni kell itt valaminek, mert levélzörgést hallottam - mond a táblabíró.
- Csodálom, pedig egy akkora rókát ugrasztottam föl, mint egy farkas. Hanem tudod mit? Én elfáradtam, eredj most te, s hajtsd meg ezt a kis dombot, én addig itt lesem, s ha valamit lövök, neked adom, s azt mondjuk odahaza, hogy te lőtted.
Tetszett a táblabírónak a terv, elindult, s oly hatalmasan kezdett hajtani, hogy még a távoli erdők is visszhangoztak bele.
A szolgabírónak se kellett több, amint a táblabíró az erdőbe tűnt, azonnal hazasietett, s a bírónak megparancsolja, hogy a cserjésbe, honnan, honnan nem, egy veszett ember tévedt, rögtön menjen ki többedmagával, fogassa el, s az udvarba vigye be.
A bíró se volt rest, minden útjában talált embert összeszedett, s az erdőt körülfogatta.
Távolról már hallották, de szűkebb körre szorulva már látták is, hogy egy ember ugrándozva minden bokorba beleugat.
- De ez már nem tréfa - mondák az emberek magok is megijedve -, ez valósággal veszett ember, csak rajta, fogjuk el.
A táblabíró látta az embereket, de nem konfundálta magát, hajtott kegyetlenül, éppen egy rókát vett üldözőbe.
- Hó! hó! megálljon! - kiáltának az emberek.
- Mi baj? - kérdé a táblabíró.
- Nagy baj! szerencsétlen ember! adja meg magát! - s próbálták megragadni.
- Mit akartok, gazemberek?
- Semmi rosszat, csak megfogni s szépen bevinni, az úr nagyon rossz nyavalyába esett. Nosza rajta, fogjuk meg!
- Takarodtok innen? most mindjárt közitek lövök.
- Csak nem kell tágítani - mond a bíró -, veszett emberrel nem kell tréfálni - s míg néhányan nekiugrottak, azalatt egy hátulról subájával szépen lefülelte.
X. táblabíró kénytelen volt az erőnek engedni, szépen megkötözték s bekísérték a faluba a szolgabíró lakához; útjokban, ha valakit láttak, messziről kiabálták, hogy kitérjen az útból, mert veszett embert hoznak.
A szolgabíró vendégeivel várta az érkezőket, s rettenetes nevetéssel fogadták, csak X. táblabíró nem nevetett, rettenetesen haragudott, azt mondá: ez nem tréfa, hanem valóságos ,,major potentia", s akcióval fenyegetett mindenkit, aki csak nevetni mert.
Végre nagy későn aztán a víg pohár közt kibékült, de csak úgy, hogy mindez örökös titok maradjon.









Jókai Mór: A magyar nép élce


[EGYSZER A MEGYE SZÉKHELYÉN...]
Egyszer a megye székhelyén licitációt tartottak.
Olyasvalami volt elárverelendő, mit a szolgabíró nagyon szeretett volna megkaparni, de nagyon szerette volna ám a helybeli zsidó is. Egymásban hatalmas versenytársra akadtak.
Különösen a zsidó állította, hogy semmi áron nem engedi másnak.
A harmadik terminus napján korán reggel megindult a zsidó a megye székhelye felé. A szolgabíró is elindult, de valamivel később, azonban nem messze a falutól, utolérte a zsidót.
- Ugyan, üljön át az én kocsimba - mondja a szolgabíró a zsidónak -, hamarább bejutunk, osztán egy kicsinyt még beszélgetünk is.
Tetszett a zsidónak az ajánlat, rögtön is átült.
- De vajon minek már azokat a lovakat befárasztani, hisz én vissza is hozom, ha tetszik - mond tovább a szolgabíró.
A zsidó természetesen nagyon örült, ha valahol valamiben hasznát látta, megköszönte előbb a nagy kegyességet, azután kocsiját hazaküldötte.
Sokat beszélgettek együtt az úton, a szolgabíró mindig tréfált, egyszerre azonban komoly lett, a kocsi szegletébe vonta magát s egy szót sem szólt.
A zsidó látta, hogy úri társa egészen szótlan, ő is elhallgatott.
Midőn már fele útján lehettek, a szolgabíró hirtelen szájával a zsidó felé kapott, olyformán, mint mikor a kutya legyek után kapkod.
A zsidó ránézett, azt gondolta, hogy szomszédja tréfálni méltóztatik, de amaz sokkal komolyabb képet csinált, semhogy tréfának lehetett volna venni.
Egy kis ideig csend lett.
Újra nekikapott, mintha fülét akarta volna leharapni, s most szemeit kezdte forgatni.
A zsidó látta, hogy ez akármi egyéb, mint tréfa, egészen a szegletbe vonult.
- Soha se ijedjen meg - mondja a szolgabíró egész komolysággal -, ezelőtt egypár héttel egy veszett kutya harapott meg, gondolom, az tör ki rajtam most.
Nem kellett több a zsidónak, kékült, zöldült, nem tudta, mit tegyen: kiugorjék-e, vagy veszett emberrel bennmaradjon? mind a kettő veszedelmes lehet.
Még jobban a kocsi szegletébe bújt, s figyelemmel tartotta szomszédja minden mozdulatát.
Egy kis idő múlva a szolgabíró feléje fordulva, vicsorítni kezdi fogait, s szemeivel egyenesen a zsidó orrának célzott.
- Krrrrrrr! - kezdé egyszer a szolgabíró.
Egy gondolat, és a zsidó már nem volt a kocsiban, valahol ott hátra jajgatott az úton, a szolgabíró meg sebesen továbbhajtatott.
A zsidó nagyon jajgatott, nagyon megüthette lábát, de azért sántán is igyekezett bejutni a licitációra.
Mind hiában! a zsidó elkésett, s a szolgabíró lett a nyertes.









Jókai Mór: A magyar nép élce


JÓ FELFOGÁS
Szó volt róla, hogy a pesti Lánchíd felépüljön. A megyegyűlésen vitatkoztak róla.
Csak hallgatja egy darabig egy öreg táblabíró, végre ő is beleszól.
- Minek már erre a rövid időre!
Értette alatta, amíg ő fog élni; mert hisz azontúl aztán nem lesz rá szükség.









Jókai Mór: A magyar nép élce


LÓVÁ TETTEM A NÉMETET
Köszvényes volt a táblabíró lába, az orvos gőzfürdőket rendelt neki, ahova ő szorgalmatosan el is járt egy másik ismerősével együtt, ki szintén köszvényben szenvedvén, mikor a fürdőszolga elkezdte fájós tagjait a flanellal dörzsölni, ordított és káromkodott kínjában. A mi táblabírónk pedig sztoikus nyugalommal állta az operációt, mikor rá került a sor, még csak meg sem szisszent.
- Ugyan, hogy tudja szó nélkül kiállani? - kérdi tőle egyszer a kínzás végeztével az elébb megkínzott.
A mi táblabírónk hamisul nevetett.
- Lóvá tettem a németet; mindig az egészséges lábamat nyújtottam neki, azt dörzsölte.









Jókai Mór: A magyar nép élce


KATONAADOMÁK
NEM!
Az egyszeri embernek szép, de együgyű felesége volt, akit nagyon féltett, kiváltképpen pedig a huszároktól.
Hát egyszer el kellett neki mennie hazulról, mire nézve nehogy valami kedve ellen történjék azalatt, előbb megfogadtatá a feleségével, hogy ha huszárt találnak a házhoz szállásolni, annak mindenre azt felelje, hogy ,,nem"! és azután úgy is cselekedjék.
Jön még aznap a beszállásolt huszár, s rögtön szemébe ötlik a csinos menyecske.
- Ejnye, lelkem teremtette, leány-e maga, vagy menyecske?
Az asszony azt felelte rá, hogy ,,nem".
- Hát tán özvegy? - Nem.
- Ád-e nekem szállást? - Nem.
A katona a sok nemből valamit kezdett gyanítani, s egyet fordított a kérdésformán.
- De csak nem haragszik meg érte, ha itt maradok?
Az asszony arra is azt mondta, hogy ,,nem".
- Főz-e nekem, lelkemadta, jó vacsorát? - Nem.
- De azt nem bánja, ha hozzáülök, mikor készen lesz? - Nem.
- Hát a lovamnak kapok-e szénát? - Nem.
- De azt nem bánja, ha magam hozok neki a padlásról? - Nem.
- Hát bort kapok-e a vacsorához? - Nem.
- De a pince nem messze van, ugye? - Nem.
- Hát egy csókot nem ád-e a bajuszom alá? - Nem.
- De ha én adok magának egyet, azért nem haragszik meg, úgy-e gyöngyömadta?
A menyecske erre is azt felelte, hogy ,,nem".









Jókai Mór: A magyar nép élce


MAJD MAGYARUL
A török háborúk alkalmával a komáromi várkapitányhoz török nyelven írt levelet küldött az ostromló basa, melyben őt a várfeladásra biztatja.
A várkapitány visszaküldte a levelet, erre egy rác tolmácsot küldött a basa a várból, hogy mondja el izenetének tartalmát.
- Eredj vissza a basádhoz - mond a várkapitány a tolmácsnak -, s mondd meg neki, hogy én sem törökül, sem rácul nem értek alkudni, hanem verekedni majd magyarul fogok.









Jókai Mór: A magyar nép élce


NAGY VESZEDELEM
Először volt csatában a rekruta. Fütyölnek a füle mellett a különféle ágyúgolyók. A legénynek nem tetszik a mulatság, s kapkodja a fejét, hol jobbra, hol balra.
Meglátja a vén huszár ezt a dolgot, s rámordul az újoncra: - Ne kapkodd a fejedet, öcsém, olyan bolondul, mert még bele találod ütni valami golyóbisba.









Jókai Mór: A magyar nép élce


HÁBORÚ-SZÓNOKLAT
Erős ágyútűzben volt az újoncsereg.
A vezér beszédet tartott hozzájuk.
- Ne féljetek, fiaim, nem olyan veszedelmes dolog az az ágyúgolyó. Csak minden századik ha talál, minden ezeredik talál.
Azon pillanatban jön egy tizenkét fontos, s a mellette álló segédet sodorja le a lováról.
A tábornok nem hagyja magát azáltal megzavarni, hanem egész lelkesedéssel szól.
- És ha talál, az a legszebb halál!









Jókai Mór: A magyar nép élce


A DRÁGA LIBÁK
Jön a panasz a huszárok ellen: ellopták kilenc libáját a bíróné asszonyomnak. A bíróné asszonyom sem rest, kimegy maga a táborba, felkeresi a generálist, csípőre teszi a kezét, s megereszti nyelvének csatornáit.
- Micsoda istentelenség már ez? Hát a tulajdon hazánk földén sem vagyunk már bátorságban? Hallatlan eset ez Magyarországon, hogy egy asszonynak egyszerre kilenc libáját ellopják! És kik lopják el? Uram fia, maguk tulajdon azon huszárok, akiknek kivont karddal kellene védelmezni a szegény köznép libáit az ellenség ellen. Tulajdon magam tömtem, mellesztettem őket, egy gúnár volt, a többi ártatlan liba; olyan fehér mind a kilenc, mint a csöppentett tökmag, holnapután akartam bevinni a hetivásárra, s íme, nekijön egy istentelen pogány trombitás, mert nem is mondhatom kereszténynek, s mind valamennyinek kitekeri a nyakát. Ez rettenetes, ez hallatlan dolog, generális úr! Ha énnekem satisfactiót nem ád...
- No de adok - szólt közbe a tábornok. - Meg tudná-e kegyelmed ismerni azt a trombitást, aki a ludakat ellopta?
- Ezer trombitás közül is! - bizonyítá a bíróné asszony, pedig annyi trombitást nem szokás egy táborral cepelni.
Csakugyan rá is talált a maga trombitására, ki is nem tagadván a dolgot, ott a helyszínén tíz körméről lekapatott, s a tábornok parancsára olyan negyven bot hegedültetett a lovonülő részére, amilyet csak valaha ingyen osztogattak, úgyhogy vége felé bíróné asszonyom majd a kezét-lábát ette meg a tábornoknak, hogy ne üttesse már azt a szegény katonát, hiszen nem akarta ő, hogy olyan nagyon megverjék, csak hogy egy kicsinyt ráijesszenek, ördög vigye a rongy libáit, kár volt értük szót is emelni; de bánja, hogy idejött! szegény trombitás, no!
De biz a trombitásnak csak egy botot sem engedtek el abból, ami ki volt rá mondva, s bíróné asszonyomnak végig kellett nézni az egzekúciót; el is futott onnan, amint vége volt, s egy szót sem tett többet a libákért.
A kiporozott trombitás pedig felugrott a negyven alól, összeütötte a bokáit, megköszönte a strófot, s estig elfeledték a dolgot szépen.
Estefelé jól kiéhezetten tért meg a táborba a kémjáratból a tábornok tisztikarával, amidőn sátorába érve, jó bográcsos hússzag üti meg az orrát. Odahaza a legények kész vacsorára várták, csak úgy párolgott a bográcsban a jó illatos paprikás lé. Nem is sokat kellett kínálni egyiket is, étvágy is volt hozzá elég, bor is volt, amivel lenyomtassák. Vacsora vége felé kérdé a tábornok:
- Melyitek készítette ezt a pörkölt húst?
E szóra előáll csákójához emelt kézzel a trombitás.
- Szolgálatjára én, nagyságos tábornok úr.
- No ez ugyan jó volt.
- De drága is volt: negyvenen vettem.
(Érts alatta negyven botot.)









Jókai Mór: A magyar nép élce


CSAK MEGKÓSTOLTA
Bort vitt a kisleány haza egy üvegben. Szemközt jön egy katona.
- Mi az, amit viszesz abban az üvegben, kishúgám?
- Bort viszek, katona bácsi.
- Adsza, hadd látom.
- Nem adom én, mert majd iszik kend belőle.
- Úgysegéljen, nem iszom belőle, csak meg akarom kóstolni. A kisleány nem akarta kedvét szegni a hadfinak, s odaadta neki, hogy hát kóstolja meg.
A katona szájára tette az üveget, és le sem vette onnan, amíg mind ki nem itta belőle a bort.
A kisleány csak nézte, hogy hágy-e benne valamit. Mikor aztán látja, hogy üresen adja vissza az üveget, elpityeredve mond:
- Ejnye, katona bácsi, inkább ivott volna kend belőle, mint hogy megkóstolta.









Jókai Mór: A magyar nép élce


A MORDIÁLIS EZREDES
X. ezredes híres volt mordiális természetéről. Odahaza irtóztató zajjal járt mindig; cselédjeit a legkisebb hibáért főbelövéssel fenyegette, s ha megharagudott, úgy ömlött a perpatvar a szájából, mint a kartács.
Volt pedig neki három nagy eladó leánya, kikről azt hitte, hogy nagy kordában tartja őket.
Egyszer mind a hárman, mintha összebeszéltek volna, elszöktek a kedveseikkel a háztól, s titokban meg is esküdtek velök. Az ezredes magánkívül volt dühében. Isten a megmondhatója, mit fog cselekedni azzal a három leánnyal, ha szemei elé kerülnek. Azok nem is merték sokáig mutatni magukat előtte, hanem utóbb holmi anyagi körülmények kényszeríték őket visszatérni az atyai házhoz, s megpróbálni életre-halálra az elkeseredett atya kiengesztelését.
Élet vagy halál? ez volt a kérdés.
A három leány reszketve lépett be az apa szobájába, ki három kardot és három pisztolyt rakva maga elé az asztalra, embergyilkoló ábrázattal fogadta őket.
Azok legelőször is a lábaihoz borultak, s kezeit összecsókolva, telesírták mind a két markát.
Az apa hajthatatlan maradt, arcán egy vonás el nem változott, végre lerázá kezeiről a leányokat, s öklével az asztalra csapva, mennydörgő hangon kiálta:
- Leányok! ördög terringettét! Azt mondom, hogy ez többet meg ne történjék!









Jókai Mór: A magyar nép élce


A POLGÁRŐRSÉG
Megy az utcán a polgárőrség puskával, zászlóval. Nagy a parádé. A városházától jönnek, s mennek a templomba.
Kövér főkapitány járul elöl gyalog, kivont szablyával, s világért hátra nem nézne a századjára, csak úgy kommandíroz.
Egy kis mellékutcán egybe oda lehetne érni a templomhoz, de a kapitány végig akarja vinni az őrséget a piacon, hogy lássa a népség. Amint tehát a kis utcához érnek, az egész század igen természetesnek találja, hogy oda be kell kanyarodni, a kapitányt pedig hagyják egyedül menni, gondolván, hogy valami dolga van neki a piacon. A templom előtt majd összetalálkoznak.
A csapatvezér tehát szépen megy végig kivont karddal a piacon, s amint egyet fordulni kell, elkiáltja magát:
- Jobbra kanyarodj!
Csak akkor veszi észre, hogy senki sem megy utána. A derék polgárok azóta régen a templom előtt állnak sorban, s már ki is pihenték magukat.









Jókai Mór: A magyar nép élce


MI SEGÍT A HÁBORÚBAN?
A francia háborúban volt az inszurgensek között két testvér katona.
Az egyik igen kegyes, szelíd ember, a másik csúnya szájú, káromkodó vitéz.
- Ne imádkozzál, öcsém - szólt a szabadszájú bátya a csata előtt -, mert bizony baj ér tőle.
- De te ne káromkodjál - feddé őtet amaz -, mert meglásd, hogy meglőnek.
Történik azonban, hogy a csatába viszik őket, megütköznek az ellenséggel; s egyszer csak látja a bátya, hogy az öccsét elfogta az ellenség.
Mondtam, hogy így jár, bizonyosan megint imádkozott, aki erre-amarra van! Utánam szedtevette, terringette!
S nekivágtatott, és kivágta az öccsét az ellen kezéből nagy káromkodással.
Egyébiránt nem a káromkodás szokott itt használni, hanem a bátorság.









Jókai Mór: A magyar nép élce


A RÖVID KÁPLÁR ÉS HOSSZÚ REKRUTA
Hórihorgas, hat láb magas újonc került a káplár elé, ki maga nagyon Dávid termetű ember volt.
- Egyenesen állj, előre nézz! - rivall rá a káplár, feltolva öklével az újonc állát.
- Hát ezután mindig így tartsam fejem, és így nézzek, káplár uram?
- Ne is másképp, ilyen-olyan...!
- No akkor hát Isten áldja meg, káplár uram! mi sohasem látjuk egymást többé.









Jókai Mór: A magyar nép élce


SZÁRDELLAMÁRTÁS
Egy fiatal huszárhadnagy, aki szorgalma és vitézsége által közlegényből vitte fel a tisztségig, nem levén iskolázott ember, sokszor beszéd közben olyan balgaságokat mondott, amikért társai kénytelenek voltak őt megigazítani.
Jó katona volt a fiú, de biz ő fizikához és geográfiához nem sokat értett, amire nem lett volna szüksége, ha nem szeretett volna mindenbe beleszólani.
Utoljára azonban mégis megsokallta, hogy őt egyre igazgatják, s csak az alkalomra várt, hogy emiatt erélyesen tiltakozzék.
Az alkalom nem soká késett. Egyszer vendéglőben ebédelt; mellette egy másik vitéz kapitány, aki a pincért odaszólítva, azt mondá neki, hogy hozzon számára marhahúst szárdellamártással.
- Nekem is hozz! - kiált a mi hadnagyunk. - Én nagyon szeretem a szárdellát, Olaszországban gyakran szedtem azt magam is a fáról.
- Ugyan, hallgass már! - szól neki a kapitány. - Szedtél te magas mennykőt, nem szárdellát a fáról.
Felpattant erre a hadnagy.
- De már kikérem magamnak, hogy én rajtam ne tessék iskolamesterkedni. Ha valami bolondot mondok, nem bánom, tessék rajta kacagni, de amit bizonyosan tudok, abból nem hagyom magamat kiforgatni.
- Jól van, öcsém, jól - szól neki a kapitány -, de csak azért ne kiabálj oly nagyon, mert lehet ember, aki nem szereti, ha olyan nagy hangon beszélnek hozzá.
- Én pedig ilyen hangon fogok beszélni, s ha nem tetszik, helyt állok érte.
Szó szót adott, utoljára is az lett a vége, hogy a két hadfi vette a kardjait, meg sem várták a szárdellamártást, hanem felmentek az ebédlő termébe, s ott tanúik jelenlétében párviadallal intézték el a dolgot.
A kapitány eleinte csak védőleg tartotta magát, hanem amint a hadnagy egyre tüzesebben kezdte szorítani, végre ő is odavágott neki azután egyet, s azt a vágást a mi tisztünk a képére kapta.
Abban a percben zsedkendőjét a kapott sebre nyomva, hirtelen engesztelődve szól ellenfeléhez:
- Ejnye teringettét, csakugyan igazad volt. Most jut eszembe: nem szárdella volt az, amit én a fáról szedtem, hanem kápri.









Jókai Mór: A magyar nép élce


FINOM KÜLÖNBSÉG
- Kend ma megint részeg? - kérdi az őrnagy egyik pongyola kinézésű huszárját. - Jelentem alássan - felelt ez -, ez még a tegnapi.









Jókai Mór: A magyar nép élce


TUDJA A MÓDJÁT
Egy szállásoló huszár töltött káposztát kapott ebédre gazdasszonyától, s kibontogatván a káposztákat, a tölteléket megette, a leveleit otthagyta. Mit látva a gazdasszony, kérdi: mért cselekszi azt, hogy csak a tölteléket eszi meg, a leveleit meg otthagyja? - Azért - felel a huszár -, hogy holnapig töltsön bele kelmed újra.









Jókai Mór: A magyar nép élce


A JÓKEDVŰ KATONA
Biz azt ítélték János vitézre, hogy felakasztják; hiába akarta tréfával elütni a dolgot, az auditorok nem hagynak magukkal komázni, azt mondták rá, hogy mars az akasztófához.
Csak annyit kért, hogy engedjék legalább, hogy odáig pipázva mehessen, mert azután úgysem igen fog ráérni többet. Megadatott ez a kívánsága.
Egész a vesztőhelyig szítta a kapadohányt s fújta a füstjét a profuz szeme közé; az akasztófa alatt azonban azt mondta neki a hóhér, hogy tegye le azt a pipát, mert nem fér a nyakához tőle.
- Szép kis hóhér kend, ha még ettül a pipátul sem tud felakasztani.
Nagy huzalkodásra végre ő lett az okosabb: enged; leteszi a pipát az akasztófa tövébe, megtámasztja szépen; azzal felmászik a lajtorján, nyakába akasztja a kötelet.
- No hát?
Ekkor jön a fehér zászló, mondják neki, hogy kegyelmet kapott. János vitéz megint leszáll csendesen a hágcsón; megy a pipához, s keseredve tapasztalja, hogy az már kialudt.
- Mondtam, hogy addig haszontalankodnak az emberrel, amíg a pipája is kialszik! - szól bosszúsan, hátrafordulva a gratulálókhoz.









Jókai Mór: A magyar nép élce


SZÍNÉSZI ADOMÁK
EGY KIS TÉVEDÉS
Egyszer Szekszárdon valami darabot adtak, melyhez a színi személyzeten kívül némi statisztéria is kellett, amit rendesen a városi hajdúsággal volt szokás betölteni.
A próbán tehát felállítja a rendező az őröket, egyiket jobbról, a másikat balról, s megmagyarázza nekik a dolgot.
- Kend itt fog állani jobbról, kend meg amott. Mikor én kilépek a gunyhóból, kendre rálövök, arra kend a hasához kap, összerogyik, s azt kiáltja, hogy ,,meghaltam"! kend pedig, másik, elszalad, és azt kiabálja, hogy ,,segítség! segítség!" Értették jól?
- Megértettük.
Este az előadásnál az ügyelő meg találta cserélni a két hajdút, a jobbról lévőt állította balra, a balról lévőt jobbra; mikor aztán kijött, amelyiknek gyilkolódzni kellett, s rásütötte a pisztolyt az egyikre, amelyik a háta mögött állt, akit senki sem bántott, az rogyott össze ordítva, hogy ő meghalt; az pedig, amelyiket agyonlőtt, elszaladt, torkaszakadtából kiabálva: segítség! segítség!









Jókai Mór: A magyar nép élce


A NYELVZAVAR
X., ki idővel igen jeles buffóvá nőtte ki magát, hajdanában, mikor még vidéken színész volt, egyszer a ,,Havasi rémkirály"-ban a tündérországi csőszt adta, akinek egy helyen ezt kell mondani:
- Az én szakállamat minden reggel a hajnali szellő nyesi le.
Ő tehát, nem egészen lévén még ekkor birtokában a nyelvnek, ilyenformát monda:
- Az en szakalamat minden regel a hajnali szelő lesinye.
Rögtön észrevette, hogy hibázott, s kiigazítá:
- Nyelesi.









Jókai Mór: A magyar nép élce


A SÚGÓ HARAGJA
Elkergették a súgót, mert nagyon részeges volt. A szomszéd városban új truppra találván, közibök elegyül.
- Hát te hol jársz itten? - kérdi tőle egy ismerőse, kinél rögtön otthon tette magát.
- Megharagított a társaság - szól ez leeresztve tokáját - s elcsaptam őket magamtól.









Jókai Mór: A magyar nép élce


A GONOSZ ARCKÉP
A ,,Tündérlak Magyarországon" című darabban az obsitos huszár szerepét játszó színésznek egy arcképet kell megtalálnia az asztalon, melyben saját magára ismer, s csodálkozva felkiáltania:
- Nini! Hisz ez én vagyok!
Előadáskor játszótársai, a selmák, a kérdéses arckép helyett egy majmot találtak a rámába tenni, s a szegény huszárnak le kelle küzdenie a furcsa arckép látására támadt bosszúságát, és nevetésvágyát, s szépen elmondania:
- Nini! hisz ez arcképem.









Jókai Mór: A magyar nép élce


MŰKEDVELŐK
Egy Temes megyei faluban műkedvelők játszottak jótékony célokból. Legelső előadásuk tárgyául ,,Grizeldisz"-t választották.
A darab mindvégig rendkívül tetszett, a férfiak tapsoltak, örültek és brávóztak, látván mint gorombáskodik Percival a feleségével.
- Nagyon jól van, igen bölcsen van, így kellene lenni mindenütt! Hadd tanuljanak belőle az asszonyok!
Jön azonban a darab vége, Grizeldisz ártatlansága kiderül, s a sértett asszony nem akar többé visszamenni a férjéhez.
- Mit? micsoda dolog ez? - kiált fel a közönség. - Vissza, Grizeldisz! vissza kell menni uradhoz! engedelmeskedni kell az asszonynak, visszamenj Grizeldisz!
Persze a műkedvelő Grizeldisz szerepében nem volt az, hogy visszamenjen, improvizálni pedig nem tudott, s miután a közönség krumplival kezdett hajigálózni, abba kellett hagyni a darabot, a műkedvelők az elégett gyertya s felhasznált pirosító árában elmarasztaltatván.
Másnap a műkedvelő igazgató házrul házra járt, tegnapi vétségeért ünnepélyesen megkövetve a pártfogókat, s aznap estére újra kihirdeté Grizeldiszt, nyilván kiíratva a színlapokra, hogy Grizeldisz ez alkalommal, mint engedelmes és hűséges hitvestárshoz illik, férjéhez, tekintetes és vitézlő Percival úrhoz igenis vissza fog menni.









Jókai Mór: A magyar nép élce


LÁSSUK MÁR A MEDVÉT!
Honnan támadt ez a szójárás hosszadalmas színművek unalmas párbeszédeinél?
Kecskeméten van egy faja a tanyán lakó embereknek, kiket rövidség okáért neveznek gányóknak.
Ritka nap veti be őket a városba, csak ha esett állat bőrét kell a gazdához bevinni, vagy mikor elfogyott a tarhonya, e jeles művészeti terménye a kecskemétkőrösi iparnak, mely szerint az egyszer lisztté őrölt búzát még egyszer búza formába igyekeznek visszavarázsolni.
Tehát egy ily kivételes napon meghallja a tanyalakó, hogy komédia lesz Király Károly uram pajtájában. Neki, mint alább látandjuk, igen szép fogalmai voltak e neméről a gyönyörűségeknek, s azoknak előélvezetében felvette magát a kakasülőre, lefizetvén az öt garasokat.
A függöny tetszett neki, de ami a függöny után következett, az nem állta ki a kritikáját: valami vékony színdarab volt az hosszú beszédekkel.
A gányó csak várja, hogy mikor lesz már vége a párbeszédnek, az egyik elhagyná már, a másik megint újrakezdi. Ez elmúlik, akkor meg az ottmaradt személy még magánybeszédhez fog, rettenetes gumielasztikumból készült véghetetlen magánybeszédhez. A gányó sem tűrheti már tovább, hanem lekiált onnan a paradicsomból:
- Nem ér semmit az a sok beszéd, ifjasszony; nem ütjük avval el; lássuk már a medvét!









Jókai Mór: A magyar nép élce


KIS BOTLÁS
Egy később közkedvességű énekes színésznőnkkel történt az, hogy nagyon ifjú korában valami apródot kellett neki játszani, kinek csak néhány szava van a játékban, mindössze is annyi, hogy be kell jelenteni az ezredes úrnak, miszerint a leves az asztalon áll.
Amint kilépett az apród a színpadra, akkor látván először életében közönséget, úgy megzavarodott, hogy ijedtében ahelyett, hogy ebédelni hívta volna az ezredest, neki magának, az ezredesnek azt mondta, hogy - ,,az ezredes úr meghalt".









Jókai Mór: A magyar nép élce


A ,,LÁZADÓ ZSIDÓK"
Semmi sem nehezebb újonc színészre nézve, mint nehány sorbúl álló mondást elszavalni a színpadon.
Történt egyszer a ,,Lázadó zsidók" című darabban, hogy egy kezdő színésznek két foglyot kell bevezetni, s elmondani hozzá:
- Íme, ezek azon gonosz lázadók, kik nem tekintve a békeszerető tűzhelyek nyugalmát, istentelen fondorkodásaikkal felháboríták a közbékességet, s útközben társaik szétveretésével, szökni akarván, elfogattattak stb. stb.
Ezt kellett volna elmondani a jó fiúnak.
A jó Megyeri éppen egy keresztfára volt kikötözve, s nagyon borzasztó volt a jelenet, a nézők hajszálai az ég felé kezdtek emelkedni, midőn beállít az újonc színész a két fogollyal, s elkezdi a cifra mondást:
- Íme, ezek azok...
De ennél tovább nem tudott menni. Hiába beszélt neki a súgó, hallani is azt olyankor! Egy szót sem szólt többet, hanem e helyett a hosszú mondás helyett végignézett a foglyokon, s véghetetlen gyűlölettel és megvetéssel monda:
- Né! Atta zsidaja!
Elkezdett erre Megyeri kacagni ott a keresztfán, rá az egész közönség hangos hahotával, és a meggyilkolt zsidók mind fennhangon kacagtak. Azóta sem lehet a pesti színpadon többet adni a ,,Lázadó zsidókat", mert amint azon helyre kerül a játék, mindenkinek eszébe jut az ,,atta zsidaja", s rögtön vígjáték lesz a komoly színműből.









Jókai Mór: A magyar nép élce


A SZÍNPADI FORRÁS
Egy kisvárosi színpadon nagy látványos előadáshoz készültek. Maga az igazgató, egyszersmind drámaszerző és hős, saját jutalomjátékára készíte egy nagyszerű darabot ily cím alatt:
,,A Szahara csodái, vagy a puszták fiának nevezetes viszontagságai" - vitézi játék öt szakaszban, táncokkal, énekkel, tablókkal, mozgó vadállatokkal, tűzokádó hegyekkel és élő forrásokkal.
Az igazgató jó hírben álló férfi volt, ki mindazt, amit a színlapon ígért, teljesíteni is szokta, s becsülendő furfangossággal kicsinált felkelő napot és elsüllyedő várost a maga eszéből. A fenevadak, kikkel a puszták fia harcol, szépen kiteltek a helybeli diákokból, még elefánt is jött elé, abba kettő lévén dugva, kik közül egyik a két első, másik a két hátulsó lábát képviselte - vagyis talpviselte; a szerecsen bajadérek, kik a puszták fiát álmában körültáncolják, besuvickolt képű szolgálók voltak, a flamingó szerepét az igazgató gólyája cinóberrel befestve játszotta, a megjelenő tűzokádó hegy torkából maszkírozott rakéták fityfirikelték az omló tüzet és lávát, és mikor a hó elkezd esni a Szahara pusztáján, az igen szépen lőn visszaadva apróra tépett papirosokkal, miket a padlásról szórtak.
De semmi sem tanúsítá az igazgató leleményességét jobban, mint az eleven forrás, mely a föld alól kitör. A puszták fia tudniillik, miután a puszták csodáit részint agyonverte, részint elszaladt előlük, maga is eltéved a Szaharában; a homokkal behintett színpad élethűn ábrázolja, milyen irtóztató kopár sivatag ez az afrikai Hortobágy; sem enni, sem inni való azon nem találtatik; itt végre megtört erővel, tikkadtan, szomjasan lerogyik a földre a puszták gyermeke, s felsóhajtván így szól: ,,ah Mahomed, tégy értem csodát, s nyiss forrást e pusztában szomjam enyhítésére."
Erre azonnal felbuggyan egy bőséges vízsugár a színpad közepéről, melyben a hős megenyhítve szomjazó ajkait, így viszonz: ,,köszönöm ezt neked, Mahomed, hogy meghallgattál."
Ezt úgy csinálta ki a furfangos igazgató, hogy fúratott egy lyukat a színpad közepén, az alá odaállított egy dilettáns statisztát egy nagy kézifecskendővel, kinek jól lelkére lőn kötve, hogy amint a fentebbi szavakat hallja, jó eleve odatartván a fecskendő végét a lyukhoz, annak egész tartalmát ügyesen lője fel.
A próbákon mindez a leggyönyörűbben sikerült: tánc és ének pompásan ment, a diákok úgy bőgtek, hogy senki sem mondta volna, hogy nem igazi oroszlányok. A földalatti forrás is, amint a jelszót hallotta, nem késett megjelenni: maga Mahomed, ha akarta volna, sem produkálhatta volna szebben az artézi kutat a Szaharában.
Történik azonban, hogy az előadás folyama alatt a puszták fia elragadtatva művészi ihlettsége által, s elevenen képzelve magában, hogy az irtóztató pusztaságnak közepette eltévedt, midőn tikkadtságtól aléltan lerogyik, éppen rá talált ülni arra a lyukra, ahol a forrásnak meg kellett jelenni, s ott nagy könyörögve elmondja: ,,oh Mahomed, tégy értem csodát, s nyiss forrást szomjam enyhítésére."
Az alant álló vízi ember, hallván a jelmondatot, nem késett a fecskendő egész tartalmát rögtön az illető nyíláson felküldeni, mire a puszták fia, odakapván mind a két kezével, felkiált:
- ,,Köszönöm ezt neked, Mahomed!"









Jókai Mór: A magyar nép élce


TUDJUK MÁR
Egy időben szokás volt, hogy a vidéki színésznők, midőn valamely városban jutalomjátékuk adatott, ahol már azelőtt is játszottak, a függöny első fellebbentével ezen költői monológot tarták a közönséghez:
,,Akként érzem magamat, miként a vándor, ki hosszas útról visszatérve, szétnéz kedvesei között, s megszámlálva őket, úgy találja, hogy senki sem hiányzik közülök."
Ez a mondás annyira sztereotíp volt már, hogy előre könyv nélkül tudta minden ember.
Egyszer Nagyváradon egy ifjú bazsarózsa szinte elkezdé a frázist:
,,Akként érzem magamat, miként a vándor..."
Hirtelen felkiált rá egy hang a közönségből:
- Tudjuk már jól! ,,ki hosszas útról visszatérve, szétnéz kedvesei között, s megszámlálva őket, úgy találja, hogy senki sem hiányzik közülök." Térjünk a darabra!









Jókai Mór: A magyar nép élce


STATISZTIKAI ADATOK
Valami honi anglus, akinek nem volt egyéb dolga, kiszámította, hogy amióta a pesti Nemzeti Színház megnyílt: L** megházasodott 512-szer, főbelövetett 83-szor, leszúratott 62-szer, természetes halállal meghalt 101-szer, méreggel kivégeztetett 75-ször, öngyilkos volt 103-szor, csatában elesett 87-szer, megőrült 68-szor, kisebb-nagyobb gyilkosságokat követett el 207-et, ezekért börtönbe vettetett 104-szer, halálra ítéltetett 53-szor, kikerülé a büntető igazság kezeit 50-szer, ehelyett azonban ártatlanul szenvedett mindenféle testi büntetéseket, a láncoktól a keresztrefeszítésig - nem számítva a bukott drámákban betanult emberkínzó monológokat - 229-szer. Nőket rabolt 215-ször; hogy hány nőszívet rabolt el valójában? arról hallgat a krónika.









Jókai Mór: A magyar nép élce


HALOTTAK BESZÉDE
Nagy embergyilkos darab adatott valamely színpadon, a játékszemélyzet nem volt elég a meghalásra, ki kellett bérleni még valami tíz hajdút a várostól, akik a művészet iránti tiszteletből megengedjék magukat ölni.
A szerepek jól betaníttattak, rakásra kell hullani a sok lövés után, ez igen egyszerű.
Egyszerű bizony, de fatális arra nézve, aki legalul esik; aminthogy úgy is lett.
Két-három embert csak eltűrt a legelébb elhullott dalia a hátán, de mikor már a negyedik is ráesett, felmordul rá szóval:
- Eredj rólam, öcsém, mert agyonnyomsz egybe!
- Én menjek? - szólt a megdicsőült -, de én ugyan nem mehetek, mert én meghaltam.









Jókai Mór: A magyar nép élce


INSZURGENS, KORTES
AZ ELŐÖRS
Az inszurgens had künn a mezőn táboroz.
A laktanya előtt nadrágba dugott kézzel ül a strázsa és pipázik. Jön az őrvonat, élén az ezredessel, a strázsa jól látja őket, de a fülét sem billenti.
- Mi dolog ez? - riad rá az ezredes - nem tudja kend a kötelességét? miért nem kiált ,,fegyverre"?
- Van eszem - felel a silbak rendületlen pipával a szájában -, mikor azok odabenn a meleg szobában makaóznak, ordíthatok én, ameddig tetszik, mégsem jőnek elő.









Jókai Mór: A magyar nép élce


EBNEK PARANCSOLSZ
- Jobbra nézz! - kiált az inszurgens kapitány.
- Ebnek parancsolsz, csak azért is balra nézek! - mondá a glédába szorított nemes.









Jókai Mór: A magyar nép élce


KORTESBESZÉD
Kortessereget vezetett a hírhedett kortesvezér a szatmári tisztújításra.
Mikor a városon kívül az akasztófához érnek, ott megállítja őket; egy üres hordót leállíttat a középre, arra szószék helyett feláll, s e szavakat intézi hozzájuk:
- ,,Tekintetes karok és rendek!
Ím e szent helyen, melynek árnyékában a tekintetes karok és rendek nem egy ősének csontjai nyugszanak, el kell mondanom azon egynehány szót, mely szívemet nyomja.
Tudva van a tekintetes karok és rendek előtt, minő nagy és nemes jogok gyakorlatára sereglettünk mi össze, de tudva van az is, hogy e szent jogok csak addig lehetnek tisztelve, amíg tisztátalan kezek nem nyúlnak hozzája.
Nem azért, mintha én a tekintetes karok és rendek morális karakterében kételkedném, de mégis, minthogy mindennapi dolog, hogy az ember ott is megesik, ahol nem akarja, felszólítom a tekintetes karokat és rendeket együtt és különvéve, hogy ha van közöttük olyasvalaki, aki ellenállhatatlan kívánságot érez magában a más lovát avagy ökrét eltulajdonítani, még van idő, térjen magába, váljon ki közülünk, s ne fertőztesse meg e szent nemzeti ünnepet!"
Erre a szóra rögtön kivált a többiek közül három dadai legény, visszafordultak és szépen hazamentek.









Jókai Mór: A magyar nép élce


ISMERETSÉG
Elázott a kortes és a földön feküdt.
Odamegy egy kutya, s elkezdi a képét nyalni.
- Ne csókolj, ne csókolj - szól ez eltolva magától az ismeretlen hízelgőt. - Úgyse te lész a vicispán.









Jókai Mór: A magyar nép élce


HÁROMSZÉK
Handabandázott a kortes a megyegyűlésen.
Egyszer azzal torkolja le valaki:
- Hallgasson kend, hisz kend nem is nemes ember!
- Én? nem nemes ember! - kiált fel a kortes - de ugyan az vagyok, mégpediglen háromszéki.
- Az bizony - szól rá ellenfele hirtelen: - borszéki, csapszéki és mészárszéki.









Jókai Mór: A magyar nép élce


VÉREN SZERZETT SZABADSÁG
Újdonsült nemes ember, kinek apja mészáros volt, szörnyen debachált az adófizetés ellen a megyegyűlésen.
- Nem hagyjuk, nem engedjük a mi véren szerzett szabadságunkat.
- Véren ám! - kiálta fel valaki - de ökörvéren.









Jókai Mór: A magyar nép élce


BÁMULOK ÉS BORZADOK
Kelletlen szónok készült a beszédhez a megyegyűlésen, kinek még a népszerűtlenségen felül az a szerencsétlensége is volt, hogy képét szörnyen elverte a ragya.
Előre látható volt ábrázatjából, hogy egetverő szónoklathoz készül, melyet meg is kezdett ekképpen:
- Tekintetes karok és rendek! Bámulok...
Erre a szóra felkiáltott valaki a tömegből:
- Pedig mi nem vagyunk új kapu!
A szónok kissé megzavarodott a támadt kacagásra, de ismét rendbeszedte magát, s kétszerte nagyobb méltósággal kezdé rá újra:
- Borzadok...
- Talán tükörbe nézett? - kiálta fel újra az előbbeni hang; a kacagás általános lőn, a szónok kénytelen volt bosszúsan abbahagyni a beszédet, s visszaülni helyére.









Jókai Mór: A magyar nép élce


PAPOK, DIÁKOK
A CAPTIOSUS KÉRDÉS
Körutat tett az esperes, kire az volt a kádencia, hogy a kákán is csomót keres, és szörnyen egzaminálta a jámbor papokat, akik útjába estek. Nem lévén egyéb dolga, mint azon törni a fejét, hogy kit hogy akaszthasson meg, mindig tele volt captiosus kérdésekkel, mik annyiban különböztek a találós meséktől, hogy megfejtésüket maga sem tudta.
Egyikbe azzal kötött bele, hogy milyen fa volt az a Sittim fa, amiből Noé a bárkáját készítette. Másikba azért kapcáskodott, hogy édes volt-e vagy sós az a manna, amit a zsidók a pusztában ettek. Majd meg az volt a baja, hogy Ábrahám idejében kinek a képe volt a zsidók pénzeire verve. Volt, akitől azt akarta megtudni, hogy mi történt volna, ha Ádám csak Évát engedte volna enni abból az almából, és maga nem részesült volna benne. S több efféle.
Egyszer betér a csegei paphoz, s előfogva a jóembert, ily furfangos kérdést intéz hozzá:
- Hát tisztelendő uram, mondja csak, mivel keresztelne, ha víz nem volna?
A mi papunk szépen megfogta az esperes kezét, s odavezette az ablakhoz.
A Tisza akkor éppen úgy ki volt áradva, hogy az egész környék tengervíz alatt feküdt, s a ludak úszkáltak a paplak sövénye előtt.
- Nézze kigyelmed, nagytiszteletű uram - mond a pap -, vizünk van, hála Istennek, elég.
- Igen, de ha nem volna?
- Bizony jó volna, ha nem volna; de mikor ott is van, ahol nem kellene.
- Igen, igen! De hát tegyük fel, ha éppen nem volna?
- De nem tehetjük fel, mert éppen kapum előtt folyik a Tisza.
- És hát ha a Tisza nem volna?
- Akkor merítenénk a kútból.
- Ugyan értsen meg kegyelmed: ha az egész világon nem volna semmi víz, mivel keresztelné a szülötteket?
- Megkeresztelném őket borral.
- És hát ha bor sem volna?
A pap szemébe nézett az esperesnek.
- De uram, ha bor nem volna, nem is lennék én akkor csegei pap.









Jókai Mór: A magyar nép élce


KI TEHET A SZOMJÚSÁGRÓL?
- Hallja maga humanissime - szól a rektorprofesszor a diákhoz -, azt hallottam, hogy maga iszik.
- Kérem alássan, ha szomjazom.
- Igen, de maga bort iszik.
- Kérem alássan, ha bort szomjazom.
- Igen, igen, de maga - sokat iszik.
- Kérem alássan, ha sokat szomjazom.









Jókai Mór: A magyar nép élce


SIETSÉG
,,Sohase essem szerencsétlenségbe."
A nagy pergés közben elbicsaklott a gyerek nyelve, s ilyenformán ütött ki az olvasott sor:
,,Sohasem ettem szerecsent lencsébe."
- Bizony fiam, azt még én sem ettem - monda rá jó képpel az öreg esperes.









Jókai Mór: A magyar nép élce


A VÉN PAP
K...-en lakott egy vén, igen vén pap.
Egyszer halottat kellett búcsúztatnia.
Ez alkalommal ily vigasztaló szavakat intéze gyülekezetéhez:
- Meghalunk mindnyájan. Meghal utóbb Rúz Márton uram is, de még talán én is.









Jókai Mór: A magyar nép élce


HOSSZÚ PRÉDIKÁCIÓ
Egy tisztelendő lelkipásztornak az a gyászos szokása volt, hogy iszonyú hosszú prédikációkat mondott híveinek.
Nem délelőtt, hanem délután veté haza a lelki nyájat, ha egyszer ő esztrengára fogta őket.
Egy meleg pünkösdi napon szinte belevágott leghosszabb prédikációi egyikébe. Már delet is harangoztak, ő még mindig rakta az igét.
A hívek jó sort aludtak már, egy-kettő megéhezett, felkelt és hazament, utána a többi, utoljára úgy elszállinkóztak, hogy nem maradt ott más, csupán az egyházfi.
Az is csak várja egy darabig áhítatosan az áment; végre látja, hogy a pap mindig csak beljebb megy az értekezésbe, nem hogy kijjebb jönne belőle, erre az is elveszti a hitét, s megrántva a pap stóláját, felszól hozzá:
- Tisztelendő uram! Ide teszem a kulcsot a pulpitusra; majd ha elmegy, zárja be, kérem, maga után az ajtót.









Jókai Mór: A magyar nép élce


JÓNÁS MEG A CETHAL
Jónásról volt szó, meg a cethalárul. A tisztelendő annyira belekeveredett a cethalba, hogy ki nem tudott belőle keveredni.
,,Mert valamiképpen Jónás elnyelé a cethalat...
Nem is úgy...
Hanem valamiképpen a cethalat elnyelé Jónás...
Azaz hogy...
Valamiképpen Jónás által elnyeletteték a cethal..."
Így aztán jól volt.









Jókai Mór: A magyar nép élce


AZ ELFORDÍTOTT LAP
A legátus ünnepi kommúnió alkalmával olvasott a bibliából.
A felvett rész szólt a patriarchák életéről, aholott e szavakat olvasá az utolsó sorban:
- Ismerte vala pedig Ábrahám Sárát...
Itt fordítania kellett. De egyszerre két levelet talált fordítani, s ottan már a Noé bárkájáról volt szó, minélfogva ez lőn az épületes folytatás:
... és bekené vala annak fenekét szurokkal.









Jókai Mór: A magyar nép élce


CSOKONAI A SZAKÁCSKÖNYVVEL
Egy genialitásáról ismeretes legátus egyszer egy csupa jókedvű compossessorokból álló faluba vetődött innepekre. Elmés ötleteiért, vidámságaért egyik társaságból a másikba vitték, s az utolsó ünnep délutánján, mikor ebéd után a bor jól a fejükbe szállt az uraknak, azt a tréfát gondolták ki, hogy a legátus prédikációs könyvét elcserélték egy hasonló táblába kötött - szakácskönyvvel.
A legátus nem vette észre a cserét, s amint a harmadikat beharangozták, fogta a könyvet, hóna alá csapta, s ment vele a templomba.
Ott a katedrában felállva, elmondá imádságait, s azzal felnyitá a könyvet, ahol bele volt téve a jegyzék, s nagy gondatlanul elkezdé olvasni, ami szeme elébe jött, azt gondolva, hogy a jól ismert textust fogja ott találni.
- Az ecetet...
(Valami ecetes étel leírása lehetett ott.)
Itt egyszerre észrevevé tévedését, s anélkül, hogy legkisebbé megzavarodnék, rögtöni lélekjelenléttel folytatá:
- Az ecetet elvevén Jézus, azt mondá: minden elvégeztetett! S erre oly hatalmas prédikációt vágott a hirtelen fölvett alapigékről, hogy hallgatóinak szemök-szájok elállt bele.









Jókai Mór: A magyar nép élce


A LEGÁTUS ÉS A BÍRÓ
Egymás mellett ültek a legátus és a városbíró.
Prédikáció alatt a templomokban hosszú póznára akasztott perselyeket szokás nyújtogatni, miket a hívek padhosszant kezelnek végig, önkénytes adományaikat helypénz címe alatt belerakva, általános szokás szerint egy krajcárt.
Amint közelgett a persely, a bíró kivett egy rézgarasost, s kitette maga elé. A legátus egy kétgarasost tett ki.
A bíró erre nemes vetélkedésből kitett még egy ezüst ötöst. A legátus kitett egy tízest.
A bíró haragosan nyúlt zsebébe, s elővőn egy ezüst húszast.
A legátus kitett hármat.
A bíró erre dühbe jött, s kivágott egy koronás tallért, s amint jött a persely, belecsördíté mind, amit maga elé rakott.
A legátus pedig szépen visszatette zsebébe a húszast is, meg a tízest is, s odaadá a két garast.









Jókai Mór: A magyar nép élce


A LEGÁTUS ÉS A PECSENYE
A szegény ügyetlen diák először ment ki életében a kollégiumból, hogy embereket lásson, valahova legációba.
Kérdezősködik tapasztaltabb társaitól, hogy mit tegyen ő, ha valahova vagy ebédre, vagy mi találják hívni, úri házakhoz, nehogy valami balgaságot kövessen el.
- Semmit se tégy, mondának neki, hagyj rá mindent, amit mondanak, s egyél meg mindent, amit elődbe tesznek.
Szokás azonban magyar helyeken, hogy a pecsenyét nem aprítják fel a konyhán, hanem behozzák az asztalra, s ott metélik széjjel az egész vendégsereg szeme láttára, hogy mindenki gyönyörködhessék egyenként mindegyik falat ízletes lekanyarításában, úgyhogy az eldarabolás az asztal fő-főgyönyörűségei közé tartozik, s rendesen a legifjabb embert szokta illetni.
Hoznak tehát egy egész pulykát, a legátus levén legfiatalabb ember az asztalnál, elébe teszik. Ez csak néz egy darabig szemre-főre, hogy hát ezt mind neki kell megenni, utóbb is nagy sóhajtva nekifog a roppant állatnak, levág belőle egy darabot, azután a másikat, s egyenként elkölti szépen. Mikor a végére jutott, már akkor majd kiugrott bele mind a két szeme.
A háziúr azt gondolta, hogy vendége hatalmas étvággyal lehet ellátva, int az inasnak, hogy tegyen elébe még egy kacsát.
A legátus erre felkapja a kést a kezébe, s rákiált:
- Ide ne hozd, aki lelked van, mert mindjárt elvágom a kezedet.









Jókai Mór: A magyar nép élce


DIÁKCSÍNY
Megy a debreceni kisdiák a piacon, kezében egy fél cipó, melynek kivájta a bélét.
Hosszú sorban ülnek a fal mellett a mindenféle csemegéket áruló kofák, egy közülök nagy nyitott hordóban eresztett mézet árul.
A kisdiák megáll előtte kegyesen, s azt kérdi:
- Mi ez, nénémasszony?
- Méz, fiam, méz.
- Néz? Már hogy nézne ez, nénémasszony?
A kofa már éppen szidni készül a fiút, midőn azt egy másik cimborája megtaszítja hátul, s a fiú könyökig esik bele a mézesfazékba, mégpedig az egész félkenyérrel egyetemben, mely a kezében volt, s melyet amint kihúzott, tele lett mézzel, s még neki állt feljebb, hogy mármost az ő cipóját elrontották egészen. Alig bírta a jámbor kofa megengesztelni, hogy ne sírjon, hiszen meg lehet azt úgy is enni.









Jókai Mór: A magyar nép élce


A DIÁKOK ÉS A BAKTER
Nem tudtak aludni a diákok a kollégiumban az éjiőr kiabálásától. Egyszer este tíz órakor beszólítják a contrascribához.
- Legyen olyan jó, édes barátom.
- Csak tessék velem parancsolni.
- Aztán meg egy pohár bort is kap.
- Köszönöm, nem kell az nekem; hanem azért megiszom.
- Hát nem tenné meg azt a szívességet, hogy minden reggel három órakor itt, az én ablakom előtt kiáltaná el az órát, de csak jó hangosan, hogy felébredjek rá, mert mindig fel kell kelnem a sok dolog miatt. Aztán minden este kap egy pohár bort.
- Szívesen, uram. Egyiket sem mulasztom el.
Teljesíté is pontosan. Este tíz órakor megjelent a pohár borért, s éjfél után minden órát beordított az ellenőr ablakán.
Ez így ment szépen öt napig, hatodik nap este kifigurázták a legényt a diákok.
- De iszen sohasem kap kend itt több bort; most mondja a szenior, hogy kendnek csúnya kötelessége itt a kollégium előtt kiáltani az órákat, mégpedig ingyen.
- Mégpedig ingyen? - kiált fel kifordult képpel a bakter - azt szeretném látni, ki parancsolja meg nekem?
S ettől fogva nem kiáltott több órát a diákoknak.









Jókai Mór: A magyar nép élce


NEM TALÁLJÁTOK SZÁLDOBÁGYOT SZÁLDOBÁGYBAN
N. N. debreceni lelkész híres volt hatalmas hitszónoklatairól, mely prédikációkat a nagyobb diákok azután maguknak leírván, legációk alkalmával szintén elmondogattak kisebb eklézsiákban.
Volt e prédikációk között egy, melyben különösen debreceni híveinek szól a lecke, mindenféle bűneikért megdorgálva őket nagyban, s azzal végezve minden részét beszédének, hogy ha így halad a népség visszás tetteiben, idestova ,,nem találjátok Debrecent Debrecenben".
E beszéd roppant hatást idézett elő: a népség nem győzte eléggé emlegetni, mennyi igazat beszélt a tisztelendő úr, miután azt mindenki el szokta ismerni, hogy a világ általában igen gonosz, minket magunkat kivéve.
Vala pedig a tanulóifjúság között egy száldobágyi fiatalember, kit kicsiny diák korától kezdve a száldobágyi eklézsia tartott élelemmel, s ki végre annyira nővén, hogy ő is legációt választhatott magának, szülőföldét kérte ki, s azt megnyervén, elővevé a nagytiszteletű úr hírhedett prédikációját, s elmondá azt a nagyérdemű eklézsia roppant ijedelmére; ekként végződvén a beszéd minden része:
- Idestova nem találjátok Száldobágyot Száldobágyon."
Az érdemes presbiterek csak hajtogatták a fejeiket az egész dorgálás alatt, mikor aztán vége volt az isteni tiszteletnek, odamegy a kurátor uram a legátushoz.
- Hiszen humanissime, jól van ez, jól; de az csak mégsem illik, hogy mi kendet cibaljuk[1], kend pedig bennünket cibál.

[1] Konyhadiáksággal annyit tesz, mint ,,élelmezzük".









Jókai Mór: A magyar nép élce


AZ IS ÉR VALAMIT
Ki volna elégedettebb, ki büszkébb, mint a fiatal ember, aki a világba lép.
Egy kedves lelkész ismerősömtől hallottam ez anekdotát elmondatni, mely ővele magával történt.
Éppen akadémiákról érkezett haza, s tanári állomásra volt kandidálva, mely vágyainak netovábbját képezé, s a legtisztesb álláspont volt nagyravágyása előtt.
Időközben meglátogatá Füredet, s alig hihette volna el, hogy ott most nálanál nevezetesebb ember is lehessen, ki az akadémiákról jött, s professzori székre hivatalos.
Egyszer reggel kimegy a vendéglő elé, hol többen is reggeliztek, s meglátva egy igénytelen öregurat egy szögletben üldögélni, odaül mellé ifjúkori önbizalommal, s nagyvilágban jártas hangon kiált a pincérre, hogy hozzon neki kávét.
Az öreg úr szép lassan jelenti a pincérnek, hogy neki is hozzon egy pohár tejet.
- Hát öreguracskám, tejecskét? - szólt belekötve az ifjú szerény szomszédjába.
- Igenis, tejet iszom.
- Nekem a sors kávét rendelt - szól az ifjú tökéletes megelégedés hangján.
- Kit legyek szerencsés tisztelni? - kérdi alázatosan az öreg úr tőle.
- Én N. N. vagyok, doctor philosophiae, jelenleg theologiae candidatus; ha Isten segít, még idővel több is lehetek. Hát maga uracskám, kicsoda-micsoda?
- Én gróf **y vagyok - válaszol szerényen az öreg úr -, jelenleg Magyarország főkancellárja.
Az ifjú ember nem hagyta megzavarni magát, nyugodt ábrázattal viszonza:
- No, az is ér valamit.









Jókai Mór: A magyar nép élce


EZ AZ EGYIK, EZ A MÁSIK
Elégette a mendikás a kályha mellett, szárasztás közben a diák csizmáját.
A megmaradt felet azután beviszi hozzá egyedül.
- Hát a másik hol van? - kérdi a diák.
- Hiszen ez a másik.
- Hát az egyik hol van?
- Éppen ez az egyik.









Jókai Mór: A magyar nép élce


GONOSZ CSONT A DIÁK
Volt a *i kollégiumban egy decrepitus tanár, vagy mint diák műszóval nevezik ,,vaskalapos", akinek az a kedves tulajdonsága volt, hogy megengedte magát vesztegetni, mégpedig mindenféle csekélységgel.
Egzámenek közeledtekor azután a csintalan diákság ellopkodta az udvarán kaparászó kappanjait, s aki félt a rossz bizonyítványoktól, tulajdon baromfiaival ajándékozá meg a jámbor tiszteletest.









Jókai Mór: A magyar nép élce


A GERUNDIUMOK
Debrecenben, kivált régibb időkben, számtalanszor fordultak elő tűzveszélyi esetek. Ez alkalmakkor rendesen a református tanulóifjúság szokta magát az oltásnál leginkább kitüntetni, úgyhogy a kollégiumban a legbátrabb tanulók közül e célra saját osztály volt válogatva, kiket neveztek masinisztáknak, s kik azon szolgálatokért, miket a közügynek tettek, az egyházi jótétemények osztásánál nevezetes előnyökkel bírtak.
Ezeknek volt két vezetőjök, kiket nagybotos és kisbotos címekkel ruháztak fel; minthogy az egyiknek a nagy botot, másiknak a kis botot kellett kezelni szükség esetében.
Volt tudniillik két kisebb és nagyobb terjedelmű fustélya e társulatnak, miknek végei roppant bunkókkal valának ellátva, melyek neveztettek gerundiumoknak, és ezek avégre szolgáltak, hogy ha valahol tűz ütött ki, a masiniszták nem nézték, merre van az utca hossza, hanem megragadván fecskendőjüket, egyenesen toronyirányában törtettek valamennyi kerteken keresztül a tűz felé, s ez alkalommal az elöljáró nagy és kis botosok azon szolgálatot tették, hogy tetszésük szerint az útban álló kerítéseket gerundiumaikkal bedöntvén, egyenes utat törtek a fecskendő számára; s ilyenformán mindig leghamarább ott voltak a tűznél.
Egyszer azonban megharaguvának az érdemes polgárok, kiknek káposztáikat és hagymáikat ily alkalmakkal széttaposták, s kerítéseiket bedönték, s nagy lármát csapva a consistoriumon, elhatározták, hogy ezentúl a diákoknak nem szabad a gerundiumokkal menni a tűzbe.
Nemsokára ismét gyulladás lett, a tűz végigharapózott az egész Péterfia utcán, és senki sem tudott rajta segíteni.
- Hol a diákság? hol a gerundiumok? - kiálták mindenfelől.
Ők pedig szép tisztességesen álltak ott, kezeikben tollal és kalamárissal a tűz előtt, mert a consistoriumban azt mondák a bölcs kurátorok, hogy toll és kalamáris, nem bot ékesíti a tanulót.
Másnap azután csak visszavették a határozatot, s újra megkérték a bátor fiatalságot, hogy fogja fel a közjóért a bunkós botot, s inkább essenek áldozatul a presbiter urak fejeskáposztái, mintsem a város égjen porrá.









Jókai Mór: A magyar nép élce


LÁTLAK, NÉMET
Berlini akadémián volt a magyar teológus, s egy szobában lakott egy derék porosz burssal; sőt közös gazdaságot is tartottak, amennyiben egy sajtot vettek ketten, s azt vacsorálták közösen.
Amíg egymás anyanyelvét nem érték, diákul folyt a diskurzus közöttük.
A porosz fiú szerette volna, ha takarékosságra szoktathatá a magyart, s evégett, hogy jó példát mutasson előtte, oly vékony szeletet vágott a sajtból, hogy keresztül lehetett rajta látni, s azt szeme elé tartva, tréfásan monda:
- Video te, hungare. (Látlak, magyar.)
Erre a magyar fiú jó darabot lekanyarít, s lyukat vágva rajta, azt tartja a szeme elé.
- Video te, germane (Látlak, német).
Innen maradt az a mondás, ha valakinek vékony szeletet adnak valamiből:
,,Látlak, német."









Jókai Mór: A magyar nép élce


HA MÁR MEG KELL LENNI
Fáradtan tért meg az ünnepi legációból a kisdiák, vulgó mendikás, ahogy köznyelven nevezik.
Legátusát a paphoz kvártélyozták, ő azonban parasztemberhez jutott szállásra.
A magyar ember ugyan vendégszerető, de a kisdiákot még nem szokás emberszámba venni; biz őtőle nemigen kérdezték, hogy vacsorált-e már, pedig a gazda egész családostul ott ült a jó tejfeles gombóc mellett, míg a kisdiák meghúzta magát a padkán.
Egyszer mégis nem állhatja a gazdasszony szó nélkül, s odafordul hozzá:
- Hát szolgám, messze földrül jössz-e?
- Köszönöm - felel a fiú -, nemigen ehetném biz én.
- Nem azt kérdeztem, fiam, hanem hogy hová való vagy?
- De bizony nemigen szoktam én vacsorálni, csak úgy hébehóba.
A gazda azt hitte, hogy a fiú nagyothall, s nem érti, amit a felesége mond, s azért nagyot kiálta rá:
- Azt kérdi, az anyjukom, hogy há való vagy?
- Már hiszen - szólt a diák elszánt képpel -, ha olyan nagyon erőtetnek kegyelmetek, hát - Isten neki.
S azzal odaült a tálhoz, megkapott egy facér kanalat, s vitézül közremunkált a tál tisztességére.









Jókai Mór: A magyar nép élce


A KÁNTOR ÉS A LOVAS
A kisari kántor híres torkú legény volt a maga idejében; kiállta a versenyt a bölömbikával, s ha belekiáltott az üres fazékba, az menten széjjelrepedt.
Ha megharagudott, majd olyan magasan kezdte az éneket a templomban, hogy a hívek csak az orruk hegyével ágaskodtak utána, vagy olyan mélyen, hogy csak az álluk hegyével keresgélték a hangot, s ilyenkor egymaga énekelte végig a ,,perelj uram perlőimmel"-t.
Egyszer temetni volt, s amint nekiereszté irtózatos hangját: ,,csontom, testem, már eltettem!" - jön a falu végén egy vasas német; a lova meghallva az ismeretlen bőgés hangját, megijed, s lovagját ledobja a gyepre.
A vasas fölkel, és széttekint, nem látva a hangok eredetét ,,teremtete bika".









Jókai Mór: A magyar nép élce


A KÁNTOR ÉS A SZŐLŐMAG
Egy lakodalomban meg akarták a dévaj suhancok tréfálni a kántort, s az öblös kancsóba, melyet félig borral eléje tevének, beledobtak egy fiaegeret.
A kántor szájához vitte a kancsót, megfogva két kézzel. A pajkos had vihogva várta, mikor jut az egér a szájához, s hogy fog majd tőle igen megijedni.
A kántor csak ivott, lélegzetet venni sem állt meg, neki már ez volt a szokása, hogy ha egy edényt szájához illesztett, melyben bor volt, lett légyen az kicsiny vagy nagy, azt onnan le nem vette, amíg volt benne valami.
Mikor tehát már a kancsó fenekével állt az ég felé, akkor letevé azt maga elé ismét, anélkül, hogy meg volna ütközve valamin, s egyet köszörült a torkán.
A legények bámulva vizsgálták a kancsót, az egér nem volt ott, tehát az is lement a borral együtt.
- Nem érzette, kántor uram, hogy valami leszaladt volna a torkán? - kérdék tőle csodálkozva.
- De biz éreztem - felelt ő. - Tán valami szőlőmag lehetett a bor közt.









Jókai Mór: A magyar nép élce


KÖLCSÖNÖS SZERENCSE
Nagy feje volt a diáknak, s nem kapott Enyeden magas tetejű kalapot, reá valót. Szebenben is hiába keres, a brassói kalaposboltokat is mind felhányják. Végre eszébe jut a kalaposnak, hogy van még neki egy a padláson, az jó lesz a humanissimenek. Eléhozza, talál. Mi az ára? - kérdi a diák nagy örömmel, s a kért öt forintot alku nélkül kifizeti.
- Tudja-e, meiszter uram - szól önelégülten -, ha nem öt, de húsz forintot kért volna, szívesen megadám vala, mert az egész országban nem kaptam a fejemre való kalapot.
- Tudja-e mit, humanissime - felel amaz -, ha nem öt forintot, de öt garast ígért volna is, odaadám vala, mert az egész országban nem kaptam ehhez a kalaphoz való fejet.
Melyik csalta meg a másikat?









Jókai Mór: A magyar nép élce


A PAP HARAGJA
,,Jobb a siralmas házhoz menni, semmint a lakodalomnak házához" - e szavak szolgálának alapul, halott felett tartandó beszédére egy városi lelkésznek. S alighogy elmélkedését végzé, saját tapasztalata győzte meg ellenkezőről, midőn ugyanazon céhet, mely csak kevéssel szeme láttára temeté a halottat, látá hazamenőben szép sereggel bevonulni a legközelebbi bormérőházba.
Feltette magában: következő vasárnap kemény beszédet tartani a történet felett! S úgy lőn. S midőn a tény illetlen voltát festené, többek közt hozzátevé: most egyszer kedvezek a céhnek, s nevét elhallgatom, de ha még valaha ilyesmit veendek észre, kimondom, ha soha ,,csizmát" nem viselek is.









Jókai Mór: A magyar nép élce


EGEREK ESPERESTJE
Egy elmés iskolarektor tanítványait a komoly tanulmányok mellett abban is gyakorolta, hogy lehessen valami tárgynevet, melyben e betű nincs, oly szóval, vagy szavakkal fejezni ki, melyekben csupán e legyen az önhangzó, például cigány, e vokálissal: zenére termett fekete szerzet. Egykor az esperest vizitálja az iskolát, s midőn az elmés gyakorlatokra került a sor, felszólít egy tanulót, mondaná meg neki ezt a szót: macska e vokálissal. A tanuló fennakadt. Beleszól a rektor, mondván: Hát ennyit sem tudsz, pedig mily könnyűség megfejteni. Macska másképpen: egerek esperesje.









Jókai Mór: A magyar nép élce


HIVATALOSAN
Egy falusi lelkész bizonyos híve által feleségével együtt keresztkomaságba hívatott, melyet ő elfogadván, a keresztgyermek neve után ezt írta a keresztelési jegyzőkönyvbe: keresztatyja Én, keresztanyja a feleségem.









Jókai Mór: A magyar nép élce


HA ERŐS, NE IGYA KEND!
A Hegyközön valahol, egy szerény egyház lelkésze nagyon megbarátkozván a szívvidámító borokkal, csaknem minden kínálkozó vendégségben megjelent, s rendesen egészen más állapotban tért vissza, mint ahogy odament. Elvégre maga is megszégyenelvén lelkész úr a dolgot, megbízta az iskolamestert, figyelmeztetné őt, midőn látja, hogy már reá nézve ártalmas kezd lenni a poharak és kancsók tartalma. A mester, mint egyébben, itt is alázatos engedelmességet tanúsítván tiszteletes urához, egy szép társaságban, látván az elme egyensúlyát zavarni kezdő állapotot, ilyképpen figyelmezteté: - Tiszteletes uram, erős bor ez. - Ha erős, ne igya kend - felelt a lelkész.









Jókai Mór: A magyar nép élce


NAGY KÜLÖNBSÉG
A türelemről és a harag káros voltáról prédikált a tiszteletes úr, szépen elmondván hívei előtt, hogy milyen kegyes ember volt az a Jób pátriárka, hogyan meg tudott nyugodni az őt érő csapásokban és sohasem zúgolódott.
Hazamegy aztán, készül az ebédhez; leküld a pincébe, hogy hozzanak fel neki abból a jó 34-ikiből egy üveggel. Hát azzal a rémhírrel jönnek vissza, hogy lepattant egy abroncs a hordórul, mind elfolyott a bor.
- Tyhüj veszedelem canis mater! - kiált a pap, s elkezd jajveszékelni, ahogy tőle telik.
- Ugyan, ugyan - feddőzik erre a tiszteletes asszony -, hogy tudsz úgy indulatoskodni? nem magad mutattad-e fel példa gyanánt Jób pátriárkát, aki úgy megnyugodott minden veszteségben?
- Eb anyja Jób pátriárkának - szól vissza a pap -, sohasem volt neki, sem semmi nemzetségének olyan 34-diki bora, mint az enyim, ami elfolyt!









Jókai Mór: A magyar nép élce


FURCSA TOLVAJ
Varga Gyurka a sertéslopáshoz hozzá lévén szokva, ellop egy jó kövér sertést, s meg is öli, s csakhamar ezután elmégyen a papjához, és meggyónja abbéli bűnét, általadván annak egynehány forintot a károsnak átadandót, mire a pap megjegyzi, mondván: hallod-e, te tavaly s azelőtt is, emlékezem, hogy mindig sertést loptál, s mindenkor az árát kifizetted általam a károsnak, hiszen annyi erővel készpénzzel is megvehetnéd, anélkül, hogy lopás vétkébe elegyednél. - Csak jobb lesz így, instálom a t. urat - monda Gyurka -, mert ha én valakitől sertést veszek, akkor ő szabja nékem az árát, így pedig én szabom neki, s csak annyit adok, amennyit én akarok.









Jókai Mór: A magyar nép élce


MENTÉBEN
Bölcs ember volt az egykori Ilosvay, s sokat tartott rá, hogy illendő felelet nélkül egy kérdést se hagyjon; e gyengéjét baráti sokszor kísértették. Egykor valaki azt kérdé tőle: Az ótestamentomban olvastam e helyet: ,,Látván Sámson az oroszlányt mentében" - s nem tudom, Sámson volt-e mentében vagy az oroszlány?
- Mindenesetre az oroszlány - felelt Ilosvay -, mert különben e dolgot nem lett volna érdemes feljegyezni.









Jókai Mór: A magyar nép élce


KI ISMERI JOBBAN A BIBLIÁT?
Három diák vacsorál egy előkelő úr asztalánál, vacsora végén hígtojást hordoznak, de mikor a három diákra kerül a sor, csak egy tojás marad, s hogy senki zavarba ne jöjjön, a háziúr felszólal, miszerint a fennmaradt tojás azé lesz, ki a szentírásból legráillőbb textust idéz. Veszi tehát az öregebbik, és bütyökujja körmével megtörve felkiált: Megtörlek téged, valamint az asszonynak magva megtöri a kígyónak fejét.
Hasonlóképp a másik sót hint rá e szókkal: Megsózlak téged a földnek savával; s nyújtja a harmadiknak, de ez csak miután hirtelen lenyelte, mondta ki, hogy: Menj be a te uradnak örömébe.









Jókai Mór: A magyar nép élce


JÓ KIFOGÁS
Egy tanár korábban kibocsátott tankönyvét egy második, javított kiadással cserélte föl, miből egy tanítványát felszólítván, ez nem tudott felelni, azzal mentve magát, hogy nem akarná a második kiadást is, mint az elsőt, ok nélkül betanulni, hanem bevárja a harmadikat.









Jókai Mór: A magyar nép élce


OCHÉ! OCHÉ!
Debrecenben élt egy pocakos egyházfi, kit a dévaj fiatalság gúnynévvel elnevezett ,,oché"-nak.
A becsületes ember napjait egészen megkeseríté ez az egy szó. Jó a debreceni szalonna és füstölt kolbász; a karcos is jól ízlik rá; de ha valaki azt súgta a háta mögött: ,,oché", feldöntötte a poharát, s nekiment a villával.
A hajnali és délutáni álom is vajmi jólesik az embernek, de ha valaki elkiáltá magát az ablak alatt: ,,oché", egyházfi uram ugrott le a tornyos nyoszolyáról, kapta a nádpálcát, futott ki az utcára mezítláb, s kergette az apró sihedereket, akik persze fürgébbek levén nálánál, előbb elfutottak.
Egyszer végigkergette őket az utcán, s utánuk hajítá a nádpálcát. A semmirevalók még a pálcát is elvitték.
Az egyházfi ment rögtön nagy méltatlankodással a fiúk praeceptorához, s előadva neki méltó bosszúságát, példás elégtételt követelt magának.
A praeceptor elszörnyűködött a fiúk vakmerőségén, s egybegyűjtve az egész classist, néhány száz zsivajgó fickót, az asztalra csapott a pálcával, s azt mondá nekik:
- Ti semmiháziak! Egyházfi uram azt mondja, hogy ti őtet úgy csúfoljátok, hogy ,,oché". Ha én megtudom azt, hogy még egyszer valaki azt mondja neki: ,,oché", úgy megverem, hogy sohasem mondja többet: ,,oché"...
- Köszönöm, rektor uram, elég lesz már - szólt közbe az egyházfi, mikor már harmadszor hallotta azt a szót, amit éppen nem akart hallani.
Ettől fogva, ha csintalan fiúk találkoztak vele az utcán, kalaplevéve mondták neki nagy tiszteletadással:
- Egyházfi uram, én nem mondom ám kigyelmednek azt, hogy oché.









Jókai Mór: A magyar nép élce


BERBÉCS
... városának kellő közepén, a piacon, hol most pusztaság van, mint teremtés előtt volt három héttel, adománk története korában egy búsulásnak indult épület állott, mely romlatag alja- és korhadt födelével talán a benne tárgyalt dolgok folyamát akarta paródiázni. Az épület megett tarka rendben apró fabódék szétszórvák, hol görög és örmény szatócsok debreceni pipát, borsot, szert és bádiánmagot, termetes kofák pedig pirosra sült kofapecsenyét és ízletes lágykenyeret árultak. E lacikonyha sor között halad át Berbécs Józsi helyi diák, csintalan ördögborda e fajnak sorából. Alkalmasint éhes: orra, mely messze elényúlik, mint a sziklafok a tengerbe, tömegben szíja föl az étvágygerjesztő illatot. E percben székely ember jön vele szemközt a fabódék közől, két garas értékű fehér kenyérrel kezében. A kenyér kétfelé hasított szivacsszerű közepén ugyanannyi árú kofapecsenye odatapadó szívességgel nyugszik. Székelyünk elégületlen szemeket vet a kezében levő ennivalóra. Úgy látszik, az árához mérten kicsinyli.
- Hogy vette kend? - kérdi tekintélyes hangon Berbécs barátunk.
- E biz, uram, két garas a kenyér, s ugyanannyi a pecsenye - válaszol a székely -, elég drága.
- De bizony drága - viszonzá a diák, miközben kenyeret és pecsenyét áthevenyészett -, azonban majd segítsünk a dolgon. Én a rendőrsegéd vagyok, kövessen kend engem. Megmérjük, s ha az árucikk a kiszabott mértéknél csak egy szemernyivel kisebb lesz, akkor kend visszakapandja pénzét, s azonfelül a kenyeret és pecsenyét ingyen.
A székelynek tetszett az álrendőr kimondványának (edictum) ingyenszagú vége, s kísérte őt jóhiszeműleg.
Az adománk kezdetén említett épület rég nincsen már... azonban ennél nagyobbszerű tárgyak is tűntek azóta a fakó semmiségbe... de kik rá visszaemlékeznek, tudják, hogy azon át egy folyosó vonult, mely az épület némely szobáiba, de a piac túlsó részére is átvezetett. Midőn e folyosó ajtajához értek székely és diák, ez utóbbi mondá:
- Kend várjon meg itt, míg eligazítom a dolgot! - s azzal a bűntestet képező kenyér és pecsenyével keresztülsurrant a folyosón, s a piac túlsó oldalán a vásári néptömeg között elvegyült.
Atilla unokája várt hosszasan. Várt fél óranegyedet, egy óranegyedet, várt egy fél órát. Ekkor türelme fogytán bemegy a folyosóra, s ott egy ajtón bezakatolva kenyér- és pecsenyéjét kezdé követelni.
Az lett az eredmény, hogy kacsólábon kitették a házból. Pecsenyevesztes székelyünk búfelejtésül egy közeli csapszékbe ment. Mily szerencse! ki ott először szemébe ötlik, az a pecsenyenyertes diák, ki egy fiatal pajtással az asztal mellett ül. Az előttük szétszórt kenyérmorzsák és a pár üveg, melyekben a hitelbe kért bor már fogytán van, híven tanúsítják, miképp diák urak a lakomán túlhaladtak.
Szerencsére adomahősünk a székelyt, belépése első percében megismerte, s fél szája már a második pillanatban úgy félre vonult, mintha születése óta fülével tőszomszéd lett - s fél szeme oly szorosra lőn hunyva, mintha kisgyermek korában kővel ütötték volna ki.
Tintás pajtása bámult e rögtönzött arceltorzításon.
Mindamellett a székely előnyomult az asztalig, s gyanúsan tetőtől talpig mérte álrendőr urat.
- Uram! - szól hozzá végre némi tartózkodással - nem az úr vette-e át fél órával ezelőtt kenyerem és pecsenyémet?
Még a kérdett állott az erdő felől: - Az okossága futott-e el kendnek, atyafi, vagy az esze állapodott meg? - viszonzá ez, s pedig elvont szája miatt oly dadogva, mintha szajkótól tanult volna beszélni.
Székelyünket e műfogás zavarba hozta. Még egyszer végignézett a diákon - meseszerűnek tetszett előtte az egész eset -, majd aztán kérlelő hangon, mint kinek igaza nincs, válaszolt: - No, no, édes úr, ne haragudjék ... megkövetem, de ha ilyen isten nyomorékja nem volna, bizony megeskünném, hogy kenyerem és pecsenyém az úr kezében olvadott el.
A székely eltisztult. Berbécs barátunk pedig e napon jutott a ,,pecsenye-komiszárius" név birtokába, mellyel jó barátjai, dacára annak, hogy ezután ember a talpán vált belőle, olykor-olykor most is megtisztelik.









Jókai Mór: A magyar nép élce


MIT KI NEM GONDOL A DIÁK
Tejfölös cipóra éhezett a diák; kimegy a piacra, vesz egy garasos cipót, kiássa bélét, s egy kofával beleméretvén egy meszely tejfölt, aztán kérdi az árát.
- Négy garas! - mond a kofa.
- Két garast adok érte - felel a diák.
- Nem lehet!
- No, nekem pedig nincs több pénzem.
- Öntsd hát vissza tejfölömet!
Visszaönti a diák, s a tejfölös cipóval elódalog.









Jókai Mór: A magyar nép élce


SZÉP BÜNTETÉS
Télen minden gyerek egy hasáb fát tartozott vinni fűtésre a falusi iskolaházhoz.
Sokan elmaradtak a porcióval, nem hozták el a fát. Ezekre azt a büntetést szabta a rektor, hogy tenyereikkel fogják be a füleiket: hogy ilyenformán ne hallhassák a tanítást.









Jókai Mór: A magyar nép élce


A VÉN DIÁK
Vén diákot küldtek légációba egy olyan faluba, ahol a pap leánya szinte nem dicsekedhetett már a tavasz virágaival, de azért igen természetesen annál inkább szeretett gyermeteg tréfásnak látszani.
A vén sas csak tűrte az asztal felett az enyelgéseket; a kisasszony kenyérgalacsinokkal hajigált felé; egy-egy megkoppant néha az öreg múzsa orrán: fel sem vette.
Végtére azt kérdi tőle a kisasszony kötekedve:
- Ugyan, hallja légátus úr, van-e még magánál a kollégiumban vénebb diák?
- Bizony nincs ott nénémasszony.
Hogy erre a szóra nem hajították-e az egész kenyérrel fejbe? arról hallgat az írás.









Jókai Mór: A magyar nép élce


JÓ ÖTLET
Egy embernek ellopták a káposztáját, mit elpanaszolván a papnak, felmutat egy főt, mondván: a többi is ilyen szép volt. Megnevezi a gyanús embert is.
A pap keszkenőbe takarja, s elviszi magával a templomba. Szónoklat végeztével körülnéz, ha ott van-e a gyanús ember.
- Hirdetni valóm van. Nagy József uramnak ellopták a káposztáját - s előhúzva a már bevittet -, nézzétek, ilyen volt, hanem ügyeljetek, mert ki ellopta, éppen azt hajítom meg vele.
A tolvaj egyszerre a pad alá bújt.









Jókai Mór: A magyar nép élce


MONDOTT VALAMIT
Egy diák igen borszerető lévén, ha borral kínálták, mindig elfogadta, még ha éhes volt is. Egyszer a többek közt disznótoros ebédre hívatott, s mivel ebéd előtt is jóízűen szörpölte a bort, megszólítja egy bizalmas vendég: - Ugyan, hogy ihatja, barátom, azt a bort ebéd előtt? - Ő pedig feleli rögtön: - Az úrnak is azt javaslom, addig igyék, míg éhes, mert ha jóllakott, nem fér belé a bor.









Jókai Mór: A magyar nép élce


ELNÉZÉS
Múlt század utolsó negyede vége felé, az aggódva gondoskodó szülők kívánatára Miska öreg s hű házi legény kíséretében indult báró X. Z. úrfi Németországra, tanulását a göttingai egyetemben végzendő. Utazás közben, Szászország egyik faluja közelében, nehány sertés mellett haladtak el, melyeket egy háromszögű kalapos német ember hajtogatott a falu felé. Miska, ki honában csak nehány öreg tanár meg pap fején látott (ezeknél még akkor divatos) háromszögű kalapot, kezeit összecsapva fölkiáltott:
- Hú, teringettét is, ni, mit látok?
- No, hát mi a baj, Miska? - kérdi az úrfi.
- Most már tudom - felelt Miska -, miért küldik az úrfiakat Németországra tanulni, hiszen itt még a disznókat is professzor őrzi.









Jókai Mór: A magyar nép élce


POÉTÁK
PARLAGI POÉTA
Vannak kisvárosokban ilyen fajtái a múzsáknak, kiket lehet használni köszöntő versek írására, nevezetes események versben foglalására, úri lakomákban mórióskodásra s prédikációs halottak magasztalására.
Egy ilyen species lakott K** városában is, miután azonban e hivatal mellett még bort is szokott mérni, a klasszikusok szerint miscuit utile dulci: tudniillik hasznos vizet édes borral kevert; tehát jónak látta valami helybeli piktorral címert festetni magának, megmagyarázván jól, hogy ez legyen rá írva:
,,(NN.) versköltő és boráruló."
Gondolá, hogy így egyik cím a másik hitelét emeli.
A balgatag piktor azonban összezavarta a fogalmakat, és festette neki ezt:
NN. Versáruló és borköltő.









Jókai Mór: A magyar nép élce


KIMERÍTŐ BÍRÁLAT
Egy költő, ki már sok verset írt, egyszer kiválogatta verseinek javát, s a többit elégetve, ezeket elvivé egy híres kritikushoz, hogy mondjon rájok bírálatot, előre figyelmeztetvén rá, hogy a többit már a tűzbe hányta, ezeket pedig újra még több szellemmel ellátta.
A bíráló elolvasta a verseket, s ezen mondatot írta fel a költő számára:
,,Barátom, vagy még több tüzet a verseidbe, vagy még több verset a tűzbe."
Ez a mondás még ma sem vén.









Jókai Mór: A magyar nép élce


A REGÉNYÍRÓ
Egy regényírót meglátogat valami régi jó barátja, s éppen arra nyit be, mikor az író neje zokogva könyörög a férjének.
A látogató, azt vélve, hogy valami családi jelenetet zavar, vissza akar húzódni, barátja azonban rákiált nevetve, hogy csak jöjjön be bátran.
Ez részvét és megilletődés hangján kérdi a síró nőtől, hogy az ég szerelmére, mi történt?
A regényíró erre nevetve válaszol:
Az történt, hogy egy új regényemben két köteten át kínozom a regényhőst, s a feleségem már megszánta, s azt kívánja, hogy tegyem boldoggá. Igen, de én négy kötetre szerződtem a kiadómmal, s ha most boldoggá teszem a hőst a harmadik kötetben, miből telik ki a negyedik?
Ilyen gonoszak a regényírók.









Jókai Mór: A magyar nép élce


A PEZSGŐ HONORÁRIUM
X. szerkesztőhöz visz Z. költő egy verset.
A vers tetszik, és elfogadtatik.
Mit ád érte? ez az életkérdés.
- Barátom, az olyan szép, hogy megér egy palack pezsgőt.
- Nem ihatnám most. Inkább szeretném az árát.
- Jól van, jöjjön érte, mikor ki lesz nyomatva.
A vers megjelen, a költő is megjelen.
- Ide hát az öt forinttal!
- Micsoda öt forinttal?
- Annyi egy palack pezsgő ára.
- Ifjú hazafi - szól a szerkesztő komoly orcával -, nem tenném fel önről azt a nemzetietlenséget, hogy francia pezsgőket forgatna fejében, én magyar pezsgőt értettem, mint illik igaz hazafihoz, s annak az ára 2 forint 30 krajcár.









Jókai Mór: A magyar nép élce


ORVOSOK, BORBÉLYOK
NEM JÓ DIÉTA
Egy fiatal ügyvéd, ki szemfájásban szenvedett, orvosától azon tanácsot kapta, hogy hagyjon föl a pipázással, mert különben megvakul.
- Már jó uram - felele a megvakulandó -, én sok mindent láttam életemben, de beleszámítva azt is, amit még látni fogok, mind nem ér az egy pipa dohányt, hát csak inkább maradok ennél.









Jókai Mór: A magyar nép élce


NEM NEKEM KELL
Egy fiatal paraszt bemegy a patikába, s kérdi, hogy nincs-e ott valami fogfájás ellen való.
A patikárus szó nélkül elővesz egy üvegcsét, s odanyújtja a kérdezőnek, hogy szagolja meg.
Amint ez az orrához érteti az üveget, egyszerre megüti az orrát valami ördöngős illat, úgyhogy elszédülve leesik a földre. Mikor aztán feltápászkodik, diadalmas arccal kérdi tőle a patikárus:
- No ugye, hogy nem fáj már a foga?
- Jaj, hiszen nem az én fogam fájt, hanem az apámé, annak kértem az orvosságot.









Jókai Mór: A magyar nép élce


JÓ RECIPE
Egy perpatvarkodásairól híres asszonyság panaszra ment a város vén orvosához, hogy neki a nyelve fáj, mit használjon végette?
- Pihentetni kell, asszonyom - felele a jó öregúr.









Jókai Mór: A magyar nép élce


SZOLGÁLATI KÉSZSÉG
Márton borbély rég adósa nyolc pforinttal házigazdájának, de e napig még nem fizethette.
Véletlenül megtörténik, hogy a háziúr foga fáj. Több nap óta törekszik hasztalan foga vészét elzsibbaszthatni; de sikertelen. Végre leszalad a borbélyhoz azt kivonatandó, ki a műtétet biztos kézzel végre is hajtá.
- Mit fizetek, Márton? - kérdé örömében a fájdalomtól megmenekedett.
- Egy pengő forint az ára - mondá önelégülten a borbély.
- Hm! az sok; de mindegy: most tehát még hét forintot fizet. Borbélyunk e szavakra megjuhászodott, mintha egy cseber jégszemert pördítettek volna le hátán.
- Kérem alássan, én szegény ember vagyok - viszonzá -, sohase tudok annyi pénzt összekaparni, ha csak gyermekeimet nem ölöm éhen meg; hanem, mivel most éppen alkalomnál vagyunk: kihúzom tíz fogát nagysádnak azért a pár krajcárért, csak hogy jőjünk tisztába!









Jókai Mór: A magyar nép élce


IJEDTSÉG ELLEN
Az Érmelléken hatalmasan dicsekedett egy sarlatán orvosi ügyességével, hogy ő mindenféle betegséget meggyógyít.
- Adjon hát az úr nekem valami jó szert ijedés ellen - mondá egy vincellér.
- Hát mitől ijedt meg kend?
- Bizony, hallja, attól, hogy itt a tél, aztán se gubám, se csizmám.









Jókai Mór: A magyar nép élce


VADÁSZKALANDOK
TÚZOKHAJTÁS
A füllentés nemes mesterségét senki sem vitte még oly tökéletességre, mint a vadászok. Báró Demanx csak náluk járt iskolába, innen tanulta, amit tud.
Az Alföldön máig is ismerik e következő vadászkalandokat, miket én tíz különböző embertől hallottam úgy előadni, hogy az vele történt
- Megyek egy nap túzokvadászatra; hideg, nedves idő volt, az eső aprón szitált, s amint leesett, mindjárt megfagyott. Egyszer meglátom messziről a túzokfalkát; nagy csendesen meglapulva közelebb húzódom hozzájuk, s mikor már puskalövésnyire értem, egyszerre nekikeresztem a vizsláimat, hogy felreppentsék a túzokokat. Hát mit látok? A túzok egy sem repül fel, hanem csak ámolyog jobbra-balra valamennyi. Mi történt ezekkel? Hát amint az ónos eső ráesett a szárnyaikra, odafagyott, s most nem tudtak miatta repülni. Én sem gondolkoztam soká, hanem kibontottam a karikásomat, s hajdé! elkezdtem őket a faluba beterelni a két kutyámmal. Az embereknek szemük-szájuk tátva maradt, amint meglátták, hogy hajtom végig az utcán a falka túzokot, mint a juhokat.
- Hát aztán hova lettek e túzokok? - kérdé valaki a társaságból.
- Hja, baj történt; mert éppen amint a kapun be akartam őket terelni, kisütött a nap, leolvadt a szárnyaikról a jég, s uccu elrepült valamennyi.









Jókai Mór: A magyar nép élce


KÖRBE-LÖVÉS
Máskor kacsázni voltam egy alföldi halász csónakán, hát egyszer látok szép csendesen úszdogálni a vízen egymás sorjában gyönyörű szép nyolc anyányi rucát.
- Ejnye, de kár, hogy nincs több puskája nagy uramnak egynél - mond a halász. - Mind leszedhetné őket egyenként.
- Ne búsulj, fiam - mondám én neki, s szép csendesen beleeresztek nyolc szem kacsasrétet a puskába, s leverem. Azzal a puskát a pofámhoz illesztem, a legszélső kacsát bal felül célba veszem, s azzal durr! abban a pillanatban, ahogy elsütöttem a puskát, végigrántottam az egész sor kacsán, s mind a nyolc srét egyenkint beletalált egy-egy kacsába, valamennyi ottmaradt egy lövéstől; ez volt ám a lövés!









Jókai Mór: A magyar nép élce


A GYORS PARIPA ÉS LUSTA PUSKA
Hát egyszer volt a többi között egy igen jó lovam, amelyen elfoghattam volna a fecskét, ha akartam volna. Volt a pajtásomnak, a Horhi Miskának meg egy rossz perkussziós puskája, amiről már régen megmondtam neki, hogy könnyebb volna vele agyondobni, mint agyonlőni a nyulat. Mi történik egyszer velünk? Kimegyünk nyulászni; ő puskával, én meg csak a paripámon karikás ostorral. Alig érünk ki az ugarra, egyszerre felugrik előttünk egy óriási nyúl. Miska öcsém nekifordítja a puskát, durr! a nyúl még sebesebben futott. Ekkor aztán én neki a Szellővel; kettő, három! utolértem, egy csapás a karikás ostorral, a nyúl felbukfencezett; én leszálltam a lóról, felvettem a nyulat, hát egyszerre valami sebesen süvölt el a fülem mellett. Mi volt ez? Találják ki mi volt? Hát az a töltés srét, amit Horhi Miska a nyúl után lőtt, még csak akkor ért oda, kicsibe múlt, hogy engemet nem lőtt meg.









Jókai Mór: A magyar nép élce


VAK AGÁR ÉS LÁTÓ MOPSZLI
Másszor Macskafalvy Bandinál voltunk ebéden; délután valaki szóba találta hozni, hogy most éppen jó idő volna agarászni; csak az a kár, szólt a házi úr, hogy a legjobbik agaram, Cicke, megvakult szegény, pedig de jó szólóagár volt a maga idejében. Minden ember sajnálkozott rajta, kiváltképpen azért, hogy nem lehetett agarászni. Csak én találtam fel magamat. - Hiszen könnyű ezen a bajon segíteni - mondám -; ott a nagyságos asszony mellett a pamlagon a kis ölbeli kutyácska, annak elég jó szeme van, kössük a Cicke hátára, majd ő meglátja a nyulat, a Cicke pedig elfogja. - Úgy is lett. A két kutyából csináltunk egyet, s sohasem fogtunk annyi nyulat, mint aznap; pedig ha én ott nem vagyok, senki sem jön erre a gondolatra.









Jókai Mór: A magyar nép élce


Cigányadomák
A BETEG RAJKÓ
Beteg volt a rajkó, s ott ült gornyadozva a sátor előtt, odamegy a cigányasszony, s elkezdi édelgetni a rajkót mindenféle szép szavakkal.
- Mi kell édes fiam? szólj lelkem magzatom, mit ennél? Meghozom, ha a föld alul teremtem is, ha száz forintomba kerül is.
- Adjon hát kee egy kis kenyeret - szól a rajkó.
- Üm. Te is mindig olyat kérsz, ami nincs.









Jókai Mór: A magyar nép élce


A CIGÁNY A HÁBORÚBAN
Ütközetben volt a cigány katona.
Egyszer a nagy ágyúzás elől elkezd a sereg szaladni, persze, hogy a cigány sem maradt ott.
Amint futna, jajgatva kiált utána egy sebesült:
- Ne hagyj itt pajtás, végy a hátadra, ellőtték a lábam, ne hagyj itt elvesznem!
- No hát gyere - szól a cigány, s felveszi a hátára a sebesültet, s szalad vele tovább.
Eközben jön egy másik ágyúgolyó, s elhordja a sebesült fejét. A cigány nem vette észre, s amint a sánc mögé ér, ahol a sebesülteket kötözték, odaviszi a magáét a seborvoshoz:
- Ehen is van egy, kötözze be az úr.
- Mit kötözök rajta? - szól a sebész - hisz a feje van ellőve. A cigány elbámul.
- No nézd, az akasztófáravaló, hogy rászedett, nekem azt hazudta, hogy a lábát lőtték el.









Jókai Mór: A magyar nép élce


NAGY ÖRÖKSÉG
- Mire való neked ilyen sok purdé, dáde? - kérdi valaki a cigánytól, megpillantva annak sátorában vagy kilenc apróbb-nagyobb porontyot.
- Hát kire maradna ez a nagy világ? - felel a dáde jó kedvvel.









Jókai Mór: A magyar nép élce


A BAKANCS DÍSZNEVE
Tudva van, hogy a bakancsos haragszik, ha a lábbelijét bakancsnak mondják.
Egyszer falun utaztában leesett a patkó a katona lábtyűjéről, s elküldötte azt a cigányhoz, hogy üsse fel rá.
A cigány maga hozván azt vissza, nehogy megbántsa a bakancs névvel a haragos hadfit, e szavakkal adá azt kezéhez.
- Hazahoztam katona uramnak ezt a - kölyök-csizmát.









Jókai Mór: A magyar nép élce


ÉLETBÖLCSESSÉG
Három tehene volt a cigánynak.
Egyszer kiüt a környékben a marhavész, s a cigány tehenei közől megdöglik egy.
Szomszédjai vigasztalják, ő azt feleli nekik:
- Annak döglik, akinek van.
Elhull a másik, ekkor azzal vigasztalja magát a cigány:
- Jut is, marad is.
Végre megdöglik a harmadik tehene, ekkor aztán könnyebbült szívvel sóhajt fel:
- No hála Istennek, itt már megszűnt a marhadög.









Jókai Mór: A magyar nép élce


MEGVÁLTOZOTT A TERMÉSZET RENDE
- Mit morogsz, cigány? - kérdik az erdőben a dádétól, amint nagy zsörtölődve ott ül egy tőke mellett, melyet szét akar hasítni, de az ékek kihullván, úgy beleszorult a fejszéje, hogy nem tudta többé kivenni.
- Már hogyne morognék - viszonza -, mikor derék nyárban belefagy a fába a fejsze.









Jókai Mór: A magyar nép élce


A NYÚL A LEVÉLBEN
Eleven nyulat küldtek a cigánytól a szomszéd urasághoz egy levél kíséretében; a jámbor more kezében sohasem volt malacnál egyéb négylábú állat, arról pedig tudta, hogy ha a két első és a két hátulsó lábát összekötik, elfekszik, és nem tud odább menni. Ennek is összeköté párjával a lábait, s amint egy forráshoz ért, letette, hogy majd ő addig iszik.
A nyúl persze abban a pillanatban elfutott. A megrettent more kergette egy ideig, azt vélve, hogy tán nem tud az nagyon szaladni összekötött lábbal, de csak elfutott az, s nem maradt egyéb vigasztalása, mint az a gondolat, hogy hátha visszaszaladt a nyúl az urasághoz.
Megy azonban nagy búsan a solo-levéllel, s átadja a rendelt helyen.
Az uraság elolvassa.
- Te cigány, ebben a levélben egy nyúl is van.
- Hála Istennek! - kiált fel a cigány, ki most is azon törte a fejét, hogy vajon hol lehet most az a nyúl. - Csakhogy ott van. Én már azt hittem, hogy elszaladt.









Jókai Mór: A magyar nép élce


A CIGÁNY FIÁNAK A BŐRE
Vadászni járt a földesúr. Tudja tatár, mi hordta arra a cigány fiát? a vadász valami prédának nézte a bokorban, s rádurrantott. Egypár szem srét beleakadt a purdé inashúsába.
No lett ordítás!
Ordított a purdé maga is, de még jobban ordított az apja, hogy meghal a fia.
A földesúr megijedt, s csak hogy ne lármázzanak, adott száz forintot a vajdának; az meg is vigasztalódott szépen.
Két hét múlva felmegy a dade a földesúrhoz.
- Hát meggyógyult-e már a fiad? - kérdé az, amint meglátja.
- Egy csepp baja sincs már, köszönöm kérdését; mikor tetszik megint arra jönni vadászni?









Jókai Mór: A magyar nép élce


A TOLVAJ A SEKRESTYÉBEN
Két éhes cigány ment rekvirálni; amit magyarul úgy is hívnak, hogy lopni.
Kikutattak egy házpadlást, de nem találtak itt egyéb hasznavehető dolgot egy zsák diónál. Azt magukhoz vették. De még ez nem volt elég az idvességre; egy közülök emlékezett rá, hogy valahol a faluban nemrég disznót öltek, megnézi a gazda padlását, bizonyosan ott lesz a szalonna.
Azzal összebeszéltek, hogy majd a cinteremben találkoznak, melynek pitvarába be lehetett menni; ott közel a temető, éjszaka senki sem mer arra járni.
A diós zsákkal tehát behúzta magát a dade a sötét cinterembe, de hogy sokáig jött a társa, nagyon megunta magát, s kibontva a zsákot, elkezdé egy kővel a diókat egyenként töregetni, s unalmában eszegette.
Ezenközben disznótorrul vagy honnan tér hazafelé az egyházfi, s amint elmegy a cinterem előtt, hallja benn a nagy diótörögetést.
Nosza fut ijedtében a paphoz, felkölti az ágyból:
- Tisztelendő uram, valami van a cinteremben, úgy tesz, mintha diót törne, bizonyosan ördög; mert más ki az ördög menne oda diót törni éjfélkor.
- Hát menjen kend oda egy fustéllyal - biztatá a lelkész.
- Nem az én dolgom ördögöket űzni - szabódék az egyházfi. - Nem értek én ahhoz, hanem jöjjön velem a tisztelendő úr.
- Jaj, fiam, fáj nekem a lábam, irtóztató módon; nem tudok ráállni; tudod: nagy a száraz szaggatás mind a két térdemben.
- Hát majd a hátamra veszem én tisztelendő uramat, s elviszem odáig. Tőlem nem fél az ördög, mert nem tudok diákul, de tisztelendő uramtól csak elszalad, ha megijeszti.
A jámbor papnak nem volt mit tenni más, fel kellett neki kapaszkodni az egyházfi hátára, s kezébe vévén egy nagy liniát, ekként felfegyverkezve, engedé magát vitetni a cinterem felé.
A cigány azalatt nyugtalanul várta eltávozott pajtását, s most, hogy kitekinte a sötétbe, látván hogy valaki hoz valamit a hátán, azt hitte, a másik cigány hozza a szalonnát, s minthogy nem jött felé elég sietséggel, eléje kiálta:
- Hozd el már, hozd! Hadd hasítok belőle egy darabot.
Uccu! a pap sem vette tréfára a dolgot; de őbelőle bizony senki se hasítson egy darabot; egyre leugrott az egyházfi hátáról, s hazafutott szépen, s ha lett volna a lábában fájás, az is kiállt volna belőle.









Jókai Mór: A magyar nép élce


DŰL A TORONY
Erszény-pénzt lelt a cigány a nagybányai sokadalomban, de attól félt, hogy míg eldugja, észreveszik.
- Nini, dűl a torony! - ordít egyet; minden ember odatekint, mert senki sem szeretné, ha ráesnék, s a cigány odábbállt a zsebbe dugott pénzzel.









Jókai Mór: A magyar nép élce


A KUPEC LOVA
Lovat árult a cigány, mely külsőre igen tetszetős volt. Alkuba bocsátkozik vele valami városi ember.
- De cigány, meg ne csalj, megmondd, ha hibája van a lovadnak, különben itt a vásárbíró meg a kaloda.
- Nincs ennek semmi hibája - bizonyítja a rajkó -, csak kútba nem néz, fára nem mász, és vasat nem eszik.
- Hisz énnekem nem is kell, hogy a kútba nézzen, madárfészket se akarok vele szedetni, enni pedig zabot kap nálam, nem patkószeget.
Megalkudtak, kezet adtak, a cigány eltette a pénzt.
Hát amint megindul a vevő, akkor veszi észre, hogy a ló vak. De hisz a cigány megmondta, hogy nem néz a kútba.
Megy vele odább, egyszer egy hídhoz érnek; amint a paripa meghallja lábai alatt dobogni a pallót, egyszerre visszarugaszkodik, és semmi könyörgés; ütés, verés rá nem bírja kényszeríteni, hogy a hídon átmenjen. Úgy kellett a vízen keresztülgázolni vele. Megmondta a cigány, hogy fára nem mász.
Végre fel akarják kantározni, s akkor sül ki, hogy a paripa nem enged zablát tenni a szájába.
Ezt is megmondta a cigány, hogy vasat nem eszik.
Mit tehetett a jámbor vevő? Addig járt, míg ő is rászedhetett vele valaki mást.









Jókai Mór: A magyar nép élce


HA VOLNA
Voltak hajdanában (tegyünk úgy, mintha ma nem volnának) úriemberek, kik örömest megszerzék a másoktól lopott jószágot, s tekintélyüknél fogva senki se merte azt rajtuk keresni.
Egy ily derék ember egyszer nagy vendégséget csap, számtalan úri nép hivatalos hozzá.
Arra megy a cigány, megüti az orrát a jó pecsenyeszag, s egyet gondol furfangos agyában.
Bemegy a házba, s félrehív egy inast:
- Mondd meg az úrnak, hogy beszélni akarok vele, de mindjárt. Csak azt mondd, hogy a Putri cigány van itt.
Az urat jókedvében érte az izenet.
- Mit akar a fickó? - gondolá magában, s kiment hozzá a folyosóra. - Mi bajod, gaz kópé?
A cigány nagy titkolózva, eltakart szájal, odaközelít a kérdő füléhez, s azt súgja bele:
- Mit érne egy akkora darab arany, mint az öklöm?
Az úriembernek megtetszett ez a szó, de nem ért rá mostan értekezni.
- Majd beszélünk erről ebéd után, addig is adjanak enni, inni ennek a cigánynak, hogy el ne únja magát.
A cigány nem únta el magát.
A jó úr alig várhatta, hogy vége legyen az ebédnek, s vendégeitől szabadulhasson egy percre. Rögtön hívatja a cigányt.
- Hát mit is kérdeztél az elébb fiam: hogy mennyit érne egy akkora darab arany, mint az öklöm? Hol van hát?
- Igen - felele a cigány, kétfelé törölve a száját -, mit érne, ha volna!









Jókai Mór: A magyar nép élce


FÁZIK ÉS ÉHEZIK
Fázott a cigány, és éhezett.
- Mit szeretnél jobban, more - kérdék tőle -, enni-e, vagy melegedni?
- Legjobban szeretnék szalonnát pirítani.









Jókai Mór: A magyar nép élce


A KATEKIZÁLÓ
A cigányoknak sorba kellett menniök a paphoz katekizáló tanításra.
Egytől azt kérdezi a pap: hány az Isten?
A cigány azt feleli: három.
A pap dühbe jön, s elkergeti a cigányt, jól összeszidva.
A cigány az úton összetalálkozik a másikkal, az is hasonló célból indulván a paphoz.
- Hát bibast, tudod hány az Isten? - kérdi tőle.
- Egy - felel a cigány okosan.
- Hahó! Akár oda sem menj vele! Én hármat mondtam, mégsem volt elég neki.









Jókai Mór: A magyar nép élce


A FOGADÁS
Vízen kellett átmenni a cigánynak.
- Óh szent Mihály arkangyal, csak ezen segíts keresztül, hogy bele ne fúljak, akkora viaszgyertyát adok, mint a karom.
Mikor a túlsó partra ért, azt mondja:
- Elég lesz akkora is, mint a kisujjam.









Jókai Mór: A magyar nép élce


A KERESZTVETÉS
A cigány nem tudta megtanulni a keresztvetést, hiába magyarázta neki a pap: az Atyának, Fiúnak, Szentléleknek nevében. Amen. Az egyiket vagy másikat mindig kifeledte.
Végre ígért neki a pap egy zsák búzát, ha megtanulja. Másnap a cigány azt mondja a fiának: - Fogd azt a zsákot, s hozd a paphoz.
Azzal elmegy a paphoz, beköszönt: - No tisztelendő uram, tudom már a keresztvetést.
- No hadd halljam.
- Az Atyának, Szentléleknek nevében. Amen.
- Hát a Fiú hol maradt?
- Idekinn vár az ajtóban, a zsákot tartja, tisztelendő uram.









Jókai Mór: A magyar nép élce


[A SZOMSZÉD FALUBA LEVELET VITT A CIGÁNY...]
A szomszéd faluba levelet vitt a cigány, erős hideg volt, mely ellen csak egy rongyos guba védte a jámbort; mellette hajtatván el franciás előfogaton egy birtokos, szól hozzá: - Rongyos a guba, cigány! - A guba csak jó volna - felel a cigány -, de azs idő nem hozzsá való.









Jókai Mór: A magyar nép élce


A KESERŰ ORVOSSÁG
A szomszéd faluban lakó barátjának egy birtokos kolbászt és egy üveg mustárt küldött, levélke mellett, egy cigánya által, ki a kolbászt a falu végéni korcsmában megsütvén, jóízűn fölfaldosta. Midőn a levelet és mustárt az illetőnek átadná, számba kéretett a kolbász is, a cigány bámulva felelé: - Juj! azt hittem, hogy a kolbászt nekem útravalónak adták; osztán beteg embernek nem is jó a zsíros étel, s azért csak ezt a keserű orvosságot hoztam el.









Jókai Mór: A magyar nép élce


AZ ÖREG ANYA KÖDMENE
Gyónni ment a cigány. Vétkei közt azt is bemondta a gyóntató atyának, hogy ,,egyszer az anyja ködmönét földhöz vágta". Megjegyezte ugyan a gyóntató atya, hogy ez nem vétek; mindamellett a cigány külön abszolúciót kért. Megnyervén végre, a gyöngéd lelkiismeretességnek azon okát adta, miszerint azon alkalommal s véletlenül ,,a ködmönben az anyja is benne volt".









Jókai Mór: A magyar nép élce


HETYKE CIGÁNY
Madarason csínyt követett el a cigány, biz azt lekapták a lábáról, s tizenkettőt verettek rá korbáccsal.
A korbács ócska volt már és szakadozott.
Amíg verték a cigányt, szidta tele torokkal a madarasiakat.
- Cifra tornyot tudtok építeni, ugye? de egy becsületes korbácsot nem tudtok venni a tisztességes emberek számára!









Jókai Mór: A magyar nép élce


HÁNY A LIBA?
Egy úr a piacon nyolc gyönyörű kövér libát vett, s rábízta egy cigányra, hogy hajtsa haza udvarába. De a more útközben elsikkasztott egyet, s midőn érte kérdőre vonatott, mennyre-földre állítá, hogy megvan mind a nyolc.
- Tehát olvasd meg - monda az úr.
A cigány olvasá: egy, kettő, három, négy, öt, hat, hét, nyolc.
- Hol van a nyolcadik?
- Itt van la - monda a cigány, egyre rámutatva.
- Hát a hetedik?
- A meg itt van ni - s így mutogatta sorban mindeniket, midőn pedig arra került a sor, hogy az elsőt is megmutassa, újra a nyolcadiknak mondottra ugrott. Nem lehetett rajta kifogni, s szemtelen pislogással monda:
- Megvan ezs, urám, mind.
- Én nem látom, hogy megvolna.
- De bizs én meg látom.
Az udvaron éppen csépeltek, az úr előhív nyolc cséplőt, hogy mindenik fogjon egy-egy libát. A nyolcadik természetesen nem foghatott.
- Na cigány, látod, hogy nincs nyolc liba, mert ennek az embernek nem jutott.
- Hát hagyja el a sent lilek az ügyetlenjét, miért nem fogott addig, amíg volt...









Jókai Mór: A magyar nép élce


SZÉP BÚCSÚZTATÓ
Meghalt az öreg dáde felesége, hej siratta is keservesen! Vigasztalta a jó tiszteletes úr:
- Ne sírj Ferkó, ne sirasd őt olyan nagyon. Jó dolga van már annak, a jó Isten vette őt magához.
A cigány meggondolta magát e szóra.
- Hát csakugyan a jó Isten vette magához a Marcsát? - kérdezé komolyan a paptól.
- Ha én mondom fiam, úgy van.
Nagyot sóhajt erre a cigány.
- No hiszen meg is gyűl vele ő szent felségének a baja!









Jókai Mór: A magyar nép élce


FELTALÁLTA MAGÁT
Néhány cigány vonult át egy helységen.
A családfőnök a falu földesuránál ily szavakkal köszöntött be, magával vivén számos magzatját:
- Adjanak ennek a sok rajkónak egy falat kenyeret.
- Hiszen nem elég annak egy falat! - szólt az úr.
- Adjon hát egy egészet - szól a cigányok közül egy.









Jókai Mór: A magyar nép élce


Feliratok
SAJÁTSÁGOS SÍRFELIRATOK
[A MISKOLCI TEMETŐBEN...]
A miskolci temetőben olvasható ilyen sírvers
,,Eme sírban nyugszik vitéz Kalázy György, 
Többeket, óh halál, ilyeket el ne hörgy."









Jókai Mór: A magyar nép élce


MÁSUTT
,,Itt nyugszom én, olvasod te, 
Olvasnám én, nyugodnál te."









Jókai Mór: A magyar nép élce


[AZ SEM ROSSZ...]
Az sem rossz, mely egy zsémbes asszonyra van írva:
,,Itten pihen Eszter asszon,
De még a férje is otthon."









Jókai Mór: A magyar nép élce


[EGY FALUBAN TŰZ ÜTÖTT KI...]
Egy faluban tűz ütött ki, s a nótárius, kinek neve Ége volt, családostul benn égett a házban, kikre azután ily epitaphium sült:
,,Jó két nótárius volt mind a három Ége, 
István, János, Márton és a felesége,
De a házban ége, s mind a négynek vége."









Jókai Mór: A magyar nép élce


[E SÍRBAN NYUGSZIK...]
,,E sírban nyugszik Mujkos András, 
Született Debrecenben, meghalt hasrágásban."









Jókai Mór: A magyar nép élce


[A ** VÁRI TEMETŐBEN...]
A * * vári temetőben van egy fazekasmester epitaphiuma, mely ekképpen hangzik:
,,Úgy bánt itt az Isten szegény Tyúk Mátyással, 
Mint ő életében bánt a sárgyúrással: 
Fölmarkolta sárból; edénnyé égette;
De eltörvén, ismét a sárba vetette."









Jókai Mór: A magyar nép élce


Népszokások
HÚSVÉTI ÖNTÖZÉS
Legtöbb magyar faluhelyen maig is szokásban van a húsvétnapi öntöződés. Urfiak, kisasszonyok úgy szokták ezt, hogy finom rózsavizecskével kis üvegecskéből egymást meglocsolgatják, s úgy tesznek, mintha örülnének neki; hanem a parasztlegények erősebb szokást követnek, ők a lyányokat egyenesen a kúthoz viszik, s ott hevenyében egypár veder vízzel becsületesen nyakon öntik, s a leányok úgy tesznek, mintha haragudnának érte.
- Jaj, nemzetes uram! - sopánkodik egy húsvét-napon a jómódú gazda számos fehércselédsége. - Dugjon el bennünket valahová, az egész falu legénysége mind készül bennünket megöntözni, ne találjanak ránk.
- Bújjatok hát ide az üres hombárba - mond nekik az öregúr -, csakhogy aztán ne szóljatok, mikor jönnek.
Jöttek a legények, keresik a lyányokat, tűvé tették értük az egész külső házat, lesték az udvaron, de egy sem jött elő.
El is mentek volna már, ha a leány-nép meg tudta volna állni a hallgatást a hombárban, de a vad szüzek vihogni, nevetni kezdtek a legények felett, erről rájok ismertek; nosza, megkapták a hombárt, mindenestül felemelték egy hatökrös szekérre, s végigmenvén vele a falun, minden házhoz bekiáltottak:
- Csíkot vegyenek kegyelmetek!
Mely szóra minden háztól előjött a férfifajzat, s nem sajnált egy-egy kanta vizet tölteni a kérdéses csíkok nyakába, kiket csak a falu végén szabadítottak ki a hombárból, átázva a bőrig.
Kiállták ám ezt a tréfát a mi pozsgás falusi nimfáink, s százszor visszaadták ezt az eláztatást azoknak a legényeknek, akik őket később feleségül vették.









Jókai Mór: A magyar nép élce


A FARAGÓSZÉK NÓTÁJA
Dunántúli magyar ácsoknak van egy sajátszerű dalok, melyet ők együtt szoktak énekelni, ilyenformán:
Először papírra rajzolnak egy hosszú és egy rövid vonalt, és egy faragószéket, ehhez éneklik:
,,Ez a hosszú, ez a kurta, 
Ez pediglen faragószék. 
Oh be szép, jaj be szép 
Ez a derék faragószék."
Azután rajzolnak egy egyenes, egy görbe vonalt és egy karikát.
,,Ez egyenes, ez görbe 
Ez pedig megy kerekbe. 
Egyenes, görbe, kerekbe,
Hosszú, kurta, faragószék. 
Óh be szép stb."
Azután rajzolnak egy gólyát hosszú orral és egy koppantót.
,,Ez a gólya, ez az orra,
Ez pediglen koppantója, 
Orra, gólya, koppantó 
Egyenes, görbe, kerekbe, 
Hosszú, kurta, faragószék.
Óh be szép stb."
Végül rajzolnak egy embert, egy kezében pohárral, másikban palackkal.
Ez a klázli, ez a flaska, 
Ez pediglen részeg Miska.
Klázli, flaska, részeg Miska. 
Orra, gólya, koppantó,
Egyenes, görbe, kerekbe, 
Hosszú, kurta, faragószék.
Óh be szép, jaj be szép 
Ez a derék faragószék!
Mi eredete van e furcsa nótának, azt én valóban nem tudom, és ha valaki felvilágosít róla, köszönettel fogadom.









Jókai Mór: A magyar nép élce


HÁZASSÁG, AMIBE ÚGY JÖN BELE AZ EMBER, HOGY MAGA SEM VESZI ÉSZRE
Első hónap. Egy fiatalember megismerkedik a háziasszonya leányával, s rettenetesen szólja egy barátja előtt.
Második hónap. Találkozik barátjával. Az kötekedve mondja neki, hogy a városban az a hír, mintha ő el akarná venni a háziasszonya leányát. - Mit gondolsz! csak van szemem - kiált fel az haragosan.
Harmadik hónap. Barátja tréfálni akar a tárgyról. Kérem, ne szóljunk erről.
Negyedik hónap. A jó barát hallgat és mosolyog; az ifjú valamit akar mondani, de mégsem mond.
Ötödik hónap. A jó barát rágalmazni kezdi a kérdéses hajadont, az ifjú ember fölpattan, és párviadalról beszél.
Hatodik hónap. A jó barátnak van mit hallgatni az isteni hölgy virtusos tulajdonságairól.
Hetedik hónap. A barát felszólíttatik, hogy legyen násznagy; okul adatik, miként a kérdéses hölgy oly szerény és engedelmes, aminőt hét puszta faluban nem találni.
Nyolcadik hónap. A jó barát iszonyú pörpatvarra nyit be a házaspárhoz. Csak egy ember beszél, a másik hallgat. S aki hallgat, az a férj.
- Papucs alatt vagy te pajtás - mond a jó barát.
- Mint minden jó férj - felel amaz mártírok ábrázatával.









Jókai Mór: A magyar nép élce


PALÓC HÁZASSÁG
A palóc legény kimegy az erdőre hétfőn, kihajtja a csürhét. Szombaton estére elfogy a kenyere, szalonnája, akkor meg visszahajtja a csürhét.
A faluvégen kinn áll a keresztanyja a kapuban, s rákiált már messziről:
- Te Ferkó! Tán még nem is tudsz semmi újságot?
- Már honnan tudnék.
- Látod: meghót anyádasszony.
- Hát mér nem mondta?
- De nem addig van ám. Apád meg asszonyt hozott a házhoz.
- Bezon bánom is én.
- De neked hozta ám, nem magának.
A legénynek eláll szeme-szája.
- Hát tán még nem is tudtad, hogy megházasodtál?
- Most hallom kendtül. Hát már kit vettem el?
- Szilvásról a Ferde Pannit.
- Bárcsak legalább ismertem volna valaha.
Otthon aztán, mire hazaér a vőlegény, kijön eleibe az apja furkósbottal, módot talál valahogy beleköthetni a fiába, ez meglevén, végigveri istenesen, s akkor aztán magára hagyja látatlan feleségivel a fiát, ki is menten azzal helyezi be magát férji jogaiba, hogy a Panna lelkemet eldöngeti emberül, s ezzel konszummálva van a házasság.
Másnap megesküsznek, s harmadnap a templomban dicsekedve mondja el Panna a többi menyecskének, hogy az ura úgy megszerette, hogy már meg is verte jól. Ferkó pedig ríva panaszkodik a pajtásainak, hogy míg ő az erdőre járt, itthon megházasodtak neki.









Jókai Mór: A magyar nép élce


Nyelvsajátság
[SAJÁTSÁGOS A MAGYAR NYELVBEN...]
Sajátságos a magyar nyelvben, hogy az állatok nevei mint vétettek át műszerek szavaiul. Így:
Vasmacska: horgony, mely a hajókat tartja.
Famacska: azon eszköz, mellyel a csizmát szokás lehúzni.
Vaskutya: azon sokágú eszköz, mely a tűzhelyeken áll, s mikre a tüzet rakják meg a nyárs végit teszik.
Fakutya: az a cölöp, amit a házak elé vernek, hogy a kocsik közel ne menjenek.
Bak: ama háromlábú szék, mire szapuláskor a kádat teszik.
Faló: a hintó-emelő tengelykenésnél.
Daru: az emelőgép a hajókon.
Kecskeláb: a feszítő vas.
Lúdlelke: a pecsenyén átjáró vas.
Gém: a kutak ágasa.









Jókai Mór: A magyar nép élce


[MÁSIK SAJÁTSÁG...]
Másik sajátság a köznép által szokásos nyelvhasználatban az irodalmilag elfogadott eszméknek egészen más fogalmakra felhasználása.
Parasztember érti e szó alatt: szabadság az országos vásárt; világnak nevezi a mécsest és gyertyát; igazságnak az útlevelet; jószágnak az igavonó állatot; szivárványnak a kút csövét; öröknek az apáról maradt vagyont; életnek búzát és kukoricát; és hazának azt a falut, melyben született.









Jókai Mór: A magyar nép élce


KÍNÁLÁSI MONDATOK
(Az utolsó tál ételnél.)
Tessék, egyék, nem lesz egyéb.
*
(Gyereknek, ki a puszta kenyérrel be nem éri.)
Jó kenyér ez, kakastejjel, varjúvajjal van sütve.
*
(Debreceni kofák szózata a sült tök mellett.)
Parázs, mézes, forró, széles. Kóstolja kend, be jó édes.
*
(Rövid ebédnél.)
Először tormás,
Azután nincsmás.
*
(Tréfás kínálkozás.)
Egyék, tisztelendő uram, ebből a hurkából,
úgyis a kutyáknak adnánk.
*
(Mikor valaki nagynak találja a tálban levő koncokat.)
Ha nagy, vegyen kettőt.
*
Egyél. Ne koplalj, mint otthon.









Jókai Mór: A magyar nép élce


SZÁZ KIFEJEZÉS A VEREKEDÉSRE
Az arabs nyelvben ötven kifejezés van a ,,kard" szóra. Ami arra mutat, hogy az arabs nagyon szeret hadakozni.
Hasonló jellemzetes körülmény van a magyar nyelvben is: a verekedés kifejezésére legalább kétannyi szó találtatván benne, úgymint:
Harcolni, ütközni, hadakozni, viaskodni, tülekedni.
Megverni, megütni, megvágni, megdögönyözni.
Eldöngetni, elpáholni, elabajgatni, kimángorolni, lehúzatni.
Elcsépelni, megöklözni, megtapogatni, megpofozni, megtépászni.
Birkózni, huzakodni, csatázni, vívni, marakodni.
Megcibálni, megtérdelni, kiporolni, lepüfölni, megtenyerelni.
Megkommantani, megdöfölni, főbeteremteni, képére mászni, meggyomrozni.
Megpaskolni, végigrakni, helybenhagyni, megrugdalni, megtaposni.
Meggázolni, földhözverni, letiporni, megfejelni, elderekalni.
Rászedegetni, lecsípetni, megsújtani, megrakni, megtörögetni.
Dulakodni, csetepatézni, nyeggetni, elhegedülni, kicsávázni.
Végignyújtani rajta, felképelni, poflevesezni, kikapatni, meglökdösni.
Lefülelni, elegyengetni, megkutyaporciózni, megbúbolni, megcincálni.
Megtaszigálni, megkapanyelezni, megfurkósbotozni, megdorgálni, elléhálni.
Elfenekelni, megnyakalni, megsodrófázni, megnyaggatni, ellazsnakolni.
Főbeverni, agyonverni, gúzsba csavarni, derekát leütni, mogyoróhájjal kenni.
Lesuhintani, lekalabintani, leteremteni, meggyömöszölni, megmarkolászni.
Főbekólintani, kiebrudalni, megnáspángolni, elegyebugyálni, kitéglázni.
Civakodni, hajbakapni, odasózni, besavanyítani, megugratni.
Megaprítani, falhoz mázolni, kirúgni, felrúgni és értekezni stb.
Íme tehát a magyar nyelv kitesz még az arabson is, mert a harc fogalmát százféleképpen tudja kifejezni. S mondja aztán valaki, hogy a magyar nyelv nem elég gazdag.









Jókai Mór: A magyar nép élce


A GYERMEKEK NYELVE
Csendesfy úr pesti háziúr és tiszafüredi földesuraság. Hajdan Heimlicher-nek hívták.
Mikor Tiszafüreden jószágot vásárolt, restellte, hogy a parasztok nem tudták kimondani a nevét, s megmagyarosítá azt Csendesfyre.
Azután meg azt restellte, hogy nem tud magyarul, magyar nyelvmestert járatott magához, magyar leveleket írt, magyar könyveket olvasott, magyar lapokat járatott, egyszóval igen jeles ember.
Azonban könyvekből tanulván a nyelvet, úgy járt, hogy amit olvasott, azt mindig megértette, de amit beszélni hallott magyarul, már azt csak feliből-harmadából; evégett kénytelen volt magának irtóztató nagy zsebeket varratni a kaputjára, hogy Ballagi zsebszótára beleférjen; melyet ő mindig magával hordozott, s ha valamit meg nem értett, amit beszéltek hozzá, azonnal felnyitá a lexikont, s kikereste belőle, hogy mit tesz az.
Volt neki csinos kis fiatal felesége, ennélfogva apró gyermekecskéi is lőnek, azoknak pedig valóságos tiszaháti dajkát hozatott, rábízta, hogy mindig magyarul beszéljen velök.
Így lőn, hogy egy napon legkisebb fiacskáját, ki már kétéves kezde lenni, felhozatá dajkájával együtt írószobájába, hogy konverzálna vele egy kevéssé, s ott egy darab cukrot akart neki adni, hogy jobb kedve legyen.
A gyerek nem fogadta el a cukrot, mondván:
- Mem - bad - pápi, - mama - bú, - kusz-kusz - bibis.
Az apa bámulva nézett a dajkára.
- Mit mondott most ez a gyerek?
- Azt mondta, hogy nem szabad neki semmi édességet enni, mert az édesmama megtiltotta. A múltkor is a nagyságos asszony megtudta, hogy a szakács tortát adott neki, s szörnyen haragudott érte, mert a kisgyerek foga fáj tőle. Ezt akarta mondani.
- No, bizony nagyon rosszul ejti a szavakat. Hát nem vagy éhes kisfiam?
- Bebusnak - vót - hámhám.
- Mit mondott? - kérde Csendesfy úr a dajkára nézve.
- Azt mondta, hogy köszöni alássan a papa kérdezését, Bebuska jóllakott már, evett mindenfélét, körtét, almát.
- Ki az a Bebuska?
- Hát a kisúrfi, nó?
- Hát ki nevezte annak, én Albertnek kereszteltettem.
- Hiszen az lesz ő majd, ha megnő, hanem amíg ilyen kicsiny, csak nem híhatjuk másnak, mint Bebuskának. Törülje meg a cicéjit Bebuska, a csecse kacsójával, aztán csücsüljön le.
Csendesfy úr egyszerre előkereste a Fogarasit, és nem találta benne a kimondott szókat.
- Hallja maga Zsuzsi, maga az én fiamat nem magyarul, hanem cigányul tanítja!
- Oh! majd mit mondat velem a tensúr! A lelkem se tud cigányul, hisz beszéljen a kisúrfival, ha tud, meglátja hogy magyarul beszél.
Csendesfy úr türelmes ember volt, fogá a kisúrfit, felülteté a térdére, s rajta volt, hogy tudakozódjék tőle egyről-másról.
- Hát kisfiam, kivel voltál tegnap sétálni?
- A dadával.
- Ki az?
- Hát én! - magyarázá Zsuzsi. - Ugyan már azt se tudja a tensúr?
- Hát merre voltatok?
- Táttá!
- Tatában?
- Azt mondta, hogy ,,messze"; pedig nem igaz, nem voltunk messze, csak a Múzeum udvarán.
- Hát mit láttál ottan, kisfiam?
- Oh! - csecse - tyutyut, - sok - sok - tubit, - aztán - pici - mucit.
- Oh arra bizony rosszul emlékezik a kisúrfi. Azt beszéli, mikor még a dajkája elvitte a cupringernéhez, ott látta azt a nagy kutyát meg azt a kis nyulat, meg azt a sok galambot.
Az apa csak bámult.
A gyerek belejött a diskurzusba, s mondta tovább:
- A nene - adott tütüt - Bebusnak.
- Ahá! azt beszéli a kisúrfi, hogy akkor bort adott neki az a csúnya asszony - szólt Zsuzsu, kapva az árulkodáson.
- Szép, szép, beszélj csak tovább.
- Aztán - Bebust csúnya dada, letentélte - a zsizsi mellé.
- Ne hozzatok dühbe, hát micsoda beszéd ez?
- No pedig igen jól és világosan mondta a kisúrfi, hogy az a rossz dajka, aki előttem itt volt, lefektette a kisúrfit a tűzhelyre: no de képzelje, tensuram, az égető tűz mellé.
- Hát zsizsi azt teszi, hogy ,,tűz"?
- Hát a gyereknek bizony azt teszi.
- Hát mért nem beszélnek a gyerekkel is úgy, mint az igazi emberrel?
- Én istenem! hiszen nem érti meg másképp. Ha már olyan okos ember volna, mint az édespápája, nem úgy beszélnének hozzá, de ha gyerek, csak gyereknyelven kell vele beszélni.
- Gyereknyelv, micsoda gyereknyelv? én nem tudok semmi gyereknyelvről.
- Elhiszem biz azt, mert tensuram német gyerek volt.
Csendesfy úr meg volt lepetve az argumentum által, s átlátta, hogy Zsuzsinak igaza van.
- No tehát állj ide, és légy tolmács köztem és a fiam között. Kérdezz tőle valamit.
- Hát Bebuska, mit csinált aztán a zsizsi mellett?
- Hát Bebus - bábója - bibis lett.
- Látja téns úr, milyen szépen megmondta, hogy megégette a lábát.
- Hallottam, de nem értem.
- Hát azután mit csinált még az a rossz dada?
- Bebust meg paci-paci - ogy nem bad - dűdű.
- Megverte a Bebuskát, hogy mikor hazaviszi, ne merjen sírni vagy panaszkodni.
- Mama - látta - Bebus - botó - süsü - csincs.
- Oh be jól mondja a lelkem, hogy a nagyságos asszony mégis észrevette arról a dolgot, hogy a Bebuska sipkája elveszett a fejéről.
Csendesfy úrral az atyai sajnálkozás elfeledteté, hogy fia beszédét csak fordításban hallja.
- Hát kisfiam, a Zsuzsi nem vert meg, úgy-é?
- Zsuzsi csecse dada - Zsuzsi dudikál szépen - kerbe.
- Már mint hogy én danolok neki, mikor elviszem a Múzeum udvarra.
- Aztán a csecse bácsi - oda - aztán bácsit Zsuzsi csicsija babája - csecse bácsi Zsuzsit csicsija babája.
- Hát e mit tesz?
- Tudja a Jézus - szól Zsuzsi fülig elvörösödve. - Ugyan már hogy is kívánja tensuram, hogy az ember mindent megértsen, amit ez a kisgyerek összebeszél.









Jókai Mór: A magyar nép élce


EGY KIS ÁRTATLAN ENYELGÉS
Ismeretes enyelgés a német nyelvből a magyarhoz hasonlító hangzású, de eltérő értelmű szavaknak összeállítása.
Szél (Seele) a lelked; kint (Kind) a gyermeked, apád fát ér (Vater); eceted eszik (Essig), olajod öl (Oel), szalad (Salat) a salátád; mász (Maas) a pinted; jár (Jahr) az esztendőd. Esőd régen (Regen) volt, szegény is az áldás (Segen), hanem azért szénád háj (Heu), mert vízen (Wiesen) terem; de csak mégis rossz (Ross) a lovad. Ha tűz van, fájért (Feuer) kiabálsz, s mikor meghalsz, tót (Tod) veszi ki belőled a lelket.









Jókai Mór: A magyar nép élce


Elegy
A RÉGI FELIRAT
Ó-Szőnyött egy régi ház szétbontása alkalmával találtak egy négyszegű márványkövet, melynek kétfelől két négyszegű lyuka volt, s bele csodálatos formátlan nagy betűkkel e rendkívüli szavak voltak vésve:









Jókai Mór: A magyar nép élce


EPIC ILOC ANHE VERNIT ILOSD EJO.
Ahány tudós társaság, régiség- és nyelvbúvár van a világon, mind kifáradt a találgatásban, hogy mi lehetett e szokatlan alakú kő, s mit jelenthettek ama semmi nyelven ki nem magyarázható szavak rajta.
Végre odavetődik Sz ..., s végignézve a kövön, elneveti magát: hisz ez magyarul van, csak olvasni kell tudni:
,,E pici lócán heverni tilos, de jó."









Jókai Mór: A magyar nép élce


JÓ MONDÁSOK
Ezeket németül bon mot-knak hívják, de jó nekünk így is. A magyar nemigen bővölködik bennök, mert nyelve nemigen sok szóhasonlatot tűr el, amiken a jó mondások leginkább alapulnak.
Legjelesebb ezek között a székely juhász feleselése a gazdájával, mikor az kérdezi tőle:
- Öttél-e ma, te juhász?
- Hej, öt tél után egy nyár.
- Ittál-e ma, te juhász?
- Itt állok, uram.
- Jártak-e itt farkasok?
- Hej, nem is angyalok.
- Vittek-e el báránykát?
- Hej, nem is hoztak ám.
- Folyott-e el a vére?
- Hej, nem is a teje.
- Futottál-e utána?
- Hej, nem is előtte.









Jókai Mór: A magyar nép élce


[NÉMELY ALFÖLDI ÉS SZÉKELY FOGADÓRA...]
Némely alföldi és székely fogadóra ez szokott felírva lenni
- Ma pénzért, holnap ingyen.
Igen bizony, de minden nap ma van, és holnap soha sincsen.
Ilyen tréfa az, mikor a gazdaember újesztendő napján vendégeit puha kenyérrel kínálja:
- Tessék uraim, még tavaly sütötték.
Ez a nagy idő itt csak tegnapot jelent.









Jókai Mór: A magyar nép élce


CIRCITER
Kőrösön lakott egyszer egy földesúr, ki ha szerződést kötött a zsidójával, azt ilyenformán írta meg:
,,Én - ez s ez - kötelezem magamat Icik zsidónak - ekkor meg ekkor - circiter száz mérő búzának átadására, mérejét számítva hat forintjával."
Első évben a kitűzött határidőben leszállt a gabona ára öt forintra; akkor Icik zsidó megkapta mind a száz mérőt - hatért, a szerződés értelme szerint.
Második évben a határidőre felszállt a gabona ára hét forintra; akkor Iciknek a földesúr azt mondta: - Barátom szomszéd, én circiter száz mérőt ígértem neked, tehát adhatok circiter hatvanat, de többet nem.
A zsidónak nem tetszett a magyarázat, elment tehát egy ügyvédhez, hogy nézze meg az ő szerződvényét, igaz-e, hogy ő most nem kap többet hatvan mérő búzánál?
Az ügyvéd azt felelte neki, hogy ne is perlekedjék, mert a földesúrnak lesz igaza, a circiter ezt mutatván.
A zsidó megcsóválta a fejét, s megnyugodott benne, hanem megjegyzé a dolgot magának, s mikor következő évben újra szerződésre került a sor, első kérdése is az volt a földesúrhoz:
- Benne van-e a kontraktusban a ,,chirchiter"? mert ha a ,,chirchiter" benne van, akkor én alá nem írom.









Jókai Mór: A magyar nép élce


KÍNJÁBAN VERSEL
A kaki pusztán egyszer a tilosban kapta a földesúr a zsidót, amint ott legeltette a lovát.
- No, ilyen lelke zsidaja, kössétek hátra a kezét, s hajtsátok be a faluba.
A zsidó szabódott, rimánkodott, hogy ne tegye őt ennyire csúffá, megfizeti, ami kárt tett.
- Nem! Kalodába kell ülnöd, pénzt adni nem büntetés, mert azt majd kinyered máson, hanem majd még te kapsz valamit, amit nem adsz interesre.
- Az Istenért, nagyságos uram, tán csak nem akar lehúzatni?
- Igen biz én. Kiporoltatom a bársonybugyogódat.
- Nem kívánom én ezt a tisztességet, kegyelmes nagyságos uram - rimánkodék a kártevő. - Inkább megteszek mindent, amit parancsol, csak az ütlegeket engedje el.
- No elengedem, egy föltétel alatt: ha énnekem most itt ex tempore egy verset mondasz, ami erre az esetre éppen ráillik.
A zsidó megvakarta a fejét, széjjelnézett maga körül, s ilyen szép ritmust monda a földesúrnak:
,,Ahány szál fű terem Khákhon -
Annyi istennyila csapja a tekintetes uramat - nyákhon."
Több kifogás aztán nem lehetett ellene.









Jókai Mór: A magyar nép élce


A TOKAJI BORT MEGBECSÜLI
A magyar földesúr beül Bécsben a vendéglőbe, s sorra nézegeti gyanús szemmel az asztalra felrakott szűk nyakú üvegeket, mikben az asztali bor állt, előre elkészítve vízzel, s spiritusszal, berzsennyel, s más afféle drága eszenciákkal.
Odainti a pincért: micsoda borok ezek?
Az elmondja, hogy itt meg ott termettek, Alsó-, Felső-Ausztriában, Stíriában meg Morvában, s más efféle híres bortermő országokban.
- Hozz belőle tizenkét iccét - mondá a földesúr.
A pincér rábámul:
- Sokan lesznek hozzá?
- Csak magamnak hozd.
Ez az ember úgy iszik, mint egy ökör, gondolá magában a pincér, s elhozta a tizenkét icce bort.
- Most hozz neki dézsát, s töltsd bele - parancsolá a földesúr.
Már úgy fog inni, mint az ökör, erősíté magában a pincér, s dézsába tölté a hozott borokat.
- Így. Már most hozz két palack tokajit, s állítsd bele a dézsába - hűteni.









Jókai Mór: A magyar nép élce


ALFÖLDI KOCSMÁROS
Az alföldi kocsmáros pipálva ül a háza előtt, s fumigálja a világot. Egyszer pompás úti hintó gördül be az udvarára, s úriasan öltözött, nyúzott képű, bajusztalan ember száll ki belőle.
A kocsmáros a fülét sem billenti.
- Hol itt a kocsmáros! - kiált parancsoló hangon az utazó úriember.
Az udvaron fűrészelő emberek mutatják neki, hogy ott ül az ajtóban. Ő pedig úgy tesz, mintha nem is hallaná, hogy felőle tudakozódnak, szép csendesen tömögeti a pipája tüzét a kisujjával, s egyik lábát a másikra teszi.
- Van-e itt külön szoba? a lovaknak istálló, hintónak félszer, becsületes enni- és innivaló, és jó ágy? hej! - kiált a vendég egyhuzomban.
A kocsmáros meg sem fordítja a fejét, s csak ennyit felel rá nagy határozottan:
- Van ménkű ...
A vendég elförmed. - Tudja-e kend, hogy én ki vagyok? hogy kivel beszél?
- Tudja a ménkű...
- Én gróf Seifenstein vagyok! - kiált hevesen a vendég.
A kocsmáros vállat vonít, s pipáját szájába félrevágja:
- Bánja a ménkű ...
Ekkor a gróf titkára lép oda az emberhez, s megszorítva kezét, nyájasan felszólítja:
- Ugyan édes földim, el vagyunk fáradva, nem lenne olyan jó, hogy szobát nyitna, s adna valami harapnivalót, az Isten áldja meg.
- Hogyne adnék - kiált fel a kocsmáros, egyszerre felszökve helyéről. - Tessék besétálni, minden lesz, ami van.
S azzal öleti, vágatja tyúkjait, pulykáit, előhozatja legjobb borát, s úgy megtraktálja a vendégeit két bankó forintért, hogy a füleik is kétfelé állnak belé.









Jókai Mór: A magyar nép élce


VARIÁCIÓK E SZÓ FELETT: ,,KAPNI"
Két postakocsis találkozik az állomáson.
- De szomorú vagy Miska, tán semmit sem kaptál?
- Az a bajom, hogy kaptam. Feldöntöttem a kocsit.
- No akkor ugyan felkaptál.
- Dehogy fel, inkább lekaptak.
- Vagy úgy, akkor azt mondd, hogy kikaptál.









Jókai Mór: A magyar nép élce


DE MÁR MOST HOL A MACSKA?
Vendégséget adott a tisztelendő úr, s öt font húsra adott pénzt a szakácsnénak.
A szakácsné azonban szerette volna, ha kétszer is megkapta volna a hús árát, s ront be nagy ijedten a tisztelendő úrhoz:
- Megette a macska a húst mind!
- Mind az öt fontot? Hallatlan dolog ez, hogy egy macska öt font húst megegyen, hisz az egy farkasnak is sok volna. Hol van az a fenevad? Meg kell fogni. Hol egy mérték?
A bűnvádlott állat elfogatott, megkötöztetett, s rátétetett egy mérlegre. Majd mindjárt kisül, hogy ő volt-e a tolvaj?
Hát éppen öt fontot nyomott.
- No - mond a tisztelendő -, az öt font hús, melyet megevett, az itt van, de hol van már most a macska?









Jókai Mór: A magyar nép élce


AZ ÚJ KÁLYHA
Kályhát rakott a komáromi fazekas, s amely nap felrakta, összedűlt.
Hívatják rögtön, és kezdik szidni, hogy hát így kellett összerakni a kályhát.
Az ember megnézi, vállat vonít, s egyet mozdul:
- Hiszen csak nem tarthatott örökké.









Jókai Mór: A magyar nép élce


KÉSŐ FELELET
Megindul a debreceni fuvaros, s elkezd hajtani istenigazába.
- De jó ló az a fakó! - mond az egyik utas, még a Kerepesi úton.
Mikor aztán Debrecen alá érnek, egyet legyint ostorával a kocsis a másikra, és akkor felel meg rá:
- De még ez a pej se kutya!









Jókai Mór: A magyar nép élce


MI HÍR OTTHON?
- Hát mi újság otthon, János? - kérdi a faluról megérkező kocsist a városban lakó úrfi.
- Nem sok újság van ott, nagyságos ifjú uram, egyéb, mint hogy a Bodri megdöglött.
- A Bodri? az a szép nagy kutya? ejnye de kár érte, hát mi baja volt?
- Biz az nagyon sokat evett abbul a négy lóbul.
- Micsoda? hát a négy lovunk is megdöglött?
- Meg ám, szegény párák, nagyon meghajtották őket a vízhordással.
- Micsoda vízhordással?
- Mikor a kastély égett.
- Mit beszélsz? Hát a kastélyunk leégett?
- Porrá biz az, felgyújtották a fáklyákkal.
- Miféle fáklyákkal?
- Hát mikor a nagyságos asszonyt temették.
- Az anyámat eltemették?
- El biz azt, az Isten nyugtassa meg, hirtelen megholt, megütötte a guta, mikor meghallotta, hogy a nagyságos kisasszony a klaviermesterrel megszökött.









Jókai Mór: A magyar nép élce


AZ ÍTÉLET NAPJA
Az igaz, hogy sok mindenféle fátumon keresztülestünk, még csak az volt hátra, hogy az ítélet napját is túléljük, és íme, túléltük. Már egy hét óta úton-útfélen üldözött bennünket a világ elveszéseért való jajveszékelés; az emberek, kik csak kilenc év előtt a legnagyszerűbb napfogyatkozást láthatták, s azóta is mennyiféle fogyatkozásokban részesülhettek, ismét találtak füleket az előre jósolt ítéletnap trombitájának meghallására.
Az együgyűség nem vesz ki a világból. Elvesznek igenis egyes állatfajok, népfajok, elmúltak a mammutok, masztodonok, ichthyosaurusok - elmúltak az óriások, a bölcsek és aranycsinálók, - táblabírák és nemzetőrök - gótok, szaracénok és petsenégek -, csak az együgyű emberek nem múlnak, s mégis ők félnek, hogy elvész a világ, pedig az együgyűség halhatatlan.
Ezekért hiába dobbantott Galilei lábával a földre, ezekért hiába esett Newton orrára az alma, ezekért hiába nyelte el Jónást a cethal; maradtak, mint voltak őseik; az ember megmagyarázza nekik aggodalmaik alaptalanságát, azt mondják rá, ,,jól van, mind igaz -, de azért mégis elsüllyedhet a föld".
Följegyeztem néhány anekdotát azokból, melyek leginkább cirkulálnak, mint furcsasági adatokat korunk mindenhívőségéhez.

- Hová, hová, nagyságos asszonyom?
- Megyek falura, mert Pesten napfogyatkozás lesz.
- De hiszen falun is lesz az.
- Kifogok rajta, mert akkor meg visszajövök Pestre, s mégis kikerülöm.
- Igen, de egyszerre lesz az mindenütt.
- No már ilyeneket ne akarjon az úr velem elhitetni.
*
Mindjárt tudtam, hogy elfogy a Nap! nem is csuda; az egész télen úgy megerőtette magát, mind kiadta a melegét, nyáron aztán egy cseppet sem melegített, mind csak a sok szél fújt belőle. Már most természetesen fogyatékán van. Csak legalább a szőlő érhetett volna még meg!
*
- Uram, háziuram, én keddnek előtte nem fizetek házbért.
- S vajon miért nem?
- Csupán azért, mert a kegyelmed háza hétfőn elsüllyedhet, s akkor ki adja vissza nekem a házbért?
*
Egy társaságban féltudós emberek ülnek együtt, s iparkodnak egymásnak a napfogyatkozásnak a világ romlásával lehető összeköttetését kimagyarázni.
- Mert az így van: a Nap vonzereje magához húzza a földet, ekkor egy idegen tömeg, a Hold, közbelép, s erre a vonzerő természetesen félbe van szakítva, mármost könnyen megeshetik, hogy e vonzerő félbeszakadtával a Föld egyet zökken, s mi egyszerre vagy az ekvátor alá, vagy pólusokhoz fordulunk, s megfőlünk vagy megfagyunk.
- Nem is úgy van. Az egész a magnetizmustól származik; a Hold és Nap egyszerre egy helyre hatnak vonzereikkel, s azért támadhat ott földindulás.
- Sőt legnagyobb baj lehet az, ha a Hold véletlenül valamely üstökösbe vagy egy planétába beleütközik, s aztán mind a ketten a Földre lezuhannak.
*
Münchenben már július 20-án minden közmulatság megszűnt, a zene elhallgatott, a nép búcsújárásokkal, imádkozva járt alá s fel az utcán, könyörögve, hogy fordítsa el az Isten az ítélet napjának nagy casusát, s ha már az egész föld elsüllyed is, csak legalább München maradjon meg.
Ez történt a XIX. század második felében.
*
A magyar gazdaember künn boglyát rak a mezőn. Komaasszonya hallott valamit a városban a kofáktól a bekövetkező ítélet napjáról, s fut lélekszakadva hozzá.
- Komám uram! van kendnek kalendáriuma?
- Van ménkű.
- Hát nem tudja kend, hogy napfogyatkozás lesz?
- Tudja a ménkű.
- De csak megnézi kend tán, vagy mi?
- Nézi a ménkű.
- Igen bizony, de akkor múlik el a világ.
- Hát bánja a ménkű.
*
Egy magyar és német színész találkoznak a Svábhegyen.
Német színész: Hát önök ma is játszanak?
Magyar színész: Biz igen.
N. sz. (csodálkozva): Hát önöknél ez sem normális nap?
M. sz.: Fájdalom, nem.
*
Július 28-án reggeltől kezdve délig számlálhatlan sokasága a minden nem- és rangbeli embereknek törekszik a Svábhegy felé, megrakva élelmiszerekkel, kulacsokkal és füstös üvegekkel, ott letelepednek a hegytetőkre, előveszik az enni-innivalót, s nézik a Napot.
- Már ha elveszünk is, legalább együtt vesszünk el! - szól egy családapa, egy fél lúdcombot nyelve le egyszerre. Az inas egy bokorban kiissza a boros üveget, s a leányasszony az öreg legény által hagyja magát vigasztalni, minthogy már úgyis vége a világnak.
- No már most elsüllyedhetsz - szól Pestre lenézve a tímárlegény, izzadsággal felvergődvén a Jánoshegy tetejére. - Ide már csak nem jön a tenger.
*
- Hajtsátok haza a teheneket, mérges harmat fog esni a fűre - szólnak a gazdasszonyok, csirkéiket terelve az eresz alá.
- Igaz-e, hogy Pesten már meggyújtották a lámpásokat?
- Magam szemeivel olvastam a plakátokat, amikben meg van írva nagy betűkkel, hogy a napfogyatkozáskor elvész a világ. (Ezek a nyári színház lapjai voltak, miken ily című bohózat volt hirdetve: A napfogyatkozás, vagy a világ veszte!)
Végre eljött a félve várt idő, valami gömbölyű sötétség beleharap a napvilágba, számtalan füstös üveg fordul az ég felé, melyeknek ára egy nap alatt hat krajcárról tizenkettőre szökött, a Nap végre úgy néz ki, mint egy vajas szarvas, s midőn minden ember várja, hogy mint áll be az éjszaka, hogy hullanak le a madarak a levegőből, hogy jőnek elő a csillagok, mint repedez meg a föld, előáll egy nagy fekete felhő, s beleavatkozva a Nap és Hold ügyébe, elrontja az egész mulatságot, oly tökéletessé téve a napfogyatkozást, hogy az ember egy cseppet sem láthat belőle. Ezzel be van tiltva az előadás.
Ekkor zúgolódva fordul meg a népség, s mintha űznék, kullog hazafelé.
Hát ez ítélet napja? hát ez a napfogyatkozás? hát így vesz el a világ? még csak egy város sem süllyedt el, bár legalább egy hegyet láttunk volna tüzet okádni.
Az emberek, kik egy óra előtt még a napfogyatkozástól is féltek, most még a napfogyatkozást is megszólítják.
*
Pán Nyebojsza fölteszi magában, hogy ő nem megy józanon a másvilágra, s beül egy csárdába, hogy leigya magát, mire az ítélet napja eljön. Szándéka tökéletesen sikerül. Leesik az asztal alá és elalszik. Estefelé fölkelti a kocsmáros, s kivezeti az utcára.
- Hát hogy áll a világ? - kérdi pán Nyebojsza tántorogva.
- Amint tapasztalni tetszik - felel a kocsmáros.
Pán Nyebojsza fölnéz a csillagos égre és mond:
- A Nap ugyan már elfogyott, hanem a földindulás még egyre tart.
*
Két kofa vitatkozik a szegleten.
- A Nap fél a Holdtól.
- De biz a Hold fél a Naptól.
- De a Nap fél, mert ő sötétül el.
- De a Hold fél, mert elkergeti a Nap.
A vitát inparlamentáris frázisok fejezik be.
*
- Hallja kend, János, ma csak egy forintot kap kend napszámba.
- Mi jóért? Huszonnégy garas járna immár.
- Mert ma két óra elfogyott a Napból.
Ez pedig tesz négy garast.
*
- Mi okozza a napfogyatkozást? - kérdi a diák inasától.
- A naplopók, ifjúurammal együtt.
*
- Mi okozza a napfogyatkozást? - kérdik egy akadémiai kihordótul.
- A tudós társaság - felel ő biztos lélekkel.
Azt értette, hogy a társaság számítja ki, hogy mikor jön elő.
*
Kínában így magyarázzák az asztronómusok a fogyatkozásokat.
Napfogyatkozás van, ha a Hold megy a Nap elé; holdfogyatkozás viszont, ha a Nap megy a Hold elé.
Megjárjuk, ha valaki azt találja kérdeni, hogy mi ebben az élc.
*
Egy gavallér dámákat kísérvén a Városligetbe, akkor veszi észre, hogy füstölt üvegekről elfeledett gondoskodni.
Rögtön küldi az inasát vissza a városba, adva neki egy pengőt, hogy vegyen rajta öt üveget, és siessen vissza vele.
Az inas éppen akkorra érkezett az üvegekkel, mikor már a napfogyatkozásnak vége van.
- A zsidó - felel nagy bölcsen a legény - egy húszasért tartotta darabját, mikor kértem; megállj! gondoltam magamban, majd olcsóbban adod te ezt csak két óra múlva is, aminthogy most csakugyan két krajcárért ideadta a párját.









Jókai Mór: A magyar nép élce


KÖRÜLÍRÁSOK
Adós volt az úrfi a vargának, s a varga sürgette a csizma árát. Ilyen cifra feleletet kapott: ,,Éppen ma esketik azt a zsibárus leányt, akitől az a fiú fog születni, aki azt a rongyot összegyűjti, amiből majd azt a bankót csinálják, amivel ő fizetni fog". Nemsokára ismét csizma kellett az úrfinak, s izen a vargához, hogy készítsen mentül előbb. Mond a varga: ,,Éppen most vetik azt a lucernamagot, amin az a csikó föl fog nőni, aminek a bőréből majd az a topán készül, melyet ő fog a tekintetes úrfinak varrni."









Jókai Mór: A magyar nép élce


A ROSSZ KALENDÁRIUM
- Köszönöm a kalendáriumot, nagy jó uram. E' nem jó, adjon másikat, ha már megadtam az árát.
A könyvárus enged másikat választani. Másnap megint jön az asszony.
- Ez sem ér semmit, nem nekem való, adjon jobbat.
- Tessék válogatni.
Ismét választ, másnap ismét visszahozza.
- Ebben nincs benne minden, adjon olyat, amiben minden megvan.
- Minden? Tudom már, mi kell. Itt van ni, ebben az is megvan, mikor lesz eső, mikor hó.
Másnap megint ott van az asszony a kalendáriummal.
- Hát már így fog menni ezután?
- Mit tehetek én róla, ha ez is rossz.
- Hát mi a baja?
- Nincsenek benne a szentek mind kitéve.
- Csodálnám. Hát példának okáért melyik nincs benne?
- A szent Simplicitas.
- Drága asszonyság, ilyen nevet egy kalendáriomban sem fog találni, mert ez sohasem létezett.
- No az volna még csak szép. Hiszen valahányszor a tisztelendő úrral beszélek, mindig azt szokta mondani: O sancta simplicitas! Csak nem emlegetné, ha nem ismerné.









Jókai Mór: A magyar nép élce


KÉT RÉSZEG
Sáros utcán széles jókedvében megy a bíró a kántor komával. Mind a ketten a kocsmából jőnek, s beszélnek diákul, hogy senki sem érti.
A hamis föld nem akar lábaik alatt maradni, végre a bíró koma elesik és végignyúl a sárban. A kántor koma csak nézi.
- Hát ne hagyjon itt kend, koma, egyedül - szabódik a sárban fekvő -, hanem emeljen fel.
- Felemelni? - szól a koma bölcsen meggondolva, amit mond. - Azt nem tehetem, hanem melléfeküdni, azt megtehetem.









Jókai Mór: A magyar nép élce


BETEGPORCIÓ
- Ugyan kocsmáros úr, adjon egy meszely pálinkát, de jól megmérje, mert betegnek viszem.









Jókai Mór: A magyar nép élce


SZEGÉNYEK ORVOSA
- Mutassa ön a nyelvét. Úgy látom, hogy a gyomrának van baja.
- Persze, hogy a gyomromnak van baja, mert nincs mit ennem.









Jókai Mór: A magyar nép élce


BOLOND FIÚNAK BOLOND APJA
Egy fickó levelet tett fel a postára, ily cím alatt:
- Édesapámnak, Túron.
A túri postás kapja a levelet, s káromkodik javában, amidőn belép hozzá egy idegen ember azzal a kérdéssel:
- Nem küldött nekem a fiam levelet?
- Fogja kend, itt van - szól a postás, kezébe nyomva a címtelen levelet -, ilyen bolond fiúnak csak kend lehet az apja.









Jókai Mór: A magyar nép élce


HÁT ÜSSEM?
Valami hetvenkedő vívómester járt valaha Bécsben, aki nagy fogadásokat tett fel, hogy ő bárminemű fegyverben akárkit legyőz. A sok kudarc, amit egy és más vallott miatta, végre dühbe hozta mindazokat, akik az ilyen kérkedésnek nem baráti, s azok között volt Z. M. gróf.
- Sok híres vitézzel megpróbálkoztál már - monda a hamis Tankrédnek -, most mérkőzzél meg az én Jancsi gulyásommal. Az ugyan nem érti a kard mesterségét, de van neki furkósbotja, s ha azt a kezébe veszi, ki merném veled állítni bátran.
A bajvívó fitymálva fogadta az ajánlatot, s fogadott a gróffal a kitett összegben.
Z. rögtön izen haza, hogy Jancsit küldjék fel Bécsbe úgy, ahogyan van, szűröstül, furkósbotostul.
A kitűzött napon fényes társaság gyűlt össze az e látványra elkészített kertben. Nagy híre volt, hogy a bajvívó Z. gulyásával fog megverekedni; a legnagyobb urak, asszonyságok sereglettek oda e különös tusa csudájára.
Kiállítják Jancsit a középre. Ő nemigen látszik magát jól érezni, amint azt a sok úrias képet körös-körül megbámulja, s csak úgy csóválgatja a fejét.
Jön a bajvívó is spádéval kezében, nagy nevetve meghajtja magát a közönség előtt, s kezével integet nagy elbizakodottan ismerőseinek, s azzal vívó állásba téve magát, megforgatja spádéját, s hetykén a közönséghez kiált:
- Uraim és dámáim, most idevigyázzanak, ennek a fickónak én a jobbik fülét fogom most mindjárt keresztülfúrni.
Jancsi csak nézett, mozgatta a botját alá és fel is, hogy e gonosz szándokot meggátolja, de míg ő a bajvívó kardja hegyét kísérte félénk figyelemmel, azon vette észre magát, hogy keresztülszúrta a fülét.
A közönség tapsolt a bajvívónak, az meghajtá magát, Jancsi pedig nem tudta, hogy mit csináljon, mikor úgy kacagnak rajta.
- Most jön a sor a másik fülére - szólt hetykén a bajvívó, s Jancsi hiába előgetett neki mind a két kezével, nem gátolhatta meg, hogy a másik fülét is keresztül ne szúrja.
- Most következik egy zápfog - monda a bajvívó spádéjával köszöntve.
Már ekkor nem állhatta tovább Z. szó nélkül a dolgot, s rákiáltott a parterről a gulyásra:
- Jancsi, ne hagyd hát magad, hanem vágj te is közbe!
Hej Jancsi is megörült ennek a szónak.
- Hát üssem, uram? - szólt, megtudva hogy neki is mi dolga van itten, s azzal marokra kapta furkósbotját, s odanyújtott vele egyet nagy irgalmatlanul a bajvívó nyaka közé.
Csak egyet ütött rá, de sohase hadakozott az többet.









Jókai Mór: A magyar nép élce


ANAKRONIZMUS
Egy oláh festő által készített képet láttam.
Erdélyben a művészet csak télen virágzik, nyáron kapál és arat, mert ott még külön osztálya nincs ezen tudománynak, s csak a bennszületett hajlam képezi a festőt.
Tehát ezen kép azt ábrázolta, mint menti meg az angyal Izsákot, amidőn Ábrahám fel akarja áldozni.
A leleményesség benne a fődolog.
Ábrahám egy puskával céloz a fiára, mind a ketten zsinóros dolmányban vannak öltözve, egy angyal pedig odafenn a felhők között kap egy sajtárt a kezébe, s leönti vele Ábrahám puskáján a lőporos serpenyőt.
A kivitel gyönge, hanem az invenció sokat ér.









Jókai Mór: A magyar nép élce


ZSIVÁNY
Zöld Marciról mondja a rege, hogy egyszer vándordiák karavánt fogott el az úton, s elvitte magával tanyájára; ott az erdők közti tanyán három nap énekeltetett magának mindenféle mulatságos dalokat; akkor meglátva, hogy a diákok tógái mily rongyosak és kopottak, inte egyik betyársegédének, s az végszámra hozta elő számukra a legfinomabb fekete posztót, melyet is rőf hiányában egyik fátul a másikig mért ki számukra a rablóvezér.
Ez úgy hisszük, hogy minden bevett európai mértékek között a leghosszabb volt.









Jókai Mór: A magyar nép élce


FÜLE IS VAN
Letette a parasztasszony a kis kétesztendős gyereket a szögletbe, s kezébe adott egy bögrében bablevest, hogy egyék belőle fakalánnal; maga azalatt dagasztott a kemence mellett.
A kisgyerek akkor tanult beszélni, s amint eszegetné lassacskán a bablevest, elkezdi mondogatni az anyjának.
- Nyanya. Füle is van.
Az asszony ráhagyta, hogy jól van.
A gyerek evett tovább, kis idő múlva újra mondja:
- Nyanya. Orra is van.
- Jól van fiam, jól van, csak te egyél.
Kisvártatva ismét rákezdi a gyerek.
- Nyanya, lába is van.
Már akkor felötlött az asszonynak, hogy mi a patvar az, aminek orra, füle, lába van; odamegy a gyerekhez, beletekint a bögrébe, hát egy holt egér volt benne; amint a gyerek leeddegélte róla a bablevest, akként jött napfényre egyenkint füle, orra, lába, s azt mondogatta ő az anyjának.









Jókai Mór: A magyar nép élce


SÓ ÉS PAPRIKA
Sóért meg paprikáért küldték a fickót, de csak egy tányért adtak neki hozzá, megmagyarázván neki, hogy az egyik felébe tegye a sót, másikba a paprikát.
- Egy garas ára sót - szól a gyerek a szatócsnál, s beleméreti a tányérba.
- No meg egy garas ára paprikát.
- Hát azt hová?
- Hát azt meg ide, a másik felére.
Azzal megfordítja a tányérat, s a fenekébe méreti a paprikát, a só lehullott pokolba.
Hazamegy aztán, s mutatja a felfordított tányéron a paprikát.
- Hát a sót hova méretted? - kérdik tőle, gonoszat sejtve.
- Azt meg emide.
S azzal visszafordítja a tányérat. Akkor meg a paprika is lehullott.









Jókai Mór: A magyar nép élce


EZ ITT A SZOKÁS
Faluban jutott eszébe az utasnak, hogy megborotválkozzék. Minthogy maga nem szokott hozzá, borbélyt hívatott a fogadóba. Megjelenik az emberfaragó műszereivel, leülteti az idegent, s nyakába kötve valami kendőt, előhúz a zsebéből egy nagy darab fekete szappant, s egyet pök rá.
- Mi a mendergő menkű lesz abból? - kérdi megijedve a vendég.
- Hát bekenem vele uraságod szakállát.
- Nem ugyan azt, barátom. Vajon más embert is így szokott ön borotválni, hogy a szappanra pök?
- Nem. A falubelieknek a képükre szoktam pökni, s úgy megyek rá a szappannal.









Jókai Mór: A magyar nép élce


SEGÍTETT RAJTA
Jön haza a palóc a szántásból késő este.
- Van-e vacsora, hékás? - kérdi a menyecskétől, ki összedugott kézzel ül a padon.
- Egy csepp sincs ott - felel az röviden.
- De hát mért nincs?
- Messze van a kút, nem mehettem vízért; egész nap szakadt az eső, féltem, hogy megázom.
Az ember egy szót sem szólt, fogta a kantát, elment a kútra maga, telemerítette a kantát, szépen hazajött vele, otthon az egész kanta vizet az asszony nyakába öntötte.
- No már most, hékás, nem félhetsz, hogy megázol az esőtől, hát eredj a kútra.









Jókai Mór: A magyar nép élce


PÁRATLAN FLEGMA
Beleesett a jámbor sváb a cserepes hajórul a Dunába, s vitte a víz lefelé. Malomablakban pipázott két öreg molnár, s nézték szép csendesen, hogy bukdácsol a nyavalyás a vízben.
- No nézze kend, komám - mond az egyik -, milyen nagy mester a német, most itten lebukik, azután amott meg majd megint felbukik; csak várja rá kelmed.
A jámbor fuldokolva kiálta rájuk a vizekből segítségért tört magyarsággal:
- Látolsz Krisztián!
- Látlak selma - mond a molnár -, ugyancsak nagy gaukler vagy. No nézze kend, komám, most megint lebukott, már most odavigyázzon, hol fog megint felbukni.
Csak várták, csak várták azután, de az ember nem bukott fel többet.
Erre az öreg molnár azt mondja a másiknak:
- Vajon mit fundál ez most megint odalenn?









Jókai Mór: A magyar nép élce


KEND SEM JOBB A DEÁKNÉ VÁSZNÁNÁL
Deákné asszonyom rendesen meg szokta ütögetni kocsmábul hazatérő férjét, s ha kérdezték a szomszédok, hogy mi volt az a nagy csattogás, amit odabenn mívelt, azt szokta mondani, hogy a szapult vásznát paskolta meg a mosófával.
Így maradt rajta a jámbor férjeken a deákné vásznának veszedelmes példabeszéde.









Jókai Mór: A magyar nép élce


EGYÜGYŰ FÉRJ
Együgyű férje volt a parasztmenyecskének, ő maga pedig úri házaknál szolgált, tehát ott már előkelő erkölcsöket tanult. Egyszer valami bíróválasztási alkalommal meghívják őket ebédre a tiszttartóhoz.
Az asszony előre kétségbe volt esve, hogy majd milyen illetlenül fogja magát viselni a férje ott az asztalnál, s szégyenére válik.
- Majd megint mennyit eszik kend, majd megint mennyit iszik kend, majd hogy ég ki a szemem kend miatt.
A paraszt maga is reszketett ettől az úri ebédtől, s nem bánta volna, ha elmúlik tőle ez a sok keserű pohár és keserű tányér.
- Mit csináljak hát, lelkem galambom, hogy bolondot ne csináljak?
- Hát majd szemközt ültetem kendet velem, s azután majd mikor a lábára hágok kendnek az asztal alatt, az azt fogja jelenteni, hogy elég volt már, akkor azután ne egyék kend többet, akárki kínálja, még ha én magam kínálom is.
Az ember jól megegyezte magának az intést, s ebéd felett szemközt ülvén feleségével, szép békességesen elkölté a levest; azután hozták a húst; a hajdú hordta körül. A jámbor ember nyúlt a villa után. Hát ezalatt valami szelindek jött be a szobába, s szokás szerint az asztal alá véve magát, rálépett az ember lábára. Ez azt hitte, hogy a felesége hágott rá, s nagy ijedten tette vissza a villát a tálba, köszönvén, hogy már nem eszik többet.
Hiába kínálták, hiába unszolták a háziúr és a háziasszony, még a tulajdon felesége is, egy drága falatot sem evett az többet.
Csak odahaza sült azután ki, hogy nem a felesége lépett a lábára, hanem a komondor.









Jókai Mór: A magyar nép élce


A GAZDA ÉS INASA
A gazda nagyobb szamár volt, mint az inasa.
- Gyere, csináljunk verseket - monda egyszer unalmában az úrfi.
- Nem tudok én - szólt az inas.
- Hát így ni, teszem föl:
,,Óh te bolond Salavári Miska, 
Szeret engem a te hugád, Juliska."
Ez tudod nem igaz, hanem vers. No már most mondj te egyet. - Hát:
,,Megkövetem a nagyságos urat. 
Szeret engem nagyságos asszony."
- Óh, te bolond! - kiált fel kacagva az úr - hisz ez nem vers.
- De igaz.









Jókai Mór: A magyar nép élce


AZ ÚR ÉS A SZOBALÁNY
Enyelgett a nagyságos úr a felesége szobaleányával.
- Te Nancsi, mondhatom, hogy sokkal több szeretetreméltósággal bírsz, mint az asszonyod.
- Ahán! - monda a lyány. - Ezt már az inastól is hallottam.









Jókai Mór: A magyar nép élce


AZ ÖREGÚR BÜSZKESÉGE
Öregúr vett szép fiatal feleséget. A menyecske kikapó lett, az öregúr eléggé megtudta, de bölcs ember volt, és nem törődött vele.
Egyszer találkozik valami ismerősével, s az kötekedni kezd vele.
- Azt hallom, hogy mások szeretgetik a feleségedet.
Az öregúr mulatságos büszkeséggel felelt.
- Parasztember dolga a földét magának szántani.









Jókai Mór: A magyar nép élce


A MEZŐTÚRI BOR ÉS VÍZ
Árvíz volt Mezőtúron és újbor.
Minélfogva a víz éppen olyan fakó volt, mint a bor, és a bor éppen olyan fakó, minta víz.
Jönnek vendégek a gyorskocsival. Kérnek enni; azt nem kapnak; kérnek inni; azt kapnak: bort és vizet.
Vannak közöttük delnők, akik csak vizet isznak, és úrfiak, akik csak bort isznak, minélfogva nagyon érdekes rájuk nézve megtudni: a két palack közül melyikben van az egyik, melyikben van a másik?
Kénytelenek végre is a kocsmárosnéhoz folyamodni.
- Lelkem kocsmárosné, tekintetes asszony, jöjjön csak ide, és mondja meg: melyik üvegben van itt a bor, és melyikben van a víz?









Jókai Mór: A magyar nép élce


VÁLTOTT KUTYA
Gyorskocsin utaztam egyszer Szolnoktól Kolozsvárig. Egyik utasunk kutyát is hozott magával, melynek szabályszerűleg, de meg hely sem levén, a kocsi mellett kelle futni.
A gyorskocsi váltott lovakkal haladván odább, a kutya pedig mindig ugyanazon lábakkal, képzelhetni, hogy nemigen találhatta mulatságosnak ezt a nemét az utaztatásnak, s Várad felé már nagyon tekingetett fel a kocsiba.
Egyszer megszólal a kalauz:
- Ez is szeretne már váltott kutya lenni.
E tréfáért megengedtetett neki, hogy vegye fel a kutyát magához, s úgy vigye el Kolozsvárig.









Jókai Mór: A magyar nép élce


MEGÁLLJ, VARGA!
Mikor még a passiójátékok úrnapján szokásban voltak, a különböző céhek emberei fel szokták maguk között osztani a kegyes játék szerepeit. A megfeszített Megváltó szerepe egy molnárra jutott. Midőn már ki volt kötözve a kereszthez, előjönnek a farizeusok, és szidják, szidalmazzák, melyet a molnár mind csendes megadással tűr és hallgat; de amint egyszer egy varga azt mondja neki: te lisztlopó! felfortyan benne a méreg, s visszakiált rá:
- Megállj, varga! szálljak csak le a keresztről, fogadom, hogy beverem a fejedet.









Jókai Mór: A magyar nép élce


A SOMOGYI PARASZT
Mikor a somogyi paraszt vasárnap délután elmegy a kocsmába verekedni, a felesége kérdi tőle:
- Hát botot nem visz kee magával?
- Majd lesz annál, akivel összeveszek - felel a legény egész biztossággal.









Jókai Mór: A magyar nép élce


FURCSA VÉGRENDELET
Végrendeletet tett az öregember, melyben az volt megírva:
,,A Riska tehenemet pedig, mely a múlt héten elveszett, azon esetben, ha megkerül, hagyom a Pista fiamnak, ha pedig meg nem kerül, hagyom a szürke barátoknak."









Jókai Mór: A magyar nép élce


A VARGA ÉS A PAP
Sorba járt az éjjeli őrködés a faluban. Egy rendesen iszákos vargának sehogy sem ment a fejébe, hogy hát a pap mért nem strázsál, mikor annak is van háza.
Ő bizony csak beállít hozzá egy este a nagy bottal, rajta levén éppen a sor.
- Tiszteletes uram, ihol a bot, strázsáljon már kigyelmed is.
A pap csak mondogatja neki egy ideig, hogy az ő hivatala így meg úgy nem engedi ezt az állapotot elvállalni; más a dolga; de a varga csak nem tágít; végre dühbe jön a tiszteletes, kikapja a botot a varga kezéből, s jól a hátához ütögeté vele a tanítást a vargának.
Megtudja a varga felesége, hogy megverték az urát, s siratja keservesen, amikor hazaérkezik.
- Ne sírj asszony azért, hogy a pap megvert engem - vigasztalja a varga okos szóval -, akkor sírhatnál igazán, ha én vertem volna meg a papot.









Jókai Mór: A magyar nép élce


LOPOTT SÜVEG
Süveget lopott az egyszeri ember; de nem merte feltenni a fejére, mert attól félt, hogy rögtön ráismernek.
Ilyenformán semmi haszna sem volt az egész tolvajságból.
Egyszer éjszaka a felesége hallja, hogy a gazda felül az ágyban, és valamit motoz.
- Mit csinál kend, apjuk?
- Hallgass, asszony, a süveget viselem.









Jókai Mór: A magyar nép élce


TIZENNYOLC GYEREK
Pesthez nagyon közel lévő mezővárosban azon hír keringett néhány évvel ezelőtt, hogy egy asszony tizennyolc gyermeket szült. Természetes, ily hír sokak előtt megfoghatatlan volt, magam is sokáig kételkedtem, míg utoljára csakugyan rájöttem, hogy valóságos igazság.
A férje neve Kilenc János, az asszony két fiút szült, azaz két Kilencet, tehát 18-at, mert 2-szer 9 = 18.









Jókai Mór: A magyar nép élce


LEGNAGYOBB PÉNZ
Egy parasztember házát eladván, a vevőt behítta a kocsmába álmodásivásra. Üveg számra hordta a zsidó a bort, s a két ember ivott rogyásig.
- Hej, komám - monda a ház új tulajdonosa -, elég is lesz ám már.
- Dehogy lesz, dehogy lesz, aki áldója van, hisz még ittas sem vagyok.
- Van-e kendnek pénze?
- Mint a polyva, kedves cimborám, csak igyék kend. Hej!
Megégett a ... geszterédi ... csár ... da - akart danolni, de nyelve akadozott, s rárivallt a zsidóra:
- Hozz bort, Mendli.
Azonban nincsen olyan hosszú nóta, aminek vége ne lenne, s az atyafiak jóllaktak az áldomással.
- Fizessen kend komám. Menjünk.
- Héj zsidó, itt a pénz la, ajd vissza belőle! - s ezzel kivágott az asztalra egy ócska kétgarasost.
- Tán elment a kend esze? - vélé vigyorogva a zsidó.
- Ne ingerkedjél velem, hanem adj vissza belőle, ha mondom.
- Hisz ehhez még sok kell.
- Hát mennyi pénz ez?
- Két garas.
- Két garas? Láncos lobogós, hisz a legnagyobbikat kerestem ki a ládafiából.









Jókai Mór: A magyar nép élce


NAGY PÉNTEK NAGY SZOMBATRA
Egyszer Dunavecsén Nagy Péntek Nagy Szombatra esett, mégpedig a szó legigazibb értelmébe véve.
Lehet, hogy elkoptatott avas újság, még gyerekkoromban nagyapámtól hallottam - de azért csak elmondom.
Péntek István nemzetsége közt legnagyobb termetű, s jómódú gazdaember lévén, minthogy István néven többen is voltak, rendesen csak Nagy Pénteknek nevezték ösmerősei.
Néhány darab szarvasmarhát adván el Szombati Jánosnak, ki szinte nagy ember lévén, ösmerősei Nagy Szombatnak nevezték el. Megkötvén az alkut magyar szokás szerint, betértek a Bárányba áldomást inni.
Borozás közben megegyezett a két nagy ember, hogy birkózni fog, össze is ölelkeztek, húzták, vonták egymást, míg egyszer Szombati Jánosnak lába megbotolván egy lócába, nagy zörgéssel a földre esett, magára rántván Nagy Péntek uramat.
Hallván a kocsmáros a zörejt, kiszól a szomszéd szobából, tudakolva, mi történik a borivóban, mire a szolgáló megjegyzi, hogy Nagy Péntek Nagy Szombatra esett.









Jókai Mór: A magyar nép élce


[SOK SZ. ISTVÁN NAPOKAT...]
Sok Szent István napokat kívánunk önnek, uram bátyám, köszöntének be a rokonok István király napján, egy tehetős földesúrhoz. - Köszönöm - felelé ez savanyú pofával -, míg nőtlen valék, király voltam; de most, kénytelen leszek István mártír napját ünnepelni, karácsony másodnapján.









Jókai Mór: A magyar nép élce


A KISFIÚ TANÁCSA
- Apámuram! miért aggat kend a szegény tehenek nyakára oly nagy csákvári kolompokat? Nagyon alkalmatlan lehet a szegény páráknak, nem is ehetnek csendesen miattok.
- Azért fiam-felele az apa-, hogy nevezetesen éjjel ne tévedjenek el, ne lopódzhassanak a tilalmasba, s könnyebben meg lehessen őket találni.
- No úgy! mikor kend hazulról elmegyen - fölszólal a fiú -, kössön egyet anyámasszony nyakába is: mert mihent kend a házból kilép, anyámasszony azonnal a faluba mégyen, hogy éjfélig sem lehet reáakadni.









Jókai Mór: A magyar nép élce


[PANASZKODOTT EGY AGG NŐTLEN...]
Panaszkodott egy agg nőtlen barátjának, ki csakugyan agg korában nősült vala, miképp sehogy se tudja magtárából a zsuzsokot (búzaférget) kipusztítani; mire felele ez:
- Házasodjál meg barátom! azonnal kipusztul magtáradból mind a zsuzsuk, mind a búza.









Jókai Mór: A magyar nép élce


A VÁNYAI ASSZONY
1854-ben Ványán felmegy egy asszony a városházához, s panaszolja, hogy az ő katonája ilyen meg olyan rossz; mindig haragszik, mindig káromkodik, a legdrágalátosabb töltött káposztában is úgy turkál, mint a disznó.
Aztán ha csak egyet-egyet szól is, úgy hányja a sok szekermencet, mintha mindjárt meg akarná ölni.
- Beszéljen kend hozzá szépen - mondja a bíró.
- Beszélnék ám, ha tudnék; de az istenadta gyávája még annyit sem tud magyarul, hogy: ja.









Jókai Mór: A magyar nép élce


[KOLDUS ÉS GAZDA...]
Koldus: Jó estét uram! egy kis fekhelyet kérek.
Gazda: Szállást kap, de ételnek szűkében vagyunk.
Koldus: Hisz amott fő a nagy fazék káposzta.
Gazda: Hah! azért engem sok áldás kísér. Hanem legyen; aki szebbet álmodik, reggel az egye meg.
Lefeküdt gazda és vendég.
A gazda azt álmodta, hogy a Jákob létráján a mennyországba mászott. S ami legfeltűnőbb, a koldus is éppen azt álmodta; de gondolván, hogy a gazda a mennyországból többé vissza nem térned, a káposztát - mint a földön már fölöslegest - utolsó falatig felkalánozta.
Megnézték a fazekat, s az éhes koldus nem hazudott.









Jókai Mór: A magyar nép élce


JÓ BIZTATÁS
Egy falun tűz ütvén ki, a falubéli bíró ezen szavakkal biztatá a népet: Aki oltani segít, kap öt forintot, aki pedig nem, az huszonötöt.









Jókai Mór: A magyar nép élce


[EGY BIZONYOS VÁSÁRON...]
Egy bizonyos vásáron a gazda lovat akarván eladni, következőképp dicséré lovát a vevőnek:
- Uram, ez a ló oly futós, hogy még gyeplős is válhatik belőle.
- Dejszen - viszonzá a venni szándékozó - hamarébb válik belőle gyeplő, mint gyeplős.









Jókai Mór: A magyar nép élce


[MIKOR A SZIVAR HASZNÁLATA...]
Mikor a szivar használata először divatba kezdett jönni, történt, hogy egy falusi ember városon lakó földesurához rendeltetett be valami dologra. Amint a lovát az udvaron fogja kifelé, meglátja a tornácon ülő s szivarozó urát.
- Tekintetes uram! - mond megijedve a szegényember -, vigyázzon magára, a pipaszárba kapott a tűz, mindjárt megégeti az állát.









Jókai Mór: A magyar nép élce


[A CIGÁNDI TORONY...]
A cigándi torony újbóli vakolásakor jelent meg egy mérnök Cigándon. Látcsövén vizsgálván a tájt, egy kísérője, ugyancsak cigándi lakos, a látcsőre mutatván, kérdé: mit csinálnak azon? A mérnök elmondá neki, mint lehet azon távoli tárgyat közelebb vonni s fordítva távolítani. Ekkor kérte az ember, engedne neki rajta nézni. A mérnök szeméhez tette a cigándinak a látcsövet, s odairányzá nézését a toronynál dolgozó kőmívesre; a kőmíves éppen akkor dobta a torony falához a mészkeveréket, s a kíváncsi néző visszakapta fejét, a háta megett álló mérnökét is jól megütvén vele. A mérnök kérdi tőle, mi a ménkűt csinál, úgy megüté fejét, majd ledőlt. Engedelmet kérek - mond a cigándi -, éppen mikor ránéztem a kőmívesre, a szemem közé akarta csapni a mészkeveréket, azért kaptam vissza fejemet. Hasztalan igyekezett a mérnök ellenkezőről meggyőzni, ő maradt hiténél.









Jókai Mór: A magyar nép élce


PATKÁNYMÉREG
Egy öreg háziúr előszólítá szolgálóját, annak egy edényt átadva mondá:
- Tedd e csuprot a legcélszerűbb helyre: egérméreg van benne, ettől, tudom, mind elvesznek.
Idő múlva panaszol a cseléd, hogy a patkányok még mindig rontanak és kárt tesznek.
Az úr bámulva kérdi, hogy betette-e nekik a vészszert, és ettek-e belőle.
- Persze hogy betettem - mond a cseléd -, hanem szekrénybe zártam, hogy ne kapjanak arra is rá, mert az átkozottak mindenbe belenyalnak!









Jókai Mór: A magyar nép élce


A MEGGY NEM CSERESZNYE
- Nem eszel cseresznyét? - szóla az úrfi a parasztsuhanchoz.
- Köszönöm átosan, a nagyurakkal nem jó egy tálból cseresznyét enni.
- Hisz ez nem cseresznye, hanem meggy.
- Az már más, Isten neki! - és evett a gyerek.









Jókai Mór: A magyar nép élce


[MAGYARÁZTA A MELLÉKNEVEK HAJLÍTÁSÁT ...]
Magyarázta a melléknevek hajlítását a tanító, de a gyerek meg nem értheté; a tanító jó megértés végett példát hozott fel, mondván:
- Vigyázz, fiam, te szeretsz egy bizonyos ételt, minő az az étek?
- Jó - felel a gyerek.
- Jól vagyon - szól a tanár -, most jő egy étel, melyet te jobban szeretsz, minő azon étek?
- Jobb - felele a gyerek.
- No vigyázz, most jő egy étel, mit te legjobban szeretsz, melyik az?
- Gombóc - röfögött a gyerek -, mert azt legjobban szeretem.









Jókai Mór: A magyar nép élce


EGY SZAMÁRÉRT SOK ÖKÖR
Egy vagyonos paraszt mindenét föláldozá buta fiának kiképzésére; de miután vagyonának nagyrészét haszontalanul elkölté, sóhajta fel: ,,Oh, hány ökröt, tehenet áldozék egy szamárért."









Jókai Mór: A magyar nép élce


RÉGI RUHÁK
P... Imre meglehetősen értette a fillentés mesterségét. Ő mulasztott diákkorában egy héten nyolc napot, ő égette el egy alvó diák fülét Sárvári leckéjén az iskola nagyszerű gyújtóüvegével, s mégis nem őt, hanem az égett fülű frátert zárták be börtönbe.
Egyszer az ódivatú nőruhákról tartván sajátságos elmélkedéseit, barátim, - úgymond - a nagyanyámnak olyan antik kabátja volt, hogy ha a földre letette volt, hát...
- Megállott, ugye? - vágott közbe valaki.
- Megállott?... dehogy állott, dehogy állott - hármat lépett!









Jókai Mór: A magyar nép élce


BENEDEK
Bizonyos Benedek Mihály nevű érdemes úriember a ,,Magyar Kurírra" praenumerált. Meg is érkezett a Kurír, hanem a borítékán így volt a cím felírva:
Bedenek Mihály úrnak.
Visszaírt, hogy ő nem Bedenek, hanem Benedek Mihály, amikor aztán így titulázták:
Bekened Mihály úrnak.
Ismét felírt a szerkesztőhöz, s ekkor így alakult a cím:
Beneked Mihály úrnak.
Bosszúsan akart megint felírni, s megdorgálni a malíciózus tévesztéseket.
- Hagyd el, barátom - mondá ekkor egy jó embere - mert még azt írják az újságod borítékára, hogy: Neneked Mihály úr.









Jókai Mór: A magyar nép élce


NEM TUD A VISSZHANGUNK NÉMETÜL
Sz... grófnő a tihanyi visszhangot meglátogatván, németül kiáltott hozzá, de mivel szél lengedezett, a visszhang nem felelt.
- Jaj, nagyságos asszonyom - okoskodott a tihanyi vezető -, nem tud ez a mi echónk németül.









Jókai Mór: A magyar nép élce


KEVESEBB EGY BETŰVEL
D... jogtanár megszólította egyik tanítványát, hogy feleljen a praescriptióról.
- A rescriptio - kezdett a diák felelni.
- Jaj, domine - vágott közbe félbosszúsan, félnevetve a tanár -, a maga beszéde éppen olyan, mintha én kérdeném a kocsisomtól: vakartál? s ő azt felelné: akartam.









Jókai Mór: A magyar nép élce


NEM JÓ AZ INGYEN
... csata utáni napon egy főbíró kikocsizott a csatatérre. Vidéki földművesek az ellőtt golyókat keresték, s egyik talált is két tizenkét fontost.
- Adjátok nekem ezt a két golyót - szólt a főbíró -, megveszem jó pénzért.
- Tegnap kellett volna itt járni - dörmögé egy ott ellovagló vén huszár -, tegnap ingyen osztogatták.









Jókai Mór: A magyar nép élce


JÓ MENTSÉG
Tojás után küldte a falusi asszonyság szolgálóját, hogy délre tésztát gyúrasson vele, de biz az csak estvefelé tért haza, pirongató asszonya előtt azzal mentvén magát, hogy várakozott, míg a tyúkok megtojtak.









Jókai Mór: A magyar nép élce


PEDIG JÓL MONDTA
Egy úr keresztül akart menni lóháton egy mocsáron, s kérdi a mellette legeltető gulyást: kemény-e a feneke, atyafi? mire az igennel felel; de alig halad nehány lépést az úr befelé, lova hasig süllyed az iszapba; erre káromkodva kérdi a gulyást: hogy merte neki azt mondani, hogy kemény a feneke? mire az felel: kemény is az uram, csakhogy nem ért még az úr oda.









Jókai Mór: A magyar nép élce


ELTALÁLTA
X. úr már jóval túlhaladta a hatvanadik évet, midőn egy igen szép ifjú leányt nőül vett. Esküvőjén egy agg bölcsész is jelen volt, kitől K. gróf kérdé:
- Mit gondol ön, lehet-e még e házasságból utódokat reményleni?
- Reményleni nem, de félni lehet - felelt a filozóf.









Jókai Mór: A magyar nép élce


KÖNNYEN BÁNIK AZ IDŐVEL
- Pincér! Van-e készen rostélyos? - kérdé egy csárdába lépő uracs.
- Jelenleg nincsen - felele a pincér -, hanem ha méltóztatik egy félóráig várakozni, azonnal kész lesz, egy perc alatt.









Jókai Mór: A magyar nép élce


SZEGET SZEGGEL
- Fogd be az ökröket a szekérbe, menj fa után az erdőre - parancsolá a gazda szolgájának -, itt egy darab szalonna, elég leend reggelre és délire; nem erősen nagy darab, de megdagad a tarisznyádban, mert kocaszalonna. - Estvefelé, nagy lármával pattogó ostorral, hajszogatja a szolga az ökröket, a szekérre föltett egyetlen darab fával. - Hát csak egy vékony darab fát hozasz? - kérdi bosszúsan a gazda. - Jaj, uram! - felel a szolga - megdagad a favágón, mert cserfa.









Jókai Mór: A magyar nép élce


DE NAGY HIBA
X. úrról tudta egész N. városa, hogy szép fiatal felesége van, aki azonban - fájdalom - nemcsak férjére kacsingatott szerelmes pillantásokkal. X. úr nem akarta hinni, amit a világ mond, hanem egyszer egy csinos fiatalember rohanja meg az utcán:
- Uram, ön számot fog nekem adni neje magaviseletéről!
Az ember elképedt, és hamarjában nem tudott mást mondani, mint azt, hogy: parancsoljon.
- Ez irtózat, uram! - riad fel a fiatal - ön neje nekem néhány napi távollétem előtt örök hűséget esküdött, azóta tizennégy nap múlt el, én hazajövök, s most azt kell hallanom, hogy ön nejének azóta már két kedvese volt.









Jókai Mór: A magyar nép élce


ANEKDOTÁK JÓKAI HUMOROS KIADVÁNYAIBÓL
A nagy tükör 1856-1858
MICSODA BAJ ÉRTE GERGŐ BÁCSIT
Képzelje kend magának, komám uram, hogy járok tegnapelőtt? Tojást vittem Bátorkesziről Köbölkútra, s mikor visszafelé jövök, betérek a zsidóhoz, hogy adjon egy csomó masinát. Azzal rágyújtok, s megyek szép csendesen haza Bátorkeszi felé; egyszer kialszik a tűz a pipámban; előveszem a masinát, kihúzok belőle egy szálat, elgyújtom; uccu; elfújja a szél. Kihúzom a másik szálat, azt megint elfújja a szél, mert egészen szemközt fújt. Fogom magam, hátat fordítok a szélnek, akkor azután nem fújta el a masinát; rágyújtottam szépen, s mikor aztán égett a pipa, mentem tovább. Szokásom, mikor megyek, hogy nem nézek se jobbra, se balra, hát egyszer, amint feltekintek: nini! megint a köbölkúti csapszék áll előttem. Ördögök vannak velem, vagy mi? hát ki hozza ezt a falut ide? Azt hittem, boszorkányság történik velem, hát pedig találja kend ki, mi történt? Az történt, hogy mikor hátat fordítottam a szélnek, s bajlódtam a pipával, nem vettem észre, hogy megint visszafelé megyek. Pedig nem ittam ám többet, csak egy meszely pálinkát a zsidónál.









Jókai Mór: A magyar nép élce


HUSZÁRTRÉFA
- Jaj! kedves húgomasszonyom, jaj! Könyörüljön rajtam, szegény nyomorékon.
- Mi baj, katona uram, no?
- Nézze csak: ellőtték mind a két kezemet, most jövök az ispitálból, nem tudok sem enni, sem inni, hacsak nem etetnek, nem itatnak.
- Ejnye, szegény nyomorult ember. No ez már igazán nagy baj. Jöjjön no, itt egy tál gombóc, majd én megetetem szépen. Istenadta jámbor embere! Hogy mind a két kezét ellőtték! Tátsa el a száját, no. Megfújjam? Nem nagyon forró? No, lenyelte már? Itt a másik darab. Innék is egyet, ugye? No, majd én tartom a kancsót. Így ni! No várjon, majd megtörülöm a bajszát.
A huszár (elővéve mind a két kezét a köpönyeg alól): - Köszönöm, hugám; már azt majd elvégzem magam is.









Jókai Mór: A magyar nép élce


FOGALOMZAVAR
Megy a jámbor paraszt gyónni a tisztelendő úrhoz, s legelső vallomása az, hogy:
- Megvertem a feleségemet, szent atyám, mert nagyon házsártos volt.
- Hagyd el fiam! Ne beszélj itt a virtusaidról! Csak a bűneidet mondd el!









Jókai Mór: A magyar nép élce


VALÓSZÍNŰ
Valami nagy ünnepélyen úgy meg találták tölteni a tarackot, hogy szétvetette a puskapor, s egy darabja menten agyonütött egy ott ácsorgó asszonyszemélyt.
Odamentek, próbálták élesztgetni, de biz az csak meghalt.
Mikor aztán nem volt már több reménység hozzá, hogy valaha feléledjen, megszólal egy jámbor polgár:
- No, tudom én Istenem, ez is megemlegeti ezt a napot.









Jókai Mór: A magyar nép élce


MIÉRT MONDJÁK AZ UNALMAS LÁTOGATÓNAK: 
,,SODORJUNK MADZAGOT!"
Kőrösi emberrel történt, hogy nagyon ottfelejtette magát a komájánál a nagy beszélgetésben, a' meg unta már magát szörnyen; egyszer azt mondja aztán neki:
- Komám, holnapután disznót öletek, hevertünkben ereszthetnénk itt madzagot, a húst felkötözni.
A vendég beleegyezett; a gazda előhozott egy nyaláb kócot; a végét a komának adja: ,,sodorja kend!"
A koma hűségesen sodorja a zsineget, hátrafelé járva, míg egyszer kiért a pitvarajtón; akkor a gazda bezárja utána az ajtót.
- Elég lesz már, majd holnap tovább sodorjuk.
Ezért mondják, ha unalmas vendég van a háznál, s nem akar továbbmenni: ,,eresztessünk madzagot!".









Jókai Mór: A magyar nép élce


HOGY TETT SZERT A DIÁK DINNYÉRE?
Bóbiskolt a jó meleg nyári délután a debreceni kofa a sátor alatt; ott mosolygott mellette egy határ ragyogó görögdinnye. Odasompolyodik a diák, felvesz egyet az ölébe, s azzal rákiált a kofára:
- Ilyen dinnyét árulna kend, mint ez, ni!
A kofa felijed:
- Majd elviszed innen a rongyos dinnyédet, semmiházi!
Jól járt a diák, hogy elfuthatott, mert a becsületes cíva hátához akarta verni a kisszéket. Ennek aztán nem mondhatta senki, hogy lopta a dinnyét.









Jókai Mór: A magyar nép élce


ÓRA MEG ÓRA KÖZT IS VAN KÜLÖNBSÉG
Azt ígérte a fuvaros az utazónak, hogy Nádudvarról egy óra alatt behajtat Debrecenbe.
Persze hogy az óra régen elmúlt, s Debrecennek még a tornyát sem lehetett látni.
- Ejnye atyafi, hiszen kend azt mondta, hogy egy óra alatt Debrecenbe leszünk, s ihol nézze, már régen elmúlt.
Hátratekint a fuvaros, ránéz a mutatott zsebórára.
- Üm, nem olyan kicsiny órát értettem ám én, mint az úrnak a zsebében van, hanem olyan nagyot, amilyen Nádudvaron van, a toronyban.









Jókai Mór: A magyar nép élce


[KEDVES JÚLIA!...]
- Kedves Júlia! állhatatosságodért vettelek nőül; négy hóig jártam veled jegyben: soha egy csókot nem bírtam tőled kapni.
- Igen ám! mert már így egyszer rászedtek.









Jókai Mór: A magyar nép élce


[ADTÁL A LÓNAK ABRAKOT?...]
- Adtál a lónak abrakot, Miska?
- Hogyne adtam volna!
- Eleget adtál neki?
- Persze hogy eleget adtam.
- Nem kellett volna ám neki sokat adnod.
- Nem is adtam sokat.
- Kár is volt neki éjszakára adnod.
- 'Sz úgysem adtam.









Jókai Mór: A magyar nép élce


ATYAI MEGINTÉS
- Ugyan, intse meg már ezt a fattyút, lelkem - kérte nője Sinay Miklóst, debreceni régi híres professzort, ki az akkori divat szerint magát Nicolaus a Chorebonak írogatta.
Kimegy az öreg, előveszen egy hasáb fát, s nyújtva hagyá fiát; azzal nyugodtan benyit feleségéhez, mondván:
- Megintettem fiadat, lelkem.
Mai napig fent maradt Debrecenben: ,,meginté, mint Sinay a fiát".









Jókai Mór: A magyar nép élce


KITALÁLTA A DIÁK
Görgőről sok szép nevetséges adoma kering a nép ajkán; így történt ez is a többek között. Tanítóért ment a gondnok Sárospatakra; emlékezvén reá, hogy a diákok előtt már szinte nevetség tárgya Görgő, megparancsolá az úton a kocsisnak, hogy ha majd a Kollégium előtt megállanak, akárki kérdi is senkinek se mondja, hogy hol laknak. Jól van, mond a kocsis. Éppen akkor állottak meg az iskola előtt, mikor tolult kifelé az ifjúság temérdeksége.
Ejnye, pajtás, de szép négy ló! - kiált egy diák a másikhoz; - hol laknak földi? - fordulván a kocsishoz.
- Nem mondom meg - szabódék a kocsis.
- Hát miért nem, atyafi? - mond a diák ismét - hiszen mi nem vesszük el a kendtek lovát!
- Nem mondom meg - ismét szabódék a kocsis -, mert nem szabad.
- Bizony talán Görgőn laknak kendtek? - szól egy másik.
- Kurátor uram! kurátor uram! - kiált rémítő hangon a kocsis a rektorprofesszorhoz menő után - jöjjön vissza szaporán, kitalálta egy kópé diák.









Jókai Mór: A magyar nép élce


A TESTVÉREK
Volt egyszer egy vidéki városban két testvér: Duska Mihály és Duska Pál. Mind a kettő baromorvos volt és egy házban lakott.
Hivataluk tudatása végett festettek házuk elé egy címert; hogy a parasztok, akik olvasni nem tudnak is, megértsék, egy beteg lovat, meg egy beteg tinót, s illendően a nevüket hozzá: Duska Mihály, Duska Pál baromorvos testvérek.
Amint kiakasztották a címert, másnap beállít hozzájuk egy vidéki atyafi szűrben, tarisznyában.
- Hát mi a belépés?
- Micsoda belépés?
- No, hogy mit kell fizetni az embernek, amiért megmutatják azt a csudát?
- Miféle csudát?
- Hát ami itt van a címeren hirdetve.
- Hát mi van ott a címeren hirdetve?
- No ott az van hirdetve, hogy egy ökör meg egy ló testvérek, egy anyátul valók. Én azt szeretném látni, ha öt garasba kerül is.
Duska Mihály és Duska Pál mindjárt letöröltették a címerről azt az ökröt, meg a lovat.









Jókai Mór: A magyar nép élce


[MÁR CSAK BEJÁROM EZT A PESTET...]
Már csak bejárom ezt a Pestet - szólott magában az atyafi; meg is nézett sorban mindent annak rendi szerint; egy nyitott ablaknál sokáig gyönyörködött egy szép papagájban, ilyet még nem látott; csodálkozott, ha orrával is lóbálta magát függő rézkarikáján.
- Te paraszt - kiált reá egyszer e két szóra gazdájától betanított papagáj.
- Engedelmet kérek, azt gondolám, hogy madár kigyelmed - szólt kalapemelintve az atyafi.









Jókai Mór: A magyar nép élce


TRIPLA VESZEDELEM
Az idén történt Badacsony táján. Az új bort megnézni mentek az atyafiak; hát amint a hordók között vizsgálódnak, egy süldő nyulat pillantanak meg az ászokfa között meglapulva. A jámbor bizonyosan a szelelőlyukon bújhatott be, s nem tudott visszafelé esni.
Nosza lefülelték az atyafit, s madzagot kötvén a nyakára, odaköték egy tízakós hordó csapjához erősen. Azután elkezdtek a nyúl halálára inni.
Egyszer nyílik a pinceajtó, új ismerős lép be rajta, kutyával. Amint az eb megpillantja a fülest, nekirohan, a nyúl kétségbeestében nagyot ugrik, kirántja a csapot a zsineggel, s fut a nyitott ajtón keresztül.
Természetesen mindenki utána rohant, kergetve, amíg láthatták a menekülőt, s csak akkor vették észre, mikor visszatértek, hogy azalatt meg elfolyt odabenn a tíz akó bor egy cseppentő cseppig.









Jókai Mór: A magyar nép élce


[SOK HELYÜTT MEGVAN AZ A HELYTELEN SZOKÁS...]
Sok helyütt megvan az a helytelen szokás, hogy a vén hajadonokat mindenféle gúnnyal üldözik.
Egy falusi nyalka kocsislegény meglát egy vén leányt és elkiáltja magát:
- Ejnye de vén fedetlen csűrt látok!
Megfordul ekkor a leány, s azt mondja neki:
- Befedhettem volna én azt akármikor százszor oly gézengúz gazzal, mint te semmirekellő, ha akartam volna!









Jókai Mór: A magyar nép élce


[HAZAJÖTT A CIGÁNY KATONA...]
Hazajött a cigány katona Törökországbul, s szörnyen hetvenkedett a faluban, hogy ő már most törökül is tud.
- Hát öcsém, mondd meg hevenyén, hogy híják törökül a kenyeret? - kérdi tőle az öreg bíró.
- Arra még nem került a sor - felel a cigány.
- No hát hogy híják törökül a tornyot?
A cigány végignéz a tornyon, alulról fölfelé, felyülről megint az aljáig.
- Üm, ki tudna megtanulni ilyen hosszút?









Jókai Mór: A magyar nép élce


SZÉKELY SZÓ
Juhhússal főtt káposztát evett a székely fiával.
- Egyél káposztát is, hisz az jobb még a húsnál is! - mond az öreg fiának, ki csak a húst ette a tálból.
- Ha jobb volna - mond a fiú -, mind egy béfalófalásig megették volna a farkasok a kertből.









Jókai Mór: A magyar nép élce


MELYIK A LEGJOBB VÍZ?
Azon kérdésre: melyik lenne a legjobb víz? egy valaki így felelt meg: ,,Az esővíz, mely a nap által szőlővesszőn át desztilláltatik."









Jókai Mór: A magyar nép élce


Az üstökös
JÓ TANÁCS
Két somogyi ember hajt egy szekéren hazafelé valahonnan messze fuvarból.
- Hát Miska, megverted-e már a feleségedet? - kérdi az öregebbik.
- Nem én még.
- Pedig azt meg kellene ám tenni; mert azt tudod, hogy az asszony verve jó. Hány hónapja már, hogy elvetted?
- Három.
- Ahol van ni! Már annyi ideje, aztán még egyszer sem verted meg. Pedig ha eleinte hozzá nem szoktatod, hát később majd aztán nem hagyja ám magát megverni; menmeg később majd ő ver meg téged.
- De ha nem adott rá még okot.
- Dehogy nem adott; csak keresd. Hát most mindgyá' ahogy hazamegyünk, ott lesz az ok. Ha nyitva találod a kaput, akkor verd meg azért, hogy minek hagyta nyitva? bemehetett volna valami tolvaj rajta; ha pedig csukva találod, akkor verd meg azért, hogy mért nem várta az urát?
- Má' úgy teszek hát. Ugyancsak jó, hogy mondta kee, Pista bátya.









Jókai Mór: A magyar nép élce


HÍRLAPI KACSÁK
Egy gazdag kereskedő birtokain több halastó van, nemrég egy újságban azt olvasta, hogy valaki olyan szerencsés volt egy port feltalálni, mely ha bármi tóba behintetik, ottan a halak tenyészni fognak oly nagy mennyiségben, mint a tótvidéken a burgonya. A por csak két körmöci aranyba kerül, s a pornak feltalálója kész ezen summát visszaadni, ha a pornak a fent említett hatása nem lenne. A kereskedő nagy kedvelője a halaknak, rögtön elküldi a két aranyat, s a porból egy adagot kér. Egynehány nappal későbben visszakapta pénzét következő sorok kíséretében: ,,Nagyon sajnálom, hogy uraságodnak az ígért porral nem szolgálhatok. Az egész dolog csak tréfa, tudniillik én nehány barátommal fogadtam, hogy a legbolondabb dolgot ki lehet nyomtatni, s találkoznak oly bolondok, kik el fogják hinni. Uraságod már a huszonhetedik."









Jókai Mór: A magyar nép élce


BUKSENGI BORBÉLY
Buksenginek nem volt ugyan diplomája, de azért szerette, ha orvos úrnak címezték; sőt ő maga is minden kezei elől kikerült irományt mint orvos írt alá; lévén az ő mestersége borotválás, érvágás stb.
Az említett hírneves, nagyra törekvő borbély egyszer beteghez hívatott. A betegnek azt verték a fejébe, hogy bajától csak érvágás által szabadulhat; s ezen műtételre Buksengit felszólítá.
Buksengi komoly arccal végignézi és tapogatja a beteget, aztán szinte hasonló komolysággal a betegségről ekként nyilatkozott: ,,Érvágásképpen nem lehetvén semmiképpen, mert itt apró sorok vannak."
Ezután felszólíttatván, hogy rendeljen valami orvosságot, következő orvosi rendeletet írt: ,,Menendő két húszas, jövendő két citrom, még egy tízes ivásképpen. Buksengi orvos."
- Ugyanőtőle valaki bizonyítványt kért: hogy a gyógyszertárból patkánymérget hozattathasson. Evégett következő bizonyítványt adott ki:
,,Bizonyítvány. A sok patkányok tetemes emésztése és kártékonyságai végett adom ezen bizonyság levelemet, ahhoz való szert, mely hozzátartozandó, maszlagot. B. orvos."
- Egy agyonlőtt ember megvizsgálásáról ilyen látlevelet készített:
,,Felnevező. Mind Okos Jánosnak sérelme, mind golyó általi esete ekképpen találtatott; melynek mint való lövése halállal kellett nékie lennie, mert okai nem tudandók.
Melyet, mint helybeli lakos, mint orvos léttemet bizonyítván. B. dr."









Jókai Mór: A magyar nép élce


A TÖRÖKÖK DEBRECENBEN
Azon időben, midőn Debrecen még a török hatalom alatt volt, a török atyafiak nagyon szerették a nagyságos címet; de még jobban szerették a kontyos atyafiak egyik vagy másik bolt tulajdonosát elűzni, s helyettök ilyenkor ők levének gazdák.
Ily alkalommal történt egyszer, hogy egy szegény, de fortélyos ember bement egy vasáruboltba, melynek gazdája valami bolond csausz volt.
- No mi kell, szegény ember? - kérdé a csausz a belépőtől.
- Bizony nagyságos uram, nekem egy pár kapára volna szükségem!
- Ne, szegény ember! válassz ezek közül - szólt a csausz egy halmaz kapát tolva eléje.
A szegény ember hamar kiválasztott magának egy párt, s megegyeztek az árba, mely öt piasztert tett.
- Nagyságos uram - szólt ez egy esdő pillanatot vetve az érdemes kereskedő csauszra -, pénzem most nincs, de egy hét múlva behozom a kapák árát.
- Jól van, szegény ember, jól! De mondd meg csak, kinek hívnak, mert majd megcsalsz.
- Kapacsali Macsali a nevem - szólt a vevő, alázatos pillanatot vetve az érdemes török úrra.
Elmúlt a hét, meg a másik is; az érdemes török úr hiába várta adósát, elmaradt az, mintha a föld nyelte volna el.
Már a harmadik hétnek is fogytán volt az idő, midőn a csausz tovább nem állhatván már a dicsőséget, beszólít magához egy suhancot, ki ott a napon pirítá az orrát.
- Te! - így kezdi az érdemes úr beszédét - egy szegény ember éntőlem kapát vett, de nem fizetett meg érte. Nem ismered?
- Hogy híják hát?
- Kapacsali Macsali - felelé a török.
- Hát uram nem érted? hisz azért mondá, hogy ő Kapacsali Macsali, mivel kapát csalt, ma csalt!









Jókai Mór: A magyar nép élce


KI AZ A TEKINTETES VÁRMEGYE?
Nagyságos Tókerty urat mindenki arról ismeré, hogy magyar emberhez illetlenül sok pénze van. Több a kapitálisa, mint amennyit ki bír adni; sohasem kölcsönözvén másképp, mint teljes biztosíték mellett. Egyszer tekintetes V. vármegyének valami útcsináltatás miatt nagyobb összegre volt szüksége, a tens karok és rendek sok tanakodás után elhatározák a megyegyűlésen, hogy legjobb lesz azt kölcsönkérni nagyságos Tókerty úrtól. Kiküldének hozzá deputációt, mely állt egy alispánból és a főpénztárnokból, akik előadák a tekintetes vármegye nevében kérelmüket a pénzes úr előtt, hogy legyen szíves kölcsönözni a tekintetes vármegyének ennyit meg ennyit.
A nagyságos úr szörnyű savanyú képet csinált az ajánlathoz, feltette a pápaszemét, szétnézett vele a levegőben, s gyanakodva mondá:
- De ki légyen az a tekintetes vármegye? nem ismerem azt az urat. Ha a tekintetes alispán úrnak kell pénz, vagy a tekintetes perceptor úrnak, annak adok; de a tekintetes vármegyét nincs szerencsém ismerni, s ha nem fizet, hol keressem őtet?









Jókai Mór: A magyar nép élce


ILYENFORMA FÉREG
- Itthon van - izé - Toportyán úr?
- Megbolondult kend? kit keres itt?
- Hát a doktor úr nem lakik itt?
- Tán Sárkány doktor urat keresi?
- Az! az! Sárkány, Sárkány! nem toportyán. Tudtam, hogy valami ilyen pokolbeli fíreg, de nem jutott eszembe, melyik?









Jókai Mór: A magyar nép élce


HUSZÁRSZÁMÍTÁS
Előörsön volt a vén huszár meg az újonclegény. Amint ott várakoznak, íme jön rájuk szemközt az ellenség kémjárata, valami öt lovas.
- No öcsém - szól a vén huszár -, azokat ott most mindjárt megtámadjuk, kit levágunk, kit meg elkergetünk világgá.
- Jaj Gergő bácsi - szabódik az újonc -, sokkal többen vannak azok, mint mi.
- Többen vannak? hogy volnának? Tudsz számlálni? No hát vedd elő a tíz körmödet, s számítsd: egy vagyok én; kettő a lovam; három, négy a két pisztolyom, öt a karabélyom, hat a kardom, hetedik vagy te! Hát nem vagyunk többen, mint azok?
És úgy tőn, amiként beszéle, megtámadta az ellenség öt lovasát; kit levágott, kit elfogott, kit elűzött. Nem csuda: hetedmagával!









Jókai Mór: A magyar nép élce


A JÓ PÉLDA KÖVETÉSRE MÉLTÓ
Vándorfényképész jött a faluba, s egy pftért keretestől adott egy arcképet.
Természetes, hogy boldog-boldogtalan sietett örökíteni édes énje vonásait.
Valamelyik nagysám, ki köztünk legyen mondva, nemigen ért a betűmorzsoláshoz, könyvet vett kezébe, midőn fényképezteté magát.
Néhány nap múlva a konyhában lévén dolga a tensasszonynak, a gyúródeszkán meglátja főzőnője arcképét, szintén könyvvel kezében.
- Mi jutott eszedbe, Sára, hogy könyvet vettél kezedbe sodrófa helyett - kérdi sértett hangon szakácsnőjét.
- Hát azt gondoltam biz én, hogy tensasszony sem olvas, én sem olvasok, s így ha a tensasszony könyvvel festette le magát, én is úgy tehetek.









Jókai Mór: A magyar nép élce


ITT AZ ÉSZ, FELESÉG
Szép volt a falu mészárosnéja, s ezért járt is utána a faluban szállásolt huszárok őrmestere, s megesett néha, hogy estenként, ha férje honn nem volt, unalmas óráit megrövidíteni meg is látogatta.
Az asszony panaszolta férjének, hogy az őrmester néha azt is kívánja, hogy jó vacsorával kínálja, az pedig sokból telik. Felforrott a mészáros vére, s elhatározta, hogy legelső alkalommal ágy alá rejtőzve várja be az őrmestert, s ha nejét cirógatni meri, fontra vágja.
Még jó délután béült az ágy alá, s várta az estét, az is eljött végre, de el az őrmester is, leült, megölelte, megcsókolta a mészárosnét, s vacsorát kért tőle.
A jó asszony minden kívánatát teljesíté, s a beszédet férjére vezeté, ha véletlenül meg találna jönni.
A bortól nekihevült őrmester kardját kirántotta, s mondott sok mindent, hogy aprítaná így meg úgy a mészárost ezer meg ezer darabra.
A szegény mészáros homlokát kiverte a hideg veríték, s ijedtében nagyot nyögött.
- Mi volt ez? - kérdi az őrmester.
- Megborjúzott a tehén, s borját az ágy alá tettem, hogy meg ne fagyjon - mondá az asszony, ki rettegett férje életeért.
- Böh! böh! böh! - hallik az ágy alól, de az őrmester nem figyelt rá, hanem utolsót cuppantva a szép asszony arcára, eltávozott.
Alig húzta ki a lábát a szobából az őrmester, előmászott a mészáros, s fontos képpel homlokára mutatva mondá:
- Itt az ész, feleség! mihelyt borjút emlegettél, mindjárt bőgtem.









Jókai Mór: A magyar nép élce


MIT VÁR ITT?
Egy iszákos részeg fővel tántorgott haza, s mivel feje is szédelgett, lába is ingadozott, az út is sáros volt, minduntalan elesett. Utoljára nem tudott felkelni, s ott hevert a pocsolyában.
- Hát te mit csinálsz itt? - kérdé egy mellette elmenő.
- Várom, míg felszárad az utca.









Jókai Mór: A magyar nép élce


NAGY PURIZMUS
Tiszta magyar városba küldték a német szülők fiokat tanulni, célozván egyszersmind a magyar nyelv elsajátítására is; megkérték e célból a tanítót, hogy ne engedjen neki másképp, mint magyarul beszélni. Törje, ahogy tudja. A tanító nagy buzgóságában nemcsak a fiúnak adta ki az erős tilalmat, hogy németül egy szót se szóljon, hanem a tanulótársait is felkérte, hogy mihelyst egy szót szól is németül, adják azt föl neki.
Kevés idő múlva rohan be hozzá egy fiú
- Tanító uram, Rudolf németül szólt.
- Mit mondott? - kérdi a tanító.
- Azt mondta, hogy ,,áhá!"
- Hát hogy kellett volna azt magyarul mondani?
- Úgy, hogy ,,ühüm".









Jókai Mór: A magyar nép élce


Kakas Márton naptára 
KETTEN
- Ejnye pajtás, de jó húsba lettél, mióta özvegy vagy. Nagyon jó étvágyad lehet.
- Van is, nincs is.
- Hát például mit reggeliztél ma?
- Egy kanpulykát.
- Hányan voltatok hozzá?
- Ketten.
- Kicsoda?
- Én meg a kanpulyka.









Jókai Mór: A magyar nép élce


KISZÁMÍTOTT VIGASZTALÁS
Fejcsüggesztve jött haza Icig a zsinagógából, s atyja kérdésére azt felelte, hogy őt a rabbi szomorítá meg, mert arról beszélt egy óránál tovább, hogy porból vagyunk és ismét porrá leszünk mindnyájan.
- Szamár vagy, édes fiam - mond az öreg táté -, hogy emiatt búsulod úgy el magadat. Más lenne, ha aranyból volnál, és porrá kellene lenned, mert akkor száz percentet vesztenél, de így se nem nyersz, se nem vesztesz.









Jókai Mór: A magyar nép élce


JÓ TANÁCS
Bankár: Uram! Hogy bátorkodhatik ön az én leányomnak szerelmi ajánlatokat tenni? Mi szándéka van önnek?
Művész: Uraságod angyal kisasszonyának hajlama bátorít - és szép kilátásaim.
Bankár: Kilátás, mi az a kilátás? ha egyebe sincs, ahhoz nem feleséget, hanem jó távcsövet szerezzen.









Jókai Mór: A magyar nép élce


Tekintetes Vandali úr vadászmeséi
HOGYAN FOGTA MEG A SZÉKELY A MEDVÉT ELEVENEN
Kivel is történhetett volna mással, mint székely emberrel ez vitéz eset, és kivel is történhetett volna mással, mint medvével az a hallatlan balgaság, hogy elevenen meg hagyja magát fogni.
Úgy történt az, hogy a jámbor csíksomlyói legény kiment tavasz idején fát vágni az erdőre, s éppen amint egy nagy tőkét hasogatna, belesulykolván a fejszéjét erősen, egyszerre nagy zörgés-mozgás támad a háta mögött, s amint hátrapillant, hát egy roppant nagy, bozontos fenevad jön a sűrűből feléje.
A székely legény még csak meg sem ijedt volna tőle, ha éppen a fába nem lett volna szorulva a fejszéje, de íme, nem lehetett azt onnan kirántani, a medve meg már itt volt, futni meg bajos volt, mert nem vala hová; fára mászni haszontalan védelem, mert a medve is ért hozzá; ebben a halálos veszedelemben nem maradt a legénynek más válogatása, mint elővenni azt a játékot, amit gyerekkorában tanult: egy fa körül szaladgálni, ha onnan kiszorítják, a másikhoz ugrani, és azt kerülgetni.
Persze hogy a székely fürgencebb legény volt, mint a medve, aki sehogysem bírta az üldözöttet elkapni, efölötti dühében, mikor a székely elugrott előle valami fa mögé, dühösen nyalábolta át a fát, azt képzelve, hogy ezt is ott kapja.
A legény, amint látta, hogy ölelgeti a medve a fát, egyet gondolt, kihúzta a tüsző szíját, hurkot vetett rajta, s amint a mackó két lábra állva megint nekirohant, abban a pillanatban, amint ez átölelte a karcsú szálfát, hirtelen rávetette a hurkot mind a két első lábára, azzal hevenyében gúzsnak csavarta a szíjat, s a medvét emberül odakötötte két ostoba talpánál fogva, mint Döbrögi uramat Ludas Mátyás.
A medve ordított és rugdalózott, majd kitörte az átnyalábolt fát, de hiába, a székely szíja nagyon erős jószág volt, s mentül jobban rángatózott, annál erősebben húzta rá a csomót.
- Hát hiszen ne ordíts olyan nagyon, komé! - szólt hozzá nyájasan a székely - majd mindjárt könnyebbítek én rajtad, csak elébb elhasítom ezt a fát, mert ha most húzom ki belőle a fejszémet, mind kihullanak belőle az ékek.
S azzal szép nyugodtan felhasogatta a tőkét; s mikor az megvolt, akkor azt mondta a medvének, hogy ,,már most elmehetsz, ahova akarsz"; hanem elébb főbe ütötte a fejszével egypárszor, hogy a medve egy csepp hasznát sem vette az engedelemnek.









Jókai Mór: A magyar nép élce


A VADKANVADÁSZAT
Vadpávára voltam lesben, a puskám numero 2-re töltve, hát amint ott ülök egy ledöntött fatörzsön, egyszer csak nagy csörtetéssel jön felém egy veszett nagy vaddisznó. No legény, ez most vagy téged esz meg, vagy te őtet! Richtig: felkapom a puskámat, numero kettővel töltve, nekicélzok a szügyének, ropp! az egész töltés belement, a vadkan egyet ugrott félre, azzal bukfencet vetett, s elnyúlt nagy hörögve a harasztban, többet a lábát sem rázta. Én csak vártam, lövésre készen, hogy ha még egyszer felugornék, még egy másik csomó postával is megszerelmeslevelezzem; de biz az csak úgy maradt elnyúlva, meg sem moccant többet. Ez már az enyim! Mindjárt oldottam le a tarisznyámról a sinórt, s odamentem a prédához, hogy majd a két hátulsó lábát összekötöm, s annálfogva kivontatom a cserjéből; hát alig fogom meg a két hátulsó lábát, az én disznóm egyet röffen s fölelevenedik. Az a kis lövés, amit kapott, bizonyosan halálos volt ránézve, de biz az még olyan jó erőben maradhatott miatta vagy félóráig, hogy akár egy mérföldnyire elmehetett volna tőle. No már most mit csinálsz, Matyi? Ha eleresztem, nekem fordul s összetép; ha fogva tartom, addig küzd ellenem, míg kifáraszt; legjobb lesz, ha engedem futni a két első lábával, s magam meg a két hátulsóval szaladok utána. Úgy tettem, a vadkan futott, én pedig a két hátulsó lábánál fogva, toltam őt előre s kormányoztam, mint a talyigát, egészen a vadásztanyáig, ahol éppen csak annyi ereje volt még a vadkannak, hogy a kész lobogó tűzbe belefeküdt, s önkényt megperzselte magát. Nagy híre volt ennek akkor; kérdezzétek meg a Klobuki Mukit, az is látta, szemtanú volt; az pedig hiteles ember: minden második szava igaz - hanem azt nem szokta kimondani.




