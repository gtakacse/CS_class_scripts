




Jókai Mór: Életemből


A látható Isten
Jól tudom én azt, hogy e két szó hadizenet tőlem minden eddigi uralkodó fogalomnak, elkezdve a Brahma, a Buddha imádójától, aki azt mondja: ,,Az enyim az!" a keresztyénig, mohamedánig és izraelitáig, aki azt mondja: ,,Láthatatlan az!" és a nihilistáig, aki azt mondja: ,,Nincsen az!"
Azonban én nem vagyok próféta, aki új szektát szándékozik alapítani; hanem csak költő, aki sokat átélt, sokat látott, és sokat átérzett.
Voltam egy kissé természetbúvár is, aki a Kozmosz nagy írója nyomán elhatoltam az emberi tudás véghatáráig, a csillagködképletekig, amiket a távcső szabálytalanul keringő fénytömegekre bont fel, s e fényes káoszban a kezdődő teremtés művét sejteti velünk.
Ki az ott?
A tudósok azt mondják rá, hogy az egy olyan nagy eszme, mely emberi fogalmakba bele nem fér, s melyet Istennek nevezni, aki emberi dolgokkal törődik, antropomorfizmus. Hisz a föld maga egy láthatatlan porszem a világegyetemben, s a napok összessége, amiket ő esztendejének, századának, évezredének, eocénjének, pliocénjének nevez, egy eloszthatlan perc a nagy mindenségben. Ki ügyelne ennek a percnek a történetére? Ki törődnék az ázalagokkal, akik egy ecetcseppnek a szféráján egymással küzdenek, s magukat embernek, s nemzetnek nevezik? s még azoknak az apró bajaikkal is? s láthatatlan lelkük kimondhatatlan érzéseivel? Aki ítéletet hozzon erény és bűn fölött? tanítson szeretni felebarátot, hazát? odakölcsönözze teremtő lelkét a sárdarabnak? holott annak az egész planétája csak egy porszemnyi töredéke - nem is a ragyogó mindenségnek, hanem - a láthatatlan semminek. Hisz ez a föld maga is egy ,,nihil": a legközelebbi naprendszer lakói, sőt maguk az Uránusz lakói már nem tudnak róla, hogy ,,van".
Azonban én egy kissé kertész is voltam. Évről-évre elnéztem azt a közönséges sárga pillangót, mely derék nyárban milliószámra repked a gyümölcsöskertekben, s petéit leginkább az almafák leveleire rakja le. Két hét múlva a forró kánikulai nap kikölti az apró hernyókat, amik oly kicsinyek, hogy alig lehet őket puszta szemmel észrevenni. És ennek a górcsövi paránynak már van tudata arról, hogy a mostani forró napok után jönni fog a tél, jég és zúzmara, hogy ez a falevél le fog esni a fáról, s akkor ő elvész. És van tudata arról, hogy neki élni kell, és egy új tavasszal mint pillangónak szállni fel a légbe. És van tudata arról, hogy ha ő annak a falevélnek, amelyen született, a felső epidermiszét lerágja, akkor az össze fog zsugorodni, és őt az alsó molyhos borékjával be fogja göngyölíteni, s akkor ő a tél hidegét bizton kiállja tavaszig. És van együttérző értelmisége, hogy valamennyi társával együtt egy-egy vékony selyemszállal odakösse a fa ágához azt a levelet, amely neki hazája fog lenni, hogy mikor eljön a tél, le ne hullhasson róla, megmaradjon a jövendőnek.
Ki az ott?
Ki tanít ennek a paránynak, mely nem nagyobb, mint az irónom letört hegye, meteorológiát, technikát, társulási egyetértést, előrelátást, hazaszeretet a maga szülőfölde, a falevél iránt? - S aztán mikor ott állok a megoldhatlan csillagképlet s a szélben lengő téli falevél közt, s végiggondolok a saját életemen!
Nem mondhatom, hogy sok szenvedés, megpróbáltatás, viszontagság ne ért volna. Hanem azt mind magam kerestem. Ha meghúztam volna magamat, talán nekem sem jutott volna belőle több osztalék, mint másnak; de mindig űzött a vágy szembemenni a nehéz időkkel, néha még baljóslatok, ellenálló akadályok dacára is.
Ifjúságomban festőnek készültem, volt tehetségem hozzá, s kezdetben biztató szerencsém. Ha ott maradtam volna, most talán az egész világ volna hazám, s senki sem neheztelne érette. Én azt egyszerre elhagytam, s választottam helyette az irodalmi pályát, melynek koszorúi tövisből vannak fonva, s nimbusza nem világít, hanem éget. És mégis Őt látom e sorsfordulatban; mert nekem ez a pálya minden szenvedéseivel, küzdelmeivel, nehézségeivel együtt a gyönyörök végtelensége volt; menedékem az országos viharokban, vigasztalóm az elcsüggedésben; harminchárom év óta az egyetlen hely, ahol mindig megtaláltam mindazt, amit a nagyvilágban és a kis világban elvesztettem, volt az íróasztal.
Majd szólok még az íróasztalról később.
A márciusi napokban Petőfivel együtt én voltam az, aki a népszabadságot kikiáltottam a szabad ég alatt. Az első szó kimondója fejével játszott; mert ha az egész nemzet nem visszhangoztatja azt, az a fej elveszett. Ki költé fel e visszhangot? Ki őrzé meg fejeinket?
Hát azután, hányszor álltam a nyitott sír szélén? Csatatereken, ellenséges táborokon keresztülhatolva, ostromolt városokig, bombazápor alatt. Szegeden a lőporos raktár robbant föl mellettem, s körültem az egész tért beteríté romokkal; én érintetlen maradtam.
Világosnál az ,,utolsó" napon egy olyan társasággal ebédeltem együtt, melynek minden tagja tudta már, hogy a fejét eljátszotta, s nekem sem volt semmi okom a magamét jobbnak hinni a többiekénél. Csak egy választás lehetett még: az, amit egykori ügyvédi főnököm tett, aki szemem láttára lőtte főbe magát. Azon gondolkoztam, hogy melyik lesz jobb? Mert bizonyára az én életem is olyan jól be volt ott végezve, mint a többieké. - Ekkor egyike a legelkeseredettebb politikai ellenségeimnek odatoppan elém, paraszt kocsisnak átöltözve, s azt mondja: ,,A szomszéd városban van a feleséged, aki utánad jött Pestről, ülj fel a szekeremre, viszlek", s ezzel a szóval ez az ember, aki nem szeretett, kiragad a halál torkából, s a muszka táboron keresztülhatolva megszabadít.
Ki küldte ezt oda?
Fél évig bujdostam erdőkben, ismeretlen emberek között. Azok, akiknek hivataluk lett volna, hogy üldözzenek, segíték elő menekülésemet, s a komáromi kapituláció menlevele általi megszabadulásom nem költemény.
Hanem hát ezek mind materiális csodák. Jók egy magánélet regényéhez szenzácionális fordulatoknak; de a kitűzött jelmondathoz nem adnak semmi bizonyítékot. Te ,,egy" ember vagy, aki azt mondod: ,,Láttam az Istent, mikor megszabadított!" de hol volt az Isten akkor, amikor a többiek halálra mentek: akik voltak olyan jók, mint te vagy!
Tudom. - De nem ismerem el a halált büntetésnek, s az életet jutalomnak. Misszió mind a kettő. Egyikünknél az az áldozat, hogy meghal, a másikunknál az, hogy élve marad. Hányszor irigyeltem én azokat, akik már dolgukat jól végezve, pihennek: hányszor, évtizedeken keresztül? De a holtak és élők áldozata egy célra szolgált; nagyobb célra, mint egy emberi boldogság; e nemzet ellenálló erejének megszilárdítására. S akik e célért meghaltak, többet tettek, mint mi, akik e célért élve maradtunk.
Ha akkor ellágyul a nemzet, most nincs Magyarország.
A csillagképletek, a téli falevél, az egyes emberélet történetén túl ott van ,,Ő" a nemzetek nagy életének fordulataiban. Minden nemzet addig él, amíg misszióját betölti; ha azon túlmegy, elmúlik, s ha új missziót talál, új alakban támad fel.
A klasszikus korszak mítosza szerint a fátum fölötte állt még az isteneknek is; a bölcsészet ezt tagadja; de azt el kell ismernie, hogy az emberi szabad akarat egyenlő tényező az isteni hatalommal; mert enélkül a lélek nem volna lélek; s az a Teremtő, aki az embernek lelket adott, a hatalmát osztotta meg vele.
És itt találunk rá a látható Istenre: amidőn az emberi szabad akarat valamit elront, hogy fordítja csoda módon ismét jóra. Néha óriási szenvedések, áldozatok árán, de amiknek díja az árát mindig túlhaladja.
Ne szóljunk a zsidó nemzetről, mely Jehova választott népének vallva magát, Istenétől mégis hazájából kiűzetni hagyatott. - Ha ott maradt volna, most a drúzokkal együtt juhokat, tevéket őrizne kis hazája legelőin, s nem volna több egy nomád népfajnál; míg szétküldve a széles világba, nevezetes tényező lett a népek között.
De keressük mi csak a saját nemzetünk történetében a látható Istent.
Előtámad, senki sem tudja, honnan, Ázsiából-e, vagy a Volga vidéki Észak-Európából egy néptörzs, s helyet foglal Európának egy olyan országában, melynek népzagyvalékát se Róma, se Attila, se Nagy Károly hatalma nem bírta egy összetartó birodalommá alakítani.
Ki vezette őket ide?
Ki adta neki a súlyos megintést a Lech-mezőn, hogy ne vesztegesse el magát, mint elődei, a hunok, avarok; hanem maradjon otthon földet és emberszívet művelni, országot alkotni. Csapásnak látszott; megmentő intés volt.
Ki adott világot a lelkének, hogy amidőn két vallás között kellett választania, ne annál állapodjék meg, amely őt kelet felé vonja, hanem amely a nyugottal egyesíti? Nem a dogma itt a kérdés, hanem a cirill betű, ezek a rabszolgaság láncszemei, amikkel a moszkvai egyedúr minden népet, amely azt fölvette, magához kötöz.
Mi a nemzetek története? - Küzdelem az istenerő és az emberakarat között. Néha együtt halad mind a kettő; az a nemzet nagy lesz.
Néha győz az ,,akarat" az istenerő fölött, hanem az ember, a nemzet elvész.
Néha egy erős csapása a világteremtő kéznek megtöri az akaratot; csapásnak látszik, de mentő intés volt az. Mikor az ember, a nemzet önmagával meghasonlott, s önbűnével ássa sírját.
Megkaptuk ez intést a mohi pusztán, megkaptuk a Csele pataknál. A nemzet halála látszott az lenni. Csak tisztító tüze volt. Hisz ez a nemzet önmagát akarta meggyilkolni akkor.
Nézzük végig a mohácsi vészt megelőzött korszak rettenetes törvényeit; a jobbágynép millióinak elnyomására, megkínzására kigondolt cikkelyek egész sorozatát; az egész megyék nemességét proskribáló határozatokat, azért, mert a szegény jobbággyal rokonszenveztek; az embernek, a saját magunk vérének állattá lealjasítására célzó végzéseket, egész addig a hahotával vegyült átkozódásig, hogy ,,lutherani comburantur!", aztán kérdezzük, hogy nem kellett-e ide egy vérözön, mely szennyeinket letörülje, hogy aztán kezdjünk a tiszta lapra egy új, fényesebb, dicsőbb történetet írni.
Mikor a magyar önmagának lett legrosszabb ellenségévé, adott neki az Isten egy jobb ellenséget.
Mert ez ellenség barbár közönye mellett verhetett gyökeret hazánkban a reformáció, virulhatott fel a nemzeti tudomány, erősödhetett meg a szabadságérzet, emelkedhetett föl templomi szentséggé a hazaszeretet.
E nagy csapása nélkül az Istenkéznek ma ez a nemzet csak gyűlölt zsarnokokból és nyomorult helótákból állna; rég elpusztította volna önmagát.
Mikor a lecke megfogant, akkor az, aki ránk bocsátá vaskezét, ismét visszavonta azt rólunk. Nem maradtak-e e kéz ujjainak a nyomai rajtunk?
Akkor aztán átestünk a másik végletbe. Az Istenerővel küzdő emberakarat helyett úrrá lett nemzetünk fölött a sors előtt lefekvő álmatag közöny. A világ látott volna egy tüneményt, hogy múlik el egy nemzet, csupa életunalomból. Nem pusztítja ellenség, csak úgy elmúlik magától, a főrend átalakul németté, a jobbágyság beolvad a tótba, oláhba; csak a köznemesség és a papság marad meg - latinnak, magyart csak a nagy alföldi városokban találni már. Nincs költő, nincs tudós, nincs országgyűlési szónok, aki a magyart képviselje többé.
Ekkor ismét jött az intő vaskéz. Jött a József császár alatti germanizáló korszak. Végveszedelmünknek látszott, pedig újjászületésünk volt az. Mindenki ismeri a genezisét. A koronázatlan uralkodó azt parancsolá a magyarnak: beszélj magyarul, hozz törvényt, tanácskozz, bíráskodj magyarul. A magyar vármegyék azt felelték vissza: Nem! Mi latinul akarunk beszélni; ez kell nekünk, a magyar nem alkalmas arra. Akkor aztán azt mondta nekik, hogy: ,,No, hát beszéljetek és kormányozzatok németül."
S e szó fölrázott bennünket öngyilkos mákonyálmunkból. Erőnk tudatára ébredtünk. Kincs lett ránk nézve, amit eddig lábbal tapostunk. A veszély szabadított meg.
Aki megnézi azt az üres lapot, mely törvénykönyvünkben Mária Terézia és II. Lipót nevei közé szorult, ezen a fehér lapon ott találhatja az Istenkéz látható írását.
Akarjátok újabb csodáit hallani, amik már élő szemeink előtt nyilvánultak?
Amin egy századon keresztül hasztalan fáradozott annyi nagy szellem, a népszabadság nagy művén, ezt a lehetetlen, óriásnak való feladatot egy márciusi napon megoldja egy csoport fiatal költő, újságíró és egyetemi tanuló, s arra az egy szóra, hogy ,,Ezt kívánja a nemzet!", felszabadul a nép, a föld és a szellem. Én láttam e napnak Istenarcát, s fényétől még most is elvakul szemem, ha visszatekintek rá. Ott járt előttünk, tűzoszlop képében, mint a szolgaság házából menekülő Izrael előtt. Láttam ezredévek bálványait egyszerre összeomlani, egyes embereket a tegnapi énjükkel ellenkezővé teremtődni, láttam egy korszakot egy perc alatt megszületni, láttam egy szolganépet egy varázsszóra szabad nemzetté átalakulni. Láttam az Istent!
És azután láttam egy nemzetet, melynek egész egy emberöltő ivadéka nem tanult fegyverrel bánni, melyről azt énekelte költő és történetíró, hogy el van már puhulva, mint egy óriást fölkelni fektéből, s puszta kézzel megvívni kilenc oldalról rátámadó fegyveres ellenség légióival, s diadalmaskodni valamennyin.
És ismét láttuk küzdelemre kelni az emberakaratot az istenerővel. Diadalunkra, melyről azt hittük, hogy hazánkat újjáteremti, jött a csapás, melyről azt hittük, hogy hazánkat megsemmisíté.
És, íme, újra élünk. Nemzetünk ismét úr saját hazájában, nyelvünk elfoglalta hatáskörét, minővel még soha nem bírt; országunkat mint saját nevű monarchiát a kerek föld elismeri, s szavunk döntő súllyal bír a világrész végzetében; hitelünk szilárd, területünk vasutakkal van odaszőve Európa civilizált régiójához, irodalmunk virágzó, művészetünk elismert, tudományunk kezdeményező, és jövendőnk egy uralkodó kezében van, aki több, mint atyánk - jó barátunk.
Talán, ha az emberakarat győzött volna, nem lenne jobb.
Annyi bizonyos, hogy abban az esetben most Magyarország körös-körül volna véve ellenséges nagyhatalmaktól, egyetlenegy szövetséges nélkül. - S hogy minő sorsa volna e nemzetnek itt határain belül? Azt ki mondhatja meg? - Irtó harcot folytatva annyiféle nemzetiséggel, miket minden szomszéd ráuszíthat, és kényszerítve az újabbkori hadászat által elviselhetetlen hadikészülődésekre, nem roskadt volna-e már azóta össze terhei alatt? Aztán ismerjük magunkat. Külellenséggel még lehet őszinte békét kötni; de ki békítheti ki valaha a belső ellenséget, a kielégítetlen nagyravágyást, mely örökké harcol a fennálló ellen, s fegyver szünetet nem köt soha, s ha győzött, nem pihen meg, csak tábort cserél? Hányszor meghurcoltuk volna azóta annak a nagy magyarnak minden szál ősz haját a sárban, kinek históriai nimbuszából most egy sugár sincs elhomályosulva! - És, íme, a múlt és a jelen át van hidalva.
Hanem a két korszakalkotó perc között tizennyolc év fekszik (1849-1867).
És e tizennyolc évnek van története.
Történet, mely sohasem lesz megírva.
Igenis, megkísérték az elbukottak mindenféle módját a szabadulásnak, a lesújtó végzet alól. - Küzdöttek Istennel.
Ezeren meg ezeren vannak, akik közül az egyik az egyik részét, a másik a másikát ismeri e csendes, de hősi erőködésnek, e lázas töprengésnek, és ezeren meg ezeren mind a sírba fogják vinni magukkal azt, amit tudnak.
Maga a legkiválóbb alakja a magyar Amphiktionoknak nem azt jelenté-e ki most legközelebb: ,,Semmit sem írtam fel az utókor számára abból, amit tudok".
A magyar nemzet ,,meg nem történt történetének" kell e nyomtalanul elmúlt és mégis teljes sikerű küzdelmet neveznem. E meg nem történt történetnek mennyi teleírt és kitörült lapját látom magam előtt. Ismerem az emberkezet, mely teleírta, hát azt a kezet ne ismerném, mely kitörülte?
E nehéz korszak száműzött engem íróasztalomhoz. - De nem! Nem exiliumom, azilumom volt az.
Nem is ott kezdődik, kicsi gyermekkoromnál kezdődik az.
Nem adomázási vágyból, nem is önéletírási ösztönből írom le ezeket; hanem hogy láthatóvá tegyem, hogyan fejlődött ez ki csírájából?
Nekem gyermekkori játékszerem sem volt más, mint a palatábla meg az iral.
Amit írtam, ahhoz rajzoltam is, s amit rajzoltam, ahhoz valami történetet is írtam.
A legelső piktúrám hatesztendős koromban egy farkas volt, s alá ez a történetesen alkaikus vers volt írva: ,,Búsulást hallata bokrokban egy farkas". Hogy mi búsította el olyan nagyon azt a farkast, arról most már fogalmam sincs. Hanem a farkas meg a vers most is megvan valahol, mert késsel volt belekarcolva a nagy palatáblába.
Második művészi kísérletem egy szörnyeteg vers mellékletében a hírhedett Rőth-féle család gyilkosának arcképe volt. Ekkor már hétesztendős voltam. Jó apám dicsekedve mutogatta azt az ismerőseinek, s sokáig ott láttam azt a Bibliába eltéve. Kilencéves koromban már két versem jelent meg a ,,Regélő"-ben meg a ,,Társalkodó"-ban; az egyik valami négerrel bajlódik, a másik azonban egy ismerős alakot, a város bolondját énekli meg; alányomtatva a nevem, szülöttevárosommal és életkorommal együtt. Ez első siker által elkapatva, rögtön és egyenesen a drámaíráshoz fogtam. Tízesztendős voltam már, ez elég indok rá. Elő is adtuk azt a darabot kortársaimmal. Hanem az irigy kritika agyonhallgatta. S én ennek következtében elég jókor rájöttem arra a tudatra, hogy ha az ember író és festő akar lenni, elébb talán jó lesz iskolába járni.
Azóta mindig iskolába járok.
Sokat éltem, sokat tapasztaltam, sokat olvastam.
És az, ami nekem sok, még mindig olyan elenyésző parány az összességben, minő a föld a világrendszerben.
Az élet és a könyvtár két nagy iskola. A teremtésnek két nagy univerzuma.
Mik a csillagos ég minden csodái egy könyvtárhoz képest?
Ez a tünemény, ez a phoenomenon, melyben látható a lélek, Isten.
A nagy szellemek összességének hagyománya. Az eszmék, a gondolatok álló csillagai. A minden materiális mozderő fölött álló, a semmi anyagra nem redukálható ember meteorjai.
És mennyivel nagyobb csodája a teremtésnek a napok tejútjainál maga az emberi szív élete.
Annyi millió között két egymáshoz hasonló élettörténet nincsen. Ahány szív, annyi történet, örökké új és kimeríthetlen, végtelenebb a makrokozmosznál; egy világ, mely magát mindennap újra meg újrateremti és nem ismétli soha.
Harminc év óta mindig hordok magammal egy-egy kis könyvecskét, amibe mindazt följegyzem, amit az élet és könyvtárak tanítanak. Egy kis gyűjtemény már maga ez a könyvecskéim halmaza, s a belejegyzett tárgyak tömege nem egy, de tíz emberélet munkássának alapot adna. De azoknak sohasem fogja hasznát venni senki, magam sem valamennyinek. Mert az alkotáshoz nem elég az akarat, nem elég a tehetség: oda inspiráció kell.
Lehet valakinek a leghálásabb költői tárgy a kezében, bírhatja az írói nyelvet, a ragyogó tollat, merész fantáziát; ha nem tudta megtalálni a sugallatot, mely tárgya iránt átmelegítse, mely annak rejtélyeit előtte feltárja: vesződni fog, kínnal alkot és belefárad, s mikor elkészült vele, bánja, hogy megteremté.
Ellenben minő földöntúli gyönyör az: az önkénytelen sugallattól átmelegülve dolgozni egy munkán, melybe alkotója bele tudott mélyedni lelke egész szeretetével, azt az első megfogamzás percében készen látja maga előtt, s nem tud tőle megválni, míg be nem fejezte.
Én éreztem mind a kínjait, mind az örömeit ennek a munkának.
Ki tanúskodjék a látható Istenről, ha a költő nem, aki ugyanazzal a tollal írhat jót, írhat rosszat. Ezt a klasszikus kor költői vallották már: ,,Est Deus in nobis!" - S az ,,invita Minerva" kriteriona volt náluk a költői érzéknek.
Azokat a munkáimat, amiket az olvashatók közé soroznak, mindig egy pillanatnyi ötlet teremté meg; másokhoz évekig készültem, s most bánom, hogy a tűzbe nem dobtam.
Vannak munkáim, amelyeknek keletkezését egy-egy nagy csapás idézte elő. Például az Üstökös című humorisztikus vállalatom úgy keletkezett, hogy egyszer egy barátom hibája miatt nagy bajba kerültem, s gondterhesen járkáltam künn a kertemben, akkor még fiatal fácskáim között, s íme, mint Mózesnek a csipkebokor, nekem a ribiszkebokor súgta meg, hogy kezdjek meg egy művet, amihez akkor még minden hiányzott, humorisztikus író, rajzoló és olvasóközönség, csak egy volt meg, ami nem kellett: osztrák cenzúra. S ez a sugallat szülte azt a vállalatot, melynek huszonkét évfolyamában a magyar néphumor van összesítve, s mely rám nézve is egy új fordulópontot képezett, és szabadulást nyitott önerőm útján.
Mennyi gondnak, mennyi aggodalomnak, mennyi keserűségnek volt eloszlatója rám nézve az íróasztal! Az íróasztal még a börtönt is otthonná tudta változtatni rám nézve, s bástyám volt, ahol ellenségeim el nem értek, bűvköröm volt, mely előtt balsorsom rám nem talált.
Azért írok olyan sokat. Volt idő, azt mondják, amikor szükség volt rá, hogy a nemzeti önérzet ébren tartásáért írjak - most már nincs rá szükség: most már csak magamnak írok.
S hogy magyarul írok, azt nem azért teszem, mert nemzetem iránti kötelességem kényszerít, hogy hű hazafi legyek - hanem azért, mert én olyan szép, kifejezésekben gazdag, mondataiban tökéletes, a gondolatokhoz odataláló nyelvet nem ismerek, mint a magyar. Miért is nem világnyelv? Ha ezt más nemzetek nagy szellemei tudnák! Hiszen magyar nyelven költeni olyan, mint a hegedűművésznek a straduarión játszani! - Miért nem beszéli ezt a művelt nagyvilág? - Sokszor kérdezem magamban, hát már az Isten a magyar nyelvet csak a saját gyönyörűségére teremtette?
De én hálát adok neki, hogy ezt nekem adta anyanyelvül; hogy ezen a nyelven mondhatom meg neki, hogy én látom őt a csillagtejutakban, látom az aszú falevél férgeinek életében; látom saját sorsom rejtélyes fordulataiban, látom nemzetem csodateljes történetében, látom az emberi lángész remekeiben, látom az üres papírlapon előttem.
Nincs olyan nagy és nincs olyan kicsiny, ahol őt ne látnám.
S nem félek kimondani, hogy a nagy és kicsiny között, aki középen áll, az az ember.
Nem a csillagos ég, az ember az istenség tanúja.
A nap csak eszköz, a föld a cél, bárha ez forog is amaz körül; s a mindenség közepe nem a Szíriusz, hanem az emberi szív, mely megtelt Istennel!









Jókai Mór: Életemből


Életem legszomorúbb napjai
(Naplótöredékek)I.
1849-ik augusztus 8-án titkos értekezletet tartottak a számra igen meggyérült országgyűlés tagjai Aradon.
A kormány azzal a hírrel lepte meg a képviselői testületet, hogy többé biztosításukról gondoskodni nem tud, mert a szőregi vesztett csata után Arad fedetlenül áll.
Kossuth maga bevonult a várba azzal a határozattal, hogy ott bezárja magát, s védi annak erődjeit, amíg a seregek a harcot tovább folytatják.
Ugyanazon lakrészt foglalta el, melyben a vár előbbi parancsnoka, Berger, tizenegy hónapig tartotta ki a magyar fegyverek ostromát; két kis szűk lyuk az a sáncboltozatok alatt, melyek egyikébe keskeny ablak juttat gyér világot az ajtó fölött; az is erős vasrudakkal elrácsolva. A vasajtó lemezein még akkor is láthatók voltak a horpadások, miket a kívülről belőtt bomba szétszakadt darabjai okoztak rajta.
A kormányzó családja ezalatt Világosra menekült, de ott sem maradt sokáig.
Az érkező tudósítások óráról órára nyugtalanítóbb híreket hoztak minden oldalról.
Dembinski elhagyta Szőreget, s ahelyett, hogy Aradnak vonult volna, az ellenséges Temesvárnak vetette magát.
Bem moldvaországi győzelmes előhaladásának híreit még lehete olvasni a falragaszokon, midőn az érkező futárok csüggeteg arccal jelenték a kormánynak, hogy az eddig oly győzhetlen sereg Segesvár alatt tökéletesen szétveretett.
Görgeiről semmi bizonyost sem lehete hallani.
Kossuth ugyan elment eléje Madarasig, de előreküldött futárai álrémekkel addig unszolták, míg hallgatott rájuk, és visszafordult.
A város tele volt menekültekkel; minden osztályból levő kompromittáltak itt gyülekeztek össze; követek, kormánybiztosok, hivatalnokok; fegyvergyárak, felszerelések személyzetei; hírlapírók, papok, kiket Haynau vérbosszús kiáltványai s a szibériai éjszakákróli hagyomány a kétségbeesés e végpontján összehozott.
S midőn végre csak egy hely volt még, hol a menekültek megpihenhetének, kimondatott, hogy e pont huszonnégy óráig sem biztos többé, menjen mindenki, ahova jobbnak látja. Duscheknek parancs adatott, hogy a pénznyomdát és államkincstárt szállítsa a várba; ahhoz kétszáz szekér kellett, és szekér nem volt kapható többé. Menekülők lefoglalták valamennyit.
A hivatalnokokat szétbocsátották, fizetést aznaptól fogva nem igényelhetett senki, a bankjegyek kétséges hitele mesés drágaságot idézett elő.
A kormányzó tulajdon titkára egy fillér nélkül maradt az utcán. Láttam, midőn R. J. utolsó forintjait megosztá vele; azután egymás nyakába borultak, rábízva egymásra, hogy amelyik még találkozni fog a másik családjával, mondja meg neki, hogy - nem tudom már, mit? Annyit tudok, hogy több volt benne a könny, mint a szó.
Azzal aztán oszlott mindenki széjjel; senki sem mondta, hová? Senki sem akarta, hogy az előre kiszemelt menhelyet mások is megtudják.
Némelyek Erdélynek tartottak, mások Világos felé, legtöbben Lugosnak vették az utat, onnan aztán lehetett Mehádia, Orsova és Törökország felé haladni: míg egy nagy rész inkább óhajtva a csatamezőt, mint e szomorú felbomlás látványát, megindult felkeresni Görgei hadseregét, melyről egyedül hitte még mindenki, hogy egy dicsőséges csatában megállni képes.
Így indult meg 8-án alkonyat felé egy csoport ,,szónok és státusférfiú" Váradnak. A várban csupán a kormányzó maradt, és Palóczy, az öreg korelnök.









Jókai Mór: Életemből


II.
A simándi úton szekér szekeret ért; s ha egy-egy gyorsabb futtában elkerülte a többit: a benn ülők - nem akartak egymásra ismerni.
Megdöbbentő volt ez.
Más időkben mindenki tegezte egymást, messziről köszönt; és most nem akar a másikra ismerni, mintha azt kívánná, hogy őrá se ismerjenek.
Mintha az augusztus 8-án lemenő nap veres fénye már az autodafé visszsugára volna, mely előtt a vádlottak megtagadják egymást.
Sok arc ki is volt véve rendes alakjából; szakállak leborotválva, bajuszok rövidre nyírva; ruhákról sok zsinór letépve.
Engem Nyáry vitt szekéren; ugyanaz, ki nekem e balsorsot már két hó előtt mosolyogva jövendölé meg; kinek feje legmagasabban állt arra nézve, hogy legelébb érje a csapás; ki azután nagyon is szemközt találta magát és igen sokáig a halállal, s szenvedett erős lelkeért annyit, amennyi egy halállal felér; és aki még most is ugyanaz maradt, aki volt 11 év előtt: bátor ellenfele a veszélynek; akár alulról, akár felülről jöjjön is az: még az az ércmosolygás is megvan arcán, valahányszor a baj növekedik. (Ez 1861-ben volt írva.)
Egy feketefödelű szekér is haladt a többi között, két szürke ló volt eléje fogva. Nyáry messziről ráismert a lovakra. ,,Ez mind a kettő pegazus", mondá tréfálózva.
- Miért az?
- Mert költők lovai.
Valóban, honunk két első írója, Bajza és Vörösmarty ült a szekéren. (A harmadik, Petőfi, már akkor a segesvári hantok alatt feküdt.)
Költőink dicséretére mondhatom, hogy szakálluk, bajuszuk nem volt levágva.
Alig eredtünk velük szóba, midőn egy terhes szekérrel találkozánk szembe. A szekér mellett ballagó kocsis azon kérdésünkre, honnan jő? - mogorván felelé: Váradról.
- Ott van-e már a magyar sereg?
- Nincsen - felelé egész bizonyossággal -, el van fogva mindenestől; egy ember sem szabadult meg belőle; mind ottvesztek.
És ezt olyan nyugodt faképpel mondá, mintha az egészből semmi sem érdekelné egyéb, mint az, hogy az ő szekere megmaradt. Ez rossz vigasztalás volt. Még akkor a debreceni ütközetről nem érkezett hír. Nagy Sándor hadteste a muszkák ellen csatát vesztett ott.
E hadtest tisztei a legjobbak közé tartoztak, s tüzérsége kitűnő volt. Szerencsétlen gondolat volt, éppen akkor lakomát rendezni számukra, midőn az oroszok félórányi távolban álltak. A megrohanás véletlenül jött; az ellenállás hősies volt,[1] hanem a lovasság túlnyomó ereje eldönté a csatát, s azt mi vesztettük el.
Görgei alig kétórányi távolból hallgatá a derékhaddal az ágyúzást; azonban úgy vélve, hogy intézkedései következtében az utócsapat ágyúcsata közt vonul utána, meg sem mozdult, s csak akkor értesült az ütközetről, mikor már a csata el volt veszve.
Az I. számú huszárezred nehány legénye egész Váradig vágtatott még aznap, s elhíresztelé, hogy az egész magyar seregből rajtok kívül senki sem menekült meg.
A nem harcoló rend forradalmi férfia közül igen sokan még akkor, midőn a képviselőház Szeged elhagyására határozta magát, Arad helyett Váradot választák nyughelyül; ezek tehát azon rémhírre, hogy a magyar sereg Debrecen alatt semmivé van téve, hirtelen szekérre kaptak, s jöttek Arad felé.
Ez történt ugyanaznap, hogy Aradon kimondták, miként a város huszonnégy órára sincs biztosítva a meglepetés ellen.
A Váradról menekvők tehát siettek Aradra, az Aradról jövők Várad felé, s így találkozott szembe a két menekülő csapat Simándon.
Ez volt a siralmas óra!
- Hová? - kérdezők mi.
- Hová? - kérdezék a szemközt jövők.
- Mi Aradra megyünk, és ti?
- Mi pedig Váradra.
- Csak vissza, vissza! Váradon ezóta Paskievics ott lehet.
- Arad alatt pedig Haynau.
Ők a debreceni csatáról beszéltek, mi a szőregiről; amarról mi, emerről ők nem tudhattak semmit. Mi az ő reményeiket törtük össze, ők a mienket; pedig mindegyikünknek kevés volt már.
Tanakodtunk, latolgattuk a veszedelmet, előszedtük térképeinket, iparkodtunk egymás híreit megcáfolni, lehetetlennek bizonyítani; elvégre is mindenki nagyobbnak találta azt a bajt, amely elől fut, mint amelynek eléje megy, s indult megkezdett iránya felé.
A csapat a simándi fogadónál kétfelé szakadt; egyik tartott Váradnak, másik Aradnak; a határozatlanabbak, hol az egyik, hol a másik irányt követve, majd a jövőkhőz, majd a menőkhöz csatlakoztak; voltak olyan ismerőseim, kikkel egy nap alatt háromszor is találkoztam; hol elhagytak, hol szemközt jöttek, megint utolértek; maguk is megvallva, hogy már két nap óta utaznak majd dél, majd észak felé, s sohasem tudnak bejutni sem Aradra, sem Váradra.
Kegyelmes Istenem! Mi ekkor nem találtunk ebben semmi humorisztikumot.
Nyáry és én azonban, kik elhatároztuk Görgeit mindenesetre fölkeresni, ha még valahol föltalálható: elindultunk késő este Zerind felé.

[1] Skarjatin Erdélyben esett el; ott is a síremléke (Segesvár mellett).









Jókai Mór: Életemből


III.
Azon éjjel Zerinden háltunk, s másnap mentünk tovább Szalonta felé.
A velünk találkozóktól megértők, hogy Görgei egész seregével jő Várad felől, a Debrecennél megvert hadtestet most már előreküldve.
Déltájon már találkozánk a hosszú sorban vonuló podgyászos szekerekkel, s kiérve a szalontai erdőből, megláttuk a távolból a város előtt letelepült tábort. Ez volt Nagy Sándor hadosztálya.
Amint a katonaság közt végighaladtunk, egy ismerős őrnagy odaugrott szekerünkhöz, Zákó István, hajdan képviselőházi tag, később igen jó katona.
Ő tudatta velünk a debreceni csata részleteit; szerinte a lényeges veszteség nem ment olyan sokra, mint gondolók.
- Mennyien vagytok most mindössze? - kérdezők tőle.
- Mintegy huszonhárom ezeren; de verekszünk ötvenezerrel, ha Görgei vezet.
Nagy volt akkor a ragaszkodás Görgei iránt!
Innen betértünk a városba, a fővezért ott bevárandók.
Házigazdánk igen jól fogadott bennünket; augusztus 9-én derék kánikulában úgy ránk fűttette a szobát, amint csak tehetségei engedék; de sebaj az, a honvédeknek kellett kenyeret sütni, azért fűttetett olyan nagyon.
Pár óra múlva találkozánk Nagy Sándorral.
A tábornok elbeszélte a váci és vadkerti csata részleteit, ahol az ő hadosztályát az oroszok már körülfogták, amidőn a fővezér, a veszélyről értesülve, hirtelen kiürítteté a podgyászszekereket, amennyi gyalog honvéd rájuk fért, azokat annyival megrakta, s ezekkel és a lovassággal gyorsan visszafordult, az ellenségre ütött, s Nagy Sándor hadosztályát, podgyászaival és ágyúival együtt kivágta az oroszok közül. Általában az egész visszavonulási utat Komáromtól a Tiszáig a hadműködés remekének állítá a tábornok, akin éppen nem lehete észrevenni azt a gyűlölködést, amit a közhír a fővezér irányában ráfogott.
Itt kezdett először az a tünemény meglepni, hogy az oroszoktól senki sem retteg úgy a táborban, mint a polgári osztálynál, sőt igen sokan dicsérik őket, és szoktatják magukat azon eszméhez, hogy az orosz seregek a magyarokkal rokonszenveznek.
Később alkalmam volt meggyőződni róla, hogy ez a hit nem valami mesterségesen élesztett propaganda következménye, hanem természetes állapota az emberi kedélynek, mely akkor, midőn reményei mind meghiúsultak, a minden előjöhető esetek leglehetetlenebbikéhez szokott ragaszkodni.
Még aznap meglátogattam Szalontán Arany Jánost. Örültünk-e nagyon egymás láthatásának? Csak úgy, mint az a vendég és az a házigazda örülhet, aki tudja bizonyosan, hogy holnapután ellenségnek fog helyt adni a hajlékban. Az előtt kevés idővel távozott el onnan Petőfi. Arany beszélte róla, hogy mikor utolsó este ott mulatott, egy szép ezüstveretes török pisztolyt mutatott neki, melyet Erdélyben kapott ajándékul; nők és gyermekek is voltak a szobában, és sok ismerője Aranynak; a pisztoly kézről kézre járt, mindenki megnézte azt, s el is csettenték, hogy lássák, milyen szépen szikrázik a kova; a pisztoly természetesen sohasem volt megtöltve, mint Petőfi mondá: ő csak ereklyéül tartogatta azt bőröndje fenekén; egyszer aztán ő is kezébe vette azt, s elcsattantá a lőportalan sárkányt, és akkor elsült a pisztoly, két golyó fúródott a falba, egy arasznyira Petőfi fejétől. Abban az órában minden jelenlevő megkerülte tulajdon megásott sírját. Isten csodája, hogy egy sem esett bele.
Még aznap éjjel Nagy Sándor hadteste ismét tovavonult.
Másnap, szakadó esőben, jött meg helyette Görgei derékhada.
Máig is fülemben cseng az a trombitadallam, ami az utászok indulója volt, egészen a forradalmi sereg számára készítve; sokáig úgy tetszett még évek után is, mintha hallanám e sajátszerű hangot, s várnám, hogy jönnek utána a szürkekabátos utászok ásókkal, csákányokkal vállukon, utánuk a barnaruhás honvédek nemzetiszín rózsákkal, és a délceg huszárok zöld és piros kalpagokkal, és a piros sipkás zászlóalj, és a szép fényes ágyúk hosszú sora, ahogy az akkor előttem végigvonult.
Hogy bámultuk akkor a szép rendet és fegyelmet, mely oly hosszú útveszély mellett is megmaradt. A tisztek nem hiányzottak sehol; ott gyalogolt a sorok végén mindegyik a térdig érő sárban, a vezénylő tisztek víztől csurgó gubában lovagoltak a zászlóaljuk előtt.
A zászlóaljak meg voltak fogyva nagyon, de azért a sorok nem szétzilálva; az egyes katonák sárosak, elcsigázottak, de nem csüggedtek, nem támolygók.
Annyi csata, nélkülözés, betegség, nyomor megtizedelte a sereget, de nem erkölcsteleníté el. Harag, rosszkedv, düh látszott minden arcon; de nem levertség, nem aggodalom, mely hátráló seregek arckifejezése.
A honvédek egy része elszállásoltatott a városban, a többi a mezőn ütött tábort a folyton szakadó esőben.
Ekkor találkozánk ismerőseinkkel.
Egy alezredes barátom, Gózon, ki mint ügyvéd, közlegénységen kezdé a katonáskodást, s érdemeiért kapta rangját, odajött hozzám, s kért, hogy ha majd atyjával talákozom, kit szintén jól ismerek, mondjam meg neki, hogy - fia elesett.
Azt hittem, hogy tréfál; ő aztán elbeszélte, hogy a sereg minő helyzetben van, e szavakat jól feljegyzém akkor emlékembe: ,,Azok ugyan, míg mást nem parancsolnak nekik, csatázni fognak, de azért mégsem lesz belőle egyéb eredmény, mint hogy elvesznek az elsőtől az utolsóig."
Panaszkodott, hogy a hadsereg fizetéseit csupa merő százasokban küldték meg, a katonák úgy vagdaltak el egyet-egyet tízfelé, hogy megosztozhassanak rajtuk, míg a tömérdek 30 és 15 krajcáros bankjegyeket a hivatalnokok fizetésére osztogatják. Úgy, hogy már egyszer azon tanakodtak nagy szorultságukban, hogy apró gerillacsapatokra oszoljanak, s úgy folytassák a háborút szanaszét az országban.
Ezzel röviden búcsút vettünk. Gózon Lajos visszament a mezőn tanyázó seregéhez, az éjet ponyva alatt töltendő, ahogy ezt azon hadtest minden tisztének kötelessége volt tenni.









Jókai Mór: Életemből


IV.
Görgei táborában az utóbbi napokban többen fordultak meg a képviselőházi pártok és a magyar minisztérium emberei közül, akik mind azzal a hírrel tértek vissza, hogy a hadsereg általában igen rosszul van hangolva a nemharcos hazafi osztályok iránt.
Most nincs itt az ideje annak okairól beszélnem.
Ennek az eredménye bizonyos nyomasztó bizalmatlanság, kétkedés, őszinteséghiány volt mind a két részről, ami gonosz álomnyomásként nehezedett a kedélyekre. Görgei volt az a pont, ahol a félelem és a bizalom egymással érintkezének.
Az előbbeni napokban különös összejövetelei voltak a rejtélyes emberrel nehány politikai nevezetes emberünknek. Akármi eshetőséget kérdeztek tőle, mindenre azt felelte, hogy az ,,természetes", ez ,,úgy fog lenni"; semmit sem tudhattak ki tőle.
Végre Szemere elküdte hozzá Sz...gh képviselőt, hogy tanulja ki a vezér akaratát, s szükség esetén beszéljen jól a lelkére; azonban el ne árulja, hogy őt a miniszterelnök küldé, mert akkor tartózkodó lesz.
Sz...gh egyike a legnemesebb lelkű, őszinte embereknek, ki tettetni egyáltalában nem tud, ki ennélfogva azon kezdte a beszédet a vezérrel, hogy őt Szemere küldé, s elmondott aztán mindent őszintén, nyíltan, amire választ akart nyerni.
És ez volt a legsikeresebb mód. Akinek a kabbalisztikus válaszaiból az alattomos fürkészőnek lehetetlen volt eligazodni, az a becsületes őszinteséggel és szigorúan kérdező hazafi előtt nyílt, őszinte lett, s elmondott neki mindent, mit ez tudni akart.
Másnap megérkezik hozzá Szemere: fölkeresi őt; a vezér amint meglátja, azon kezdi, hogy ,,Tegnap beszéltem Sz...ghgal".
- Melyik Sz...ghgal? - kérdi nagy csodálkozást tettetve a miniszter.
- A képviselővel.
- Úgy? Igen. Ismerem. Derék ember. - Mit akart itt?
Erre Görgei végignézett hideg, fagyos tekintetével rajta - s azzal elfordult, és egy szót sem szólt hozzá többet.
Szemere tehát méltán és egész ártatlan semmit sem sejtéssel állíthatá, hogy ez olyan eszeveszett ember, akivel már beszélni sem lehet.
Növelte a keserűséget az, hogy nehány kormánybiztos teledicsekedte vele a környéket, hogy meg van bízva a kormánytól Görgeit elfogni. Az abszurdumoknak mindig legtöbb hívője akad. Annyi bizonyos, hogy a kard nélkül járó emberre nagyon kevés becsüléssel néztek a táborban, amelybe utolsó reménységünket vetettük.
Augusztus 10-én találkozott Nyáry Görgeivel. Miért nem egy héttel előbb? Talán minden egészen más fordulatot veende akkor. Görgei el volt keserítve, s ami legjobban hatott ellenszenveire: ez kormányférfiaink őszintétlensége volt. Ezért lett nagy hatással rá egy olyan férfival találkozása, ki, mint ismerjük, egész a kíméletlenségig őszinte; ki életét nem félti, vagyon után nem vágyik, hatalomra nem féltékeny, dicsőségre nem hiú, és amellett minden ízében becsületes hazafi, s ami fődolog, neki semmi tekintetben nem vetélytársa, vagy elöljárója.
- Legyen ön őszinte irántam - mondá Nyári -, és mondja meg nyíltan, van-e még reménye valamit kivihetni?
A vezér komolyan helytállt a kérdezőnek, és válaszolt:
- Abból, amit önnek mondani fogok, látni fogja, hogy őszintén beszélek. Reményem van, de az nem a magyar respublika fölállítása, nem is egy európai háború, hanem egy ,,becsületes békekötés". Harcolok, de nem a győzelemért többé, hanem a békességért. A nyomor az országban iszonyatos; a katonaság el van csigázva: ez így sokáig nem tarthat; mikor az oroszok a váci csata után parlamentert küldtek hozzám, mindenki azt kérdezte: tán békét ajánlanak?
- Szegeden is ez a hír járt - és mit ajánlottak?
- Semmiségeket. Határozatlan alkudozásokba akartak velem elegyedni, s evégett 48 órai fegyverszünetet engedtek; de mire én azt feleltem, hogy fegyverszünetet se nem kérek, se nem adok. Itt egyszerre azt a hírt kezdte valaki terjeszteni, hogy a tiszteknek az orosz seregbe való átállhatás volna megajánlva, rangjok megtartása mellett. E hír kútfeje előttem ismeretlen, én siettem azt megcáfolni, mert az nem igaz, nem lehet, és nem is fogadná el derék ember.
- S miért utasította ön vissza a fegyverszünetet?
- Mert azalatt idejük lett volna seregeiket körülem összevonni, s úgy hiszem, az alkudozás is csak e célból volt megajánlva.
- S mi volna tehát az annyit emlegetett orosz szimpátia?
- Az, mit jó katona érez jó katona iránt. A huszárok és kozákok az előőrsökön egymást kulacsból itatják, a tisztek fraternizálnak, a foglyok barátságot kötnek; hanem ebből senki se következtesse azt, hogy az orosz minisztertanács a mi kedvünkért európai háborút idézzen elő.
- Önnek mindenesetre addig kellene lépéseket tenni, amíg tekintélyes hadserege van, háborút is csinálhatni.
- Azt én nem tehetem. Kormány én nem vagyok. A mostani kormánnyal pedig ezek nem akarnak beszélni; kénytelen voltam a magam részéről azt válaszolni, hogy én jelenleg még csak a kormány által kinevezett fővezér sem vagyok, csupán többség által választott hadparancsnok.
(Mint tudjuk: Szegeden az országgyűlés többsége nevezte ki Görgeit az összes magyar hadak fővezérének.)
- S miből tudja ön azt, hogy a mostani kormánnyal nem akarnak beszélni?
- Meg volt próbálva. - Mikor ezelőtt nehány nappal Szemerével beszéltem, azt mondá, hogy a forradalom ügyét csak a diktátori hatalom mentheti meg. Szükség azonban hogy két diktátor legyen: egy katonai és egy polgári. Ez utóbbi természetesen ő. Azt feleltem neki, hogy én két diktátort egyszerre nem tudok képzelni. A diktatúra eszméje kizárja az osztakozást. Polgári diktátort pedig éppen nem ismerek.
- S ha ön maga lenne az, mit fogna tenni?
- Azt nem ígérem, hogy fényes győzelmeket fogok aratni, hanem azt igen, hogy ha az összes magyar seregeket egyesíthetem, azokkal oly tekintélyes pozíciót foglalhatok el, ahol a világ két első hatalmasságának sem váland szégyenére, velem alkuba bocsátkozni.
- És ha mégsem akarnák azt tenni?
- Akkor megverekszem velük. Tud még az én katonám verekedni, kivált, ha a téli ellenséget látja majd maga előtt. Ha nem győzök is, de rendben visszavonulok, újra álláspontot foglalok, mindaddig, amíg békére nem hajolnak. Azt már csak láthatják, hogy el nem tudnak fogni.
- Ha ez a szándéka önnek, miért nem siet a déli seregekkel egyesülni?
- Ráérünk. Az orosz nem fog bennünket üldözni többé.
Ez igen nevezetes mondás; jó lesz rajta hosszan gondolkozni, egy kicsit a térképet is kézbe venni. Görgei Szalontán volt mintegy 25 ezer emberrel; Dembinski Temesvár alatt 40 ezerrel; vele szemközt Haynau nem sokkal többel. Váradon volt Paskievics Görgeitől három katonai napi járatra; hogy mi történhetett volna akkor, ha Dembinski az ellenséges Temesvár helyett Arad felé jő, s ott a három sereg találkozik, míg a negyedik (az orosz) három állomásnyira elmarad tőlük?
Azonban ez illúzióját a vezérnek hamar lerontá Nyáry:
- Ámde a déli sereg ezalatt folyvást távozik és pusztul.
- Az én intézkedéseim szerint közelednie kellene. Egyéb iránt, ha én sietek, ismét nem értünk célt. Mihelyt egy kis lélegzethez jövünk, megint elbízottak fogunk lenni. A mi uraink nincsenek még eléggé megijedve.
- Az ön megérkezte határozó lenne. Miért időzött annyit Tokajnál? Miért nem jött mindjárt Tisza-Fürednél keresztül?
- Azért kerültem Tokaj felé, hogy Kazinczy hadtestét vonjam magamhoz. Amint az országgyűlés fővezérnek kinevezett, rögtön intézkedtem, hogy a széjjelhányt hadseregek, amik együtt 110 ezer főre mennének még, siessenek velem csatlakozni, és még eddig egyetlenegy dandár sem jutott el hozzám; úgy látszik, mintha másfelől valaki az én parancsaimmal éppen ellenkezőket osztogatna. Kazinczyra két napig vártam, ő tizenötezer emberrel elmaradt, s én vesztettem két napot; Dembinski pedig 40 ezer emberrel oly irányt vett, melyből azt látom, hogy inkább tőlem siet, mint felém.









Jókai Mór: Életemből


V.
Estebédnél együtt találtam Görgeit egész táborkarával. Sebesült fején keresztül fehér pontos kék selyemkendő volt kötve. Voltak, akik később ezt is árulási jelenségül számíták be neki, mert e kendő a pétervári udvar színeit viselte.
Ott ült az asztal egyik szegletén, ahol éppen hely jutott számára, környezete demokrát rangtalanságban ülte az asztalt körül.
Ott volt Piller, kit még Komáromból ismertem, mint Bakonyi segédét, most alig ismertem rá övig érő fekete szakállától; ott ült Leiningen, szép szőke, komoly ifjúdad arc. Izmos, életerős termetéből még félszázados élet reménye ígérkezék.
Görgei maga mellé ültetett, s tréfálva kérdezé, hogy mitől ijedtek meg az uraságok olyan igen Aradon?
- Úgy gondolom, hogy vagy az osztrák, vagy az orosz seregek közeledésétől.
- Ha az oroszok volnának közel, régen elfogták volna őket, az orosz ravasz.
- Megbocsát ön, ha kíváncsiságom indiszkrétté tesz. Azt hallottam, hogy ön a zsolcai csata után egy pár pisztolyt kapott emlékül, melyek egyikére az volna felírva: ,,Görgei Artúrnak, midőn körülfogott seregeit csodás vitézséggel megmenté, emlékül, halálos ellensége, Paskievics".
- A tárgy igaz; hanem már látszik, hogy sok poéta kezén ment keresztül. Pisztolyokat kaptam e napon, de semmi verseket hozzá; nem is Paskievics hercegtől.
S ezzel inte egyik segédének, hogy mutassa elő a hozott fegyvereket.
Három pisztoly volt, antikszerű ezüstveretes aggyal, egyik drótcső, francia mű, a másik kettő Lazzarino.
- Azért, ha a csatában találkozunk, saját pisztolyainkkal is megöljük egymást - szólt Görgei, ismét félretétetve a halálos ajándékot.
- Mennyi lehet a seregek létszáma - kérdezém -, mik most közvetlen az ön vezénylete alatt vannak?
- Nagyon megfogyott - válaszolt erre elkomorultan Görgei. - Csaták és szökések igen leapaszták.
- Szöknek is az ön táborából? - kérdém elbámulva. E csudálkozásomra Leiningen közbeszólt.
- Mit gondol ön, mennyi maradozott el tőlünk, mióta Komáromot elhagytuk?
Nagyot akartam mondani: - Ezer?
- Nyolcezer.
- Hallatlan! Mi növelte ennyire e számot?
- Sanyarúság, éhség, elkényszeredés.
Egy ezredes vágott itt közbe:
- Hallgasson ön meg egy esetet. - Miskolcon innen egy krumpliföldben két közvitézt látok meglapulva, mindkettő az előttünk menő hadtesttől maradt el. Ismertem a zászlóaljukat: derék verekedők voltak. - Egyik feküdt a földön, a másik guggolt, és foghegyen rágta - a nyers burgonyát, mit akkor tépett fel a földből. Én rájuk kiálték, hogy csatlakozzanak a sereghez. Amelyik feküdt, annak nagy okai voltak parancsomra nem ügyelni, a másik vad, elkényszeredett tekintettel néze fel rám, s nyöszörögve mondá: ,,Hagyjon itt, ezredes úr, úgysem messze mehetnék már." - Én nem hajtottam kértére, hanem újból ráriadtam, hogy költse fel a másikat is, és álljon a sorba! - ,,Költhetem már ezt - válaszolt erre keserűen a honvéd -, egy órája, hogy meghalt éhen, én is mindjárt mellé fekszem." Leszálltam hozzá. A földön fekvő már hulla volt, az élőnek odaadtam megmaradt prófuntom darabját, s lovagoltam odább. - Ilyen ellenség is van ám a csatában.
- Valót beszél - mondá rá a vezér.
Nehány perc múlva egy szalontai gazda jött a vezérhez, panaszkodva, hogy a katonák elhordták a kerítését tüzelőnek.
- ,,Elhordták" - kérdé a vezér keserű iróniával -; ez nagy disciplina volt tőlük; másutt ott gyújtották meg, ahol találták s úgy feküdtek mellé. Ne haragudjék érte, jámbor hazafi, három nap óta veri már őket az eső, s még ,,ebben az esztendőben" nem háltak fedél alatt.
A panaszttevő elkotródott. Fogalma sincs arról békés tűzhelye mellett ülő embernek, hogy a nyomor nem tanult lojális lenni. Vacsora után egy fiatal művész, kit Görgei nagyon szeretett, s mindig magával hordott, vette elő nyirettyűjét, s hatalmas varázs hangokon húzta el az akkor legkedveltebb népdalokat: ,,Talpra magyar!" ,,Ég a kunyhó, ropog a nád" - azután még azt, melynek az a refrénje, hogy ,,Éljen a magyar". Olyan szépen húzta, hogy nekem a szívem facsarodott el a gondolatnál, hogy talán egy hónap múlva már a dalokat majd nem lesz szabad énekelni; keményszívű urak megbüntetik érte még azt is, aki dallamaikat az utcán fütyörészi.
- Hiszi-e ön - szólt e mélázásom közben Görgei -, hogy ez a gyerek valaha európai hírű művész fog lenni?
Olyan kedvem volt akkor, hogy semmit sem hittem.
Pedig ebben igaza volt Görgeinek, mert az a nyírettyűs fiú abban a piros bársony blúzban Reményi Ede volt.
Az orvos jónak látta figyelmeztetni Görgeit, hogy ideje volna sebét beköttetni.
Mintha most is látnám azt a hosszú, mély sebet. Valahányszor kísértetbe jövök, hogy a kárhoztatás kövét felemeljem az egykori fővezér feje ellen, mintha mindannyiszor e sebet látnám, e megmegnyíló, vércseppekben felelő sebet, és a vezér fájdalomtalan, csukott ajkát mellé, és mintha előttem állana az a kemény tekintetű szempár most is, és mondaná: ,,Látod, neked ez jobban fáj, aki nézed, mint nekem, aki érzem."
Orvosa Orzsovenszky, egy magas, barna, fiatal férfi, nagy gonddal ápolá a sebet, mely még akkor tört csontokat is vetett ki, s azt mondta nekünk, hogy az a sebe Görgeinek még nem szűnt meg halálos lenni.
Be jól járt volna vele!









Jókai Mór: Életemből


VI.
Másnap délben indult tova Görgei hadteste. Az eső folytonosan szakadt, aki az ottani utakat ismeri, képzelheti, mivé lettek azok, háromnapi esőzés után?
A városból pusztult a nép jobbra-balra a szerte eső falvakba. Aznap már semmi, de semmi élelmiszert sem lehete kapni, még kenyeret sem; a lakosok elrejték azt, hogy a nyomban levő orosz seregnek legyen mit előadni, nehogy a várost bosszúból elpusztítsák.
Egy muszka hadifogollyal találkozám, kit egy ,,hadi költő" barátom vezetgetett karon fogva. A fogoly valami herceg fia volt (van az oroszoknál elég), s jól beszélt franciául, értett németül is. Csak mosolygott, midőn a hadipacsirta szokott enthuziasmusával hegyestül-völgyestül odaajánlotta Muszkaországnak Magyarországot és a forradalmi seregeket.
- Nekünk ti nem kelletek - felelt nagy őszinteséggel -, nem kell országotok; ha ti még most sem tudjátok, hogy miért jöttünk ide? az rátok nézve szomorú dolog.
Poéta barátom odasúgta fülembe: hogy ne igen hallgassunk a fiatal emberre, aki különben jó fiú - de hiszen arról ő muszka létére nem tehet, hogy a politikából egy szót sem ért.
A hadtest tovavonult Arad felé. Az egész magyar seregben ez volt a legszebb hadtest, a III-ik és a VII-ik. Semmi sem mutatta rajta az ellenség elől futó sereget. Rendben, tömegben vonult elöl a huszárság; utána hét ágyú, a nyolcadik vetágyú, azután a gyalogság, oldalt egy-egy markotányosnő kétkerekű talyigájával, utána ismét egy lovas üteg, a tüzérek ötével sorban fenn ültek az ágyúszekéren, a kanóc kézben volt; jöttek a vörössipkások, megfogyott, de mindig hős csapat; utánuk ismét ágyúk, az ágyúk után huszárok fehér csákókkal; ismét dacosképű, robogó gyalogság, a manswörthi viadorok, a hatvanharmadik zászlóalj; leghátul a legjobb lovasütegek és a Hunyady-huszárok kerek, vörös szalagos és tollas kalapokkal; azt beszélték róluk, hogy ezeknek van legtöbb szenvedélyük a kozák lándzsákkal vitába keveredni. Fedezetnek voltak hagyva.
Követte a sereg vonulását, oldalt és utána, a minden rendű menekvők és maradozók szomorú csapata, rendetlen tömegben lepve el erdőket, mezőket, s bujkálva szerte a kukoricaföldeken.
A dinnye akkor ért; a rendetlen, kiéhezett zagyva csoportok nekiestek az egészségtelen tápláléknak, a környék, melyen átvonultunk, úgy tűnt elő a felszeldelt és elszórt dinnyéktől, mint valami csatatér, ahol iszonyú sok lekaszabolt emberfő van elszórva. Másnap érkezett meg a sereg Aradra.
Egy és ugyanazon szálláson voltam Nyáryval Aradon, melyben Csányi és Görgei voltak. Csányi szobája Nyáryéra nyílt, Görgei az emeleten lakott.
Semmi hang, semmi szó el nem kerülheté figyelmemet, ami az utolsó napok alatt e szobákban mondatott; most is oly rettenetesen jelen van előttem minden alakja e soha ki nem törülhető emléknek, mintha az múlttá lenni soha nem bírna.
Az általános hit, melyben katona és nem katona megállapodott, ez volt: visszavonulni a Dunántúlra s Komárom előtt foglalni újra állást. Klapka diadala már ekkor tudva volt; a híd még a mienk volt, melyen Kmetty átjött a Dunán, különben is volt a sereggel egy teljesen felszerelt hídkészlet. Egyébre nem gondolt senki.
Még azon este, hogy Aradra érkezénk, jött Görgeinek egy futárja Debrecenből, az orosz fővezértől. Beszélte, mily kitüntetéssel fogadták az oroszok eleinte, a vele volt huszárokat aranyakkal, rubelekkel ajándékozák meg, sőt maga Rüdiger tábornok kísérte el az előőrsökig, s ez így ment - egész a fővezér, Paskievics hadiszállásáig, ott azonban már igen hidegen bántak vele, és semmi jóval sem biztatták. Pöltenberg tábornok, ki szintén parlamenterül küldetett, még nem érkezett vissza.
11-én reggel a magyar kormány férfiai egy okiratot szerkesztettek Csányi szobájában, mely felszólítás volt a kormányzóhoz, hogy a hatalmat tegye le Görgei kezébe.
Az okiratot aláírta legelöl Csányi, és egy óranegyed múlva Aulich.
A többi minisztereket is hívatták.
Megjelent nemsokára Vukovics, s szintén aláírta. Valamivel későbben jött Szemere.
Csak az ő arcán nem látszott meg az a gondolat, amitől bennem majd szétszakadt a szív.
Eléje adták az iratot:
- Mi ez? - kérdezé.
- Olvasd, és írd alá - szólt hozzá Csányi.
A miniszterelnök olvasá, és mosolygott; de oly keserűen és fagyosan.
- Nincs rá szükség, hogy aláírjam, hárman vagytok már alatta, az okirat érvényes, elküldhetitek.
És nem írta alá.
A felszólítási oklevelet azután összehajtogatták, lepecsételték, s beküldték a várba.
A beszélgetés közömbös tárgyakra tért át. Hidegvérrel mondogatta minden ember, hogy holnap talán sokkal kevesebben leszünk, hogy most már igazán szemközt áll mindenki a halállal. Még ekkor a ,,halál" neve alatt mindenki a csatát értette.
Csányi sajnálkozott azon, hogy az utóbbi napok eseményeiről nem vitt naplót.
- Tehát az előbbiekről vittél? - kérdezé Szemere.
- Mégpedig kommentárokkal! - viszonzá Csányi, szúró tekintettel Szemerére, kivel sok ellenkezése volt.
- Én magam nem írtam naplót - szólt Szemere -, az eseményekre azért tisztán emlékezem, igen jó emlékezőtehetségem van.
Azzal vette kalapját: Istenhozzádot mondott a társaságnak, s indult kifelé.
Én az ajtó mellett álltam; mikor mellettem elhaladt, odafordult hozzám, s elég fennhangon ezt mondá:
- Bizony elvesztette Görgei Magyarországot.
Most is előttem áll a mosolygó arc, mely e szavak után egy perc múlva eltűnt előlem; maig is emlékezem e keserű mosolyra, egy férfi mosolyára, ki azon percben hazát, vagyont, családot, jövendőt elveszített, kinek még csak útlevele sem volt, hogy meneküljön, sem félretett pénze, hogy másutt megéljen, sem családja jelen, hogy attól búcsút vegyen, csak mérhetetlen büszkesége: nem sírni akkor, midőn ,,ennyit" elveszített.









Jókai Mór: Életemből


VII.
A következő nap egy percre sem találkoztam Görgeivel; csak annyit hallottam, hogy Csányival együtt a várban vannak, a kormányzóval értekezni.
Délben Dániel képviselőnél voltunk ebéden Nyáryval és Kiss Ernővel, midőn Új-Arad felől erős ágyúzás kezdett hallatszani; arra átmentünk mind a Maroson, s még láttuk a csata végét, mely Nagy Sándor hadteste és a császári hadseregek között kifejlődött. Egyes kiáltások az ellentáborból, mint ,,vivát Jellasich" áthatottak hozzánk, hogy az ágyúzás megszűnt.
Estefelé a másik két hadtest is megkezdte átvonulását a Maroson; honvédtisztek asztalra terített térképről értekeztek a holnap reggeli csataterv felől, mely Haynau seregét Görgei és Dembinski seregei által két tűz közé szorítandja.
Késő este jött vissza Csányi Kossuthtól. Tizenegy óra volt. Azért tudom ilyen pontosan az órát, mert életemnek ez volt legrettenetesebb fordulópontja.
Mondá, hogy a kormányzó mindennemű hatalmát letette Görgei kezébe, s a fővezér, ki most már diktátor, azonnal rendelkezéseket tőn, hogy csapatai induljanak Dembinski seregével egyesülni, ami kezdete lesz egy talán oly hosszú csatának, amilyen volt a Hort és Isaszeg közötti. Tehát holnap kezdődik a végső eldöntő harc.
A végső eldöntő harc!
Ez volt az első megnyugtató eszme, amin lelkem két hónapi hánykódás után megnyugodott.
Tehát holnap kezdődni fog.
Mindenki lefeküdt a háznál, a gyertyákat eloltogatták, én a földön feküdtem leterített gubámon, s hallgattam az ablakunk alatt szakadatlanul folyó robajt; a csendben, dobszó nélkül vonuló hadsereg lépteinek moraját.
Nincs dajkamese, nincs dallam ennél altatóbb! A hős fiúk indulnak a csatába!
Így gondolám ki magamban: most e halk, együtésű léptek moraján csendesen elalszom; majd mikor aztán jönnek a nehéz ágyúk, azoknak dübörgésére fölébredek; egy kard van a fejem mögé támasztva, azt felkötöm, felöltőm köpenyemet, s észrevétlenül kisuhanok az alvó házból, odasorakozom a tüzérség közé - ott is érek még valamit.
Ez oly boldog, olyan nyugalmas gondolat volt, hogy ott a kemény földön elszenderedtem rajta.
...De mielőtt e nehéz, dübörgő ágyúk jöttek volna, egy kéz ébreszte fel, mely vállamat érinté. Feltekinték, s Nyáryt láttam magam előtt, felöltözve; a gyertya ismét égett a szobában.
- Öcsém, be édesdeden alszol - mondá Nyáry -, Dembinski serege szét van verve - vége mindennek!
Milyen álom, és milyen ébredés!
A halálraítélt ébredése ennél nem iszonyúbb, ki családja körében álmodta magát, s kit azzal ébresztenek fel, hogy vár a halottas szekér!
E pillanat emlékeinek leírását megtagadja tőlem a szív, megtagadja a kéz; annyit mondhatok, hogy ez beillik ,,kóstolónak az örök kárhozatból"!









Jókai Mór: Életemből


VIII.
Egy sebesült tiszt érkezett a temesvári csatából, ki e hírt hozta, melyet később Guyon tudósítása megerősített. Guyon, ki a rossz híreket nem szokta nagyítani, tudósítá a kormányt, hogy Dembinski serege tökéletesen szétveretett. Kmetty Lugoson védte túlnyomó erő ellen a sereg maradványainak menekültét, Mészáros és Vetter török földre indultak, segédeik visszajöttek Aradra.
Ütközetről e perctől fogva senki sem beszélt.
Csak azt volt a kérdés: merre lehet még menekülni?
Nyáry azt mondá barátainak, hogy maradjanak együtt, s várják be nyílt homlokkal, aminek meg kell történni, legalább ne essék rajtuk az a szégyen, hogy a nemzet képviselőit kukoricák közt, mocsárokban fogdossák össze, mint egy szétszaladt gerillacsapatot.
Csányi hidegvérrel ajándékozá el értékesebb holmijait, könyveit, pisztolyait olyan embereknek, akikről azt hitte, hogy túl fogják élni. Midőn Nagy Sándor fájó szarkazmussal mondá előtte: vajon közölünk hányan válnak meg a fejüktől? ,,Mi ketten bizonyosan", felelé rá az öreg honfi, komolyan, hidegvérrel.
Mikor pisztolyait osztogatta, én kértem, hogy adjon nekem is egyet.
Szemembe nézett, s azzal haragosan elutasított:
- Tedd, de ne mondd...
Én nagyon elszégyenlettem magamat, hogy arcom elárulta, mire gondolok, s kimentem a szobából.
Kiss Ernő utánam jött, s megfogva karomat addig beszélt hozzám, míg kibeszélte fejemből azt a sötét gondolatot, amit már homlokomon lehetett olvasni.
Ő volt az, aki rábeszélt, hogy kedvem legyen újrakezdeni azt a megsiratott drámát, aminek élet a neve; ő volt az, aki arra a határozatra bírt, hogy meg ne adjam magamat sem a sorsnak, sem embernek, sem a halálnak, s nem bántam meg, hogy ezt tettem, és köszönöm neki a föld porában azt a szót, ami sorsomon határozott.
- Önnek neje is van...
Nőm Gyulán maradt el tőlem, odáig minden nyomorúságon átkísért; elhatározám, hogy visszajutok hozzá, ha lehet.
Este nyolc órakor érkezett meg Pöltenberg Paskievicstől. Az orosz fővezér utolsó válasza volt: ,,Föltétlen megadás."
Ez volt az utolsó elvesztett reménység.
S mintha a sors tréfát akart volna űzni az eltiportakkal, éppen akkor érkezett meg a ,,Messenger" angol lap azon száma, mely a brit országgyűlésen tartott beszédeket közli a magyar ügyek fölött.
Csalhatatlan gyógyszer - egy halott számára.









Jókai Mór: Életemből


IX.
Az aztán következő jelenetek csak másolatai a negyednap előttieknek.
Ugyanazon tanácstalan készülődés, csakhogy nem azon tréfás alakok többé, hanem a szomorúság, a kétségbeesés tragikus képei.
A férfiak, kik találkoztak egymással, álöltözetekben, elmásított arccal, nem nevettek most egymásra, hanem sírva fakadtak, egymásra borultak, úgy váltak el. Sokan nem is látták egymást többet.
Az utcán mindenki búcsúzott egymástól.
Legnagyobb ellenségek, politikai antagonisták, egymást föltalálva, kiengesztelten nyújtának kezet - éppen mint egy elsüllyedő hajón. - A képviselők, kik elhatározák ott maradni, ott ültek sorban a piacon, a fal mellett, a boltok lépcsőin, a puszta földön, búsan, szótlanul.
Nekem a római szenátus jutott eszembe, mely a gallusok jöttekor a fórumon sorban ülve várta be az ellenség bosszúját. Estefelé kiszedték a Maros hídját, mely a várat a várossal összekötve tartá, az egész hadsereg visszavonatott; a vár védelmére rendelt sugárágyúk, miknek Temesvár alúl kellett volna megérkezniök, ezentúl oda be nem juthattak. Másnap az útban találkoztunk velök.
Hajnal előtt nem lehetett a hadseregnek megindulni, mert a menekvők szekerei oly sűrű tömegben torlottak meg a városból kivezető széles főutcán, hogy azok közt utat nyitni teljes lehetetlenség volt.
E várakozás alatt találgatta mindenki jövendő sorsát. Legtöbben azt hívék, hogy az Szibériában fog végződni.
Csányi nagy lemondással jegyzé meg:
- Bizony nehéz lesz már ilyen öreg embernek, mint én, hozzászokni ahhoz, hogy megkancsukázzák.
Egy fiatal rokona járt vele, azt biztatta, hogy hagyja el, ne kísérje tovább balsorsa elé. Hanem az ott maradt vele, s nem tudom, hová lett.
Ez utolsó estén családapák leveleket írtak otthon levő szeretteiknek, s azokat menekülni készülő fiataloknak átadták; némely levél soká nedves maradt.
Aztán az iratokat, mik másokat bajba keverhetnének, égették el; mindent akképp, ahogy egy öngyilkolásra készülő szokta tenni. Éjfél után két órakor jelenté a vezérnek a Hunyady-huszárok egyik tisztje, hogy az út megnyílt, azzal szekérre ültek mind, s indultak Világos felé.
Túl a Maroson látszottak az osztrák seregek elszórva csillámló őrtüzei.
Simánd felől, a szürkület ködében, kivehetők voltak az orosz előőrsök dárdahegyei.









Jókai Mór: Életemből


X.
Még azon éjjel az egész hadsereg átvonult Világos alá.
Annyi fájdalom közt legjobban fájt az ellenszenv, amit honvédeink nyíltan mutattak a polgári osztály bajtársai iránt.
Nem mondhatom, hogy az ellenszenv igaztalan volt.
A jó katona, ki annyi csatában tette ki magát a halálnak, ki azzal a tudattal pazarolta vérét, tűrt nyomort, sanyarúságot, hogy mindezen áldozatot hona boldogságáért hozza - most minket okolt, hogy ez áldozatok eredményét belviszálykodásaink, egymás iránti féltékenységünk porba ejté.
Úgy szégyenlettem magamat a porfedett vitézek előtt.
A következő napot már nem vártam be Világoson.
Még egy szomorú emlékkel nehezebben jöttem el onnan, mint mások.
Ottlétem nehány órája alatt egyike legjobb barátaimnak, a pesti vészbíróság elnöke, ki nem vérítéletekkel, hanem bölcs kegyelmezéssel tünteté ki magát, egyike a legmagasabb szellemeknek, tiszta fő, igaz hazafi és becsületes ember: Molnár József - főbe lőtte magát.
És senki sem kívánta el tőle ezt az útját a férfias szabadulásnak! Sietnem kellett e helyről.
Amik ezután történtek Világoson és Aradnál, azoknak körülményei ismeretlenek előttem.
Mint történt az, hogy Görgei nem volt képes legjobb barátait, köztük Csányit, ki úgy viselte magát hozzá, mint édesapja, megmenteni?
Azt sem teszem kérdésbe, hogy nem vonult Világos helyett inkább Komárom felé? Amerre nagyon elzárva nem lehetett az útja, midőn Haynau Lugoson, Paskievics Váradon volt. Komáromban legalább emelt homlokkal beszélhetett volna, nem a cár lábainál fekve. Ez hadtudományi kérdés, s ahhoz én nem értek. Nem volt célom Görgeit sem menteni, sem vádolni.
A világosi katasztrófa nem a mi ügyünk, hanem a világhistóriáé. Egész Európa feleljen arról; nem mi!
Ha volna törvényszék, mely e kérdésben ítéljen, kit kellene mentenem, kit kellene vádolnom?
Azokat a honfiakat, kik évtizedek nyomorát, csalódásait, epesztő vágyát hordozzák szívükben a hontalanság üldöző kínja mellett?
A hadvezéreket-e, kiknek még síremlékkel is adósok maradtunk?
A lengyel vezért-e, ki csak dicsőséget írt hazánk évlapjaira, s csak sebeket vitt el innen magával?
Azt a férfit-e, kinek nagyravágyása az volt, hogy hazáját tegye naggyá?
Vagy azokat, kik kimondott elveikért férfiakként kiszenvedtek, de meg nem törtek?
Vagy azt a népet, mely áldozni meg nem szűnt, s melyet a szenvedés honától el nem tántorított?
Vagy azt a közkatonát, ki hússzor rohant a halálba e szóval: éljen a haza! S kiejté kezéből fegyverét, midőn azt mondták neki, hogy ,,meghalt a haza"?
Van-e nekünk szükségünk e vádakra? Kell-e itt ítéletet kérnünk?
Nincs-e igazolva a történet előtt sorsunk fordulata e szókban: ,,két világhatalom keze súlyosult rájuk, s ők kevesen voltak".
Csak egyikét is e világhatalmaknak azóta sem bírta leverni két másik hatalom: csoda-e, ha a mi ifjú erőnk összetört egy óriás előtt?
Szorult-e a magyar név dicsősége arra, hogy ily kétségbeesett harc kimeneteleért egy embert áldozzon föl? Egy embert, ki legjobb vitézeinek egyike volt, mint hadvezér és mint közkatona.
Én nem találok semmi gyönyört, annak, mi nagy volt, elgázolásában. Fáj rálépnem arra, aki elesett - és olyan magasról esett. Ha valaha, úgy ma nincs ideje a rekriminációknak.
Ha kimondta a magyar nemzet azt, hogy ez évében az Úrnak, a magyar nemzet fiai között nincsen párt, nincs testvérkülönbség, nincs osztálybüszkeség; nincs elvviszálykodás, nincs fajgyűlölet (1861).
Ha a magyar nemzetben volt bátorság kimondani azt, hogy 1861-ben nem ismer a magyar nemzet a múltak miatt száműzöttet, fölségsértőt, elítéltet.
Akkor legyen a magyar nemzetben szív és ész kimondani azt is, hogy 1861-ben a magyar nemzetből a múltak miatt nincs vádlott, nincs elítélt, nincs hazaáruló!









Jókai Mór: Életemből


Feltámadunk
Legmagasabb, legédesebb gondolatja az emberi szívnek: feltámadás! Istentől adott vigasztalásunk, halál fölötti győzelmünk, hadd pihenjen meg rajtad e napon az én lelkem.
Egy mulandó ember akarja magát oltalmadba ajánlani, ki eltemetett sokat, ami rá nézve drága volt, igen sok és nagyon megsiratott halottakat, s gondol az Idvezítőnek példájára, valahányszor halottaira gondol.
Jöjjön ide az, kinek megsiratott halottja volt (kinek ne lett volna?), és nézzen velem együtt az égbe, és tanuljon olvasni annak végtelenségéből.
Jöjjön ide az, kinek az elmúlt évek emlékeiben gyásznapjai vannak eltéve, kinek bánat nyomja szívét, ki visszahozhatlanok után sóhajt, és mondja el áhítatos lélekkel magában:
,,FELTÁMADUNK."
Egy szép, egy vigasztaló példáját mondom el előttetek a feltámadásnak.
Nemigen régen történt, hogy a nemzetnek egy nagy költője meghalálozott, az ég visszavette őt tőlünk, mintha mondta volna, minek tinektek a dicsőség dalnoka többé? A költőt eltemettük, megsirattuk, sírján megtapostuk a földet, és azt mondtuk, hogy meg van halva. Özvegye valóban özvegy, árvái valóban árvák, de senki sem annyira özvegy és árva, mint maga azon nemzet, mely dalnokát el tudta feledni, és érte nem hevült.
És íme, a sírban fekvő dalnok kinyújtá jobb kezét koporsója alól, hogy megvédje árváit, hogy megáldja nemzetét, hogy felköltse az elkésett lelkesülést a szívekben, s ihletes szava reszket által szíveinken: ,,feltámadunk."
A költő árva leányát egy jó hírű nevelőintézetbe akarták adni. A nevelő nem fogadhatá őt el, mert a növendékek határozott száma be volt már nála töltve. És ekkor az intézet növendékei, a kis gyermeteg leánykák odamentek nevelőjükhöz, és sírva ajánlák neki, hogy megosztják lakásukat, ágyaikat, falatjukat a költő árva gyermekével; testvérei, édesei lesznek annak, és gondját fogják viselni...
Nagy tanúság, biztató jel van e szóban.
A gyermekek, a leánykák gyenge szava hirdeté minékünk, hogy jobb, nemesebb ivadék következik miutánunk, mint mi voltunk; gunyhókban és palotákban jó keresztyént, jó hazafit, jó honleányt nevelnek mindenütt...
Feltámadunk.
Az én szívemet is tetszett a Mindenhatónak szent akarata próbakövéül kiválasztani.
A csendes családi életben kerestem boldogságomat mindig, és mindig meg is találtam azt ott. A sorsnak tetszett családunkat úgy szétszórni, hogy minden testvérem külön városba jusson. Szétvált érdekek, újrakezdett élet még messzebb távolítottak bennünket, mint a hosszú mérföldek. De volt egy közös helyünk, egy közös gondolatunk, amelyben mindig találkoztunk: egy jó édesanyánk. Amidőn hivatal, lekötő munkakör, nehéz körülmények megengedik, itten szoktunk összejönni az ősi födél alatt, melynek minden zuga gyermekboldogságunkra emlékeztet vissza. Az ilyen találkozásokat hónapokkal elébb szoktuk tervezgetni; s örültünk előre neki, úgy számítgattuk előre a napokat, úgy készültünk reá.
A feltámadás boldog ünnepére tűztük ki azt ez évben: amint a határidő közeledett, megsűrűdtek leveleink, izeneteink egymáshoz, nehogy elfelejtse, nehogy elmulassza valamelyikünk azt a napot, melyen találkoznunk kell... és valóban találkoztunk is... anyánk koporsója mellett.
A mi óhajtva várt örömnapunkat választá ki az Úr fájdalmas látogatása napjául. A boldog, életvidám, mosolygó ajk helyett egy hallgató, hideg arc fogadta csókjainkat, s ezentúl nincs többé helye találkozásunknak, mint két egymás mellett levő sírhalom.
Feltámadunk! Bizony feltámadunk!
De én azért mégis úgy szeretnék ott azon két sír között arcra borulni, és kisírni magamat, és ne tudna arról senki semmit; csak az Úr, az örökké élő Úr, aki minden tavaszi fűszálban azt suttogja nekünk:
,,Feltámadunk, bizony feltámadunk."









Jókai Mór: Életemből


Az én színpadi életem
Minthogy tartok tőle, hogy ezt a részét a biográfiámnak senki sem fogja megírni, hát megírom magam.
Nekem is volt életem a ,,deszkákon", én is rajongtam az előfüggöny titkaiért.
A legelső színielőadást kicsiny híja, hogy háromesztendős koromban nem láttam.
Kisdiákok rendeztek előadást, ha jól emlékezem rá, a bátyám is köztük volt; mert a produkciónak éppen a mi szobánkban kellett volna végbemenni. Vitézi darab lett volna az; de siralmas lett annak - nem is a vége, de mindjárt a kezdete. A kurtina két egymással szemközt álló almáriom sarkaira volt keresztülkötve, azok közül az egyik olyan kettős pohárszék volt, amelyiknek a felső része lejár: az pedig felül tele volt rakva ecetes és tintás üvegekkel. Hát amint a kurtinát a zsineggel felhúzták, a nagy igyekezetben bumszti! lefordult az egész pohárszék, be a színpadra: ecetes üveg, tintás üveg a teátristák nyaka közé. Persze, hogy ezzel a csattanós kezdettel vége volt az előadásnak. Hanem a kritika, azt hiszem, hogy nem maradt el.
Ez a szcéna mindig eszembe jut, mikor a ,,Szigetvári vértanúk" utolsó jelenetét várom: no, most jön az almáriomesés, ecetes üveg, tintás üveg hullás! Csakhogy én azt jobban rendeztem, mint a bátyám; mert a végére csináltam a darabnak az almáriombeesést, nem az elejére.
Így múlt el egy hajszálon, azaz hogy egy zsinegen, hogy nem háromesztendős koromban láttam meg az első színielőadást.
Hanem negyedfél esztendős koromban.
Már ekkor csakugyan elvittek a színházba. Muszáj volt, nem maradtam el a kedves édesanyámtól, akárhova ment; színházba is el kellett vinnie. Víg darab volt az, de még vígabb lett attól, hogy én belekiabáltam a darabba, s ami megtetszett a beszédből, mind utána mondtam. Egy felkiáltásomra jól emlékezem. ,,Oh asszonyok! asszonyok!" Furcsa az, hogy ez még most is eszembe jut. Még az is, hogy valaki egy pogácsát akart adni, hogy elhallgattasson; de én nem engedtem a véleményem szabad kimondását egy pogácsával megvásároltatni; ami elég fontos adat megvesztegethetlenségem bebizonyítására. - Hanem többször nem vittek el a teátrumba.
Csak később, mikor már iskolába jártam, jutott az a feledhetlen élvezet osztályrészemül, hogy elmehettem arra az előadásra, amit a kollégium nagytermében rendeztek a ,,belső emberek". Csokonainak ,,Gerson du Malheureux" című darabját adták. Pápay uram, a káplán volt a tiszt, Harmati uram, a kántor volt a kísértő lélek, s Szarka János urambátyám (akkoriban a legszeretetreméltóbb fiatal kedélyű úr Komáromban) - ő volt a tréfás cigány. A közönség őtet tapsolta elő legtöbbször; Pápay urammal pedig nem volt megelégedve, azt mondták róla, hogy akkurát úgy játszik, mintha prédikálna.
A harmadik színpadi előadás már - a sajátom volt.
Sajátom a színpad, a színmű és a társaság. Conjugista diákok voltunk; Benke Kálmán (meghalt a múlt évben), Vörös Benő (most ügyvéd), Goda Sándor (elesett mint huszár), Szikra Ferkó (meghalt élte virágában) meg magam. Ez volt a társaság. Tízéves volt köztünk a legöregebb. A színpadot kocsiszínben állítottuk fel; kulisszákat is magunk festettünk. A színdarabot én írtam. A címe volt Hohenheimi Fridrik, vagy a meggátolt gyilkosság szomorújáték öt felvonásban. Meg akarja abban egy gonosz nagybátya minden módon gyilkoltatni az unokaöccsét, hogy vagyonát örökölje; de őrködik afölött egy kegyes remete, s végre kiderül, hogy az a meggyilkolandónak elveszett apja, a gonoszság kiderül, az ártatlanság diadalmaskodik, a gonosz intrikus maga eszi meg a megmérgezett ételt, amivel az öccsét el akarta veszíteni. Mind benne volt ez abban a darabban. El is játszottuk mi azt szépen. Nem is volt semmi egyéb baj, mint hogy Vörös Béni a remete szerepét, egy álló helyében, mind az öt felvonásra valót végig elmondta. Az se lett baj; aztán még egyszer el kellett neki mondani - felaprózva.
Minket aztán megdicsértek, s nem vertek meg.
Innentül aztán hosszú idő telt bele, míg újra színpadot láttam. - Kecskeméten jogász voltam már akkor. Műkedvelő társaságot ütöttünk össze; előadtuk a főiskolai könyvtár javára először a ,,Szerelem és champagneit", azután egy másik darabot, minek a neve nincs már a fejemben, hanem azt tudom, hogy én egy Selicour nevű bonvivánt játszottam benne. Igazán mondom, jól játszottunk! Olyan pompás komikust, mint Sas volt, olyan ügyes szerelmest, mint Zabolay Pista, olyan szeleburdit, mint Hartman (később Keményfy), igazi színészeknél is ritkán látni; magamat nem dicsérem, mert az nem illik; de mit szóljak primadonnáinkról? Az egyiket, egy gyönyörű festői mintaképnek való karcsú alakot, aki a menyasszonyt játszotta, kiváló kellemmel és női finomsággal, az előadás után rögtön nőül kérette gróf B. olasz nevű chevaux-legers kapitány; de nem adhattuk hozzá, mert a szép hölgyalak szinte jogász pajtásunk volt. Szegény Gál Józsi! Ha leánynak született volna, milyen hamar úrrá lett volna; de mert férfinak született, nagy ésszel, leleményes mechanikai talentummal, még most is más szolgálatában keresi kenyerét. - A harmadik előadásunk Kotzebue ,,Zűrzavara" volt. Ott már én voltam a primo amoroso. És abban már igazi delnők voltak primadonnáink. Az én hódolatom tárgya Simonyi Antal nagy hírű pesti fényképész nővére volt. Tele színház, taps és koszorú volt elég. Mire nézve saját magunk hetilapot is adtunk ki - előfizetés nélkül! -, s abban magunk iránt kellő elismeréssel viseltettünk.
Mily nagy lehetett a siker, amelyet kecskeméti színpadi szerepléseimmel arattam, azt onnan is meg lehet ítélni, hogy mikor a ,,Hahó tekintetes karok és rendek" című híres kortesverseket elszavaltam, a hallgatóság közt jelen volt Petőfi többek előtt kinyilatkoztatá, hogy ezt a verset rajtam kívül csak egy ember tudja még jobban szavalni az egész országban - ő saját maga. S nemrég találkoztam egy kecskeméti polgártárssal, aki egyszerre visszaemlékezett a nevemre; ,,Ahán, az, aki a >>Hahó tekintetes karok és rendek!<<-et szavalta 1841-ben". - Azóta nem hallott felőlem semmit.
Negyedik színpadi föllépésemnek már a pesti nemzeti színház volt tanúja.
Ah! Az nagyszerű előadás volt.
Olyan drámát sem azelőtt nem adtak soha, sem ezután nem fognak adni soha.
1848. március tizenötödike volt.
A nép széttörte láncait, a nemzet felszabadítá a földet és a szellemet. A minden halottak föltámadásának napja volt ez! Cenzúra nélkül jelentek meg a lapok; népbizottmány vette át a közrendre felügyelést; s a szuverén nép óriási tömegben vonult át Budára, kiszabadítani börtönéből a sajtó mártírját, Táncsicsot, s úgy hozta haza Pestre nagy diadallal, mint egy hőst.
A friss szabadság új borától mámoros volt minden lélek.
A nemzeti színház is kitett e napon magáért. Színre hozták a cenzúra által rég eltemetett nagyszerű Bánk bánt, s ingyen előadást nyitottak a közönségnek.
Képzeljen valaki ilyen látványt. Ingyen előadás, Bánk bán, szabadságtól idvezült, örömtől ittas nép, a színház minden zuga tömve; szép hölgyek és kufárnők, elegáns úrfiak és mesterlegények összekeveredve, és valamennyien oly sárosak, mint akik egész nap barikádokat ostromoltak.
Aztán megzendült a Rákóczi-induló. Még csak ez hiányzott!
Az embernek kedve támadt az egész publikumot sorba csókolni. Aztán felhúzták a függönyt; a nemzeti színház egész személyzete teljes díszben állt a színen, s rákezdé a ,,Hazádnak rendületlenül"-t. Drámai tagok is énekeltek, ki hogy tudta. Utoljára a publikum is együtt énekelt velük. Végig az egész szózatot. Dehogy lehetett aztán szó Bánk bánról. Elébb kívánhatott volna egy kétségbeesett népszónok csendet a Niagara-zuhatagtól, mint ettől a lelkesedésében határt nem ismerő közönségtől. Nem kellett annak se Bánk bán, se Petur bán; nem volt türelme őket kihallgatni. Abba kellett hagyni a darabot. Ekkor Egressy Gábor, a nagy nap egyik hőse, arra az ötletre jött, hogy kiállt a színpadra, fekete atillában, görbe karddal az oldalán, s elkezdé szavalni a Petőfi lángszavú versét: ,,Talpra magyar, hí a haza!" Erre egy kicsit elcsendesültek a karzatok; de mikor odaért Egressy, hogy ,,kárhozottak ősapáink!", lekiált egy hang a kakasülőről: ,,Ha kárhozottak, maradjanak a pokolban." S azontúl nem tudom én mit szavalt Egressy Gábor, csak azt tudom, hogy minden ember kiabált, én is kiabáltam; de a magam szavát sem hallottam. Végre kitalálta a felizgatott közönség, hogy mi kell neki? - ,,Lássuk Táncsicsot!" S azzal elkezdte a lelkesült nép hangoztatni Táncsics nevét. Táncsicsot akarták a színpadon látni. Hasztalan volt minden józan ellenvetés; hogy szegény Táncsics most odahaza van a családjánál, pihen, ne háborgassuk; nem is illik, hogy egy nemzeti mártírt most ide a színpadra cipeljünk, mint valami híres koncertistát, s az itt hajtogassa magát a publikumnak. - Nem használt semmit. - A nép Táncsicsot akarta, s addig nem mozdult a helyéről, míg azt meg nem kapja; a zaj egyre növekedett. A nép vezérei zavarban voltak, hogy mint szabaduljanak meg az ünnepélyes napnak e derültté lenni fenyegető befejezésétől?
Hasztalan szónokolt Petőfi a zártszék tetejéről; hasztalan állt ki Irinyi a tudósok páholyának mellvédére a népet haranguirozni; elveszett még Vasvári szava is a zajban, pedig a legfelső kakasülőről kísérté meg a tengercsillapító szónoklatot. A közönség a színházat szétbontani készült.
Sokan már arra a gondolatra jöttek, hogy valakit fel kell öltöztetni Táncsicsnak, s bemutatni helyette a színpadon, ami nagy sérelem lett volna a nép jóhiszeműségén.
Ekkor nekem egy mentő gondolatom támadt. Felmegyek a színpadra, s szólok a néphez a proszcéniumból.
S azzal térdig sárosan, mint más, vállamon a karbonári köpönyeggel, behorpadt cilinder kalapom mellett egy óriási veres tollal, oldalamon egy jurátus karddal felrontok a színpadra.
Ott találkoztam legelőször is Laborfalvi Rózával, ki saját nemzetiszínű kokárdáját vette le, s azt keblemre tűzte, azzal léptem a publikum elé.
Hanem ez aztán hatás volt!
Mit beszéltem, azt nem tudom; hanem hogy kihallgattak, az áll; s hogy azután szép csendesen és lelkesülten hazaoszlott a publikum, nem követelte többé, hogy Táncsicsot a színpadra hurcoljuk, az is igaz.
Tehát ezen színpadi föllépésem teljes sikert aratott.
Föllépti díjam volt amaz emlékezetes nemzetiszínű kokárda. Azontúl aztán megint sok ideig visszavonultam a művészi pályáról.
Nem jó világ járt akkor ott, mikor még az öreg színigazgató Simoncsics is azt a vigasztalást adta a panaszkodó Szigetinek, hogy ,,jobb is lesz már, ha maguk végképp felhagynak azzal a színészettyel!"
A hatvanas évek mozgalmas napjai szólítottak ismét vissza.
Horvát testvéreink éheztek; ezúttal nem miránk.
A magyar főrend megemlékezett a magyar irodalomról; ezúttal nem a hírlapkaució eltörlésének leszavazása által.
A főrendi urak és asszonyságok elhatározták, hogy fényes színpadi előadást fognak tartani horvát testvéreink fölsegítésére a nemzeti színpadon, képletekkel, énekkel és szavalmányokkal, mikben csak urak és úrhölgyek és írók veendnek részt.
Volt biz abban egy kis politikai demonstráció is. Az utolsó budai basa azt mondá rá, hogy ,,das war eine fein gesponnene Intrigue!", de nem lehetett megakadályozni; mert horvát testvéreink valóban éheztek, s mi valóban fel voltunk értük lelkesülve.
Minden szereplő gróf, herceg, grófnő és hercegnő volt; csak egy csizmadia volt a társaságban, magam egyedül.
Képzelhetni, milyen nehéz dolog lehet egy ilyen főrendű színésztársaságnál rendezőnek lenni. Eleinte én kísértettem meg; de nagyon hamar átláttam, hogy nem értek hozzá. Akkor erélyesebb kezek birkóztak meg a feladattal; gróf Andrássy Manó vette át a rendezést, és oly eréllyel kezdte dirigálni a méltóságos főurakat és úrhölgyeket, hogy azzal még Ürményi Miksa barátom is meg lett volna elégedve, aki pedig kétszáz huszárt kommandírozván egy időben, nagyon jól tudja, hogyan kell egy színtársulatot eldirigálni. Hanem aztán Andrássy Manónak meg éppen nem fogadtak szót. - Elvégre is a színháztól kellett egy ahhoz értő színészembert felkérnünk, hogy jöjjön oda parancsolni: annak aztán szót fogadtunk valamennyien, s lett nagyszerű előadásunk, közkívánatra ismételve rangunkhoz illően felemelt belépti díjak mellett.
Én szavaltam Szilágyit és Hajmásit. Ennél nagyobb kaliberű szavalmányt nem engedett a cenzúra a budai várlak és citadella ellenében elsüttetni, és magyaráztam Zrínyi Miklós, a költő verseivel a tablót, melyben gróf Zichy Manó mint Zrínyi megesküdteti a magyar arisztokráciát, hogy az utolsó csepp vérig nem fognak ezentúl másképp beszélni, mint magyarul. Olyat sem látott a publikum soha, ezután se fog látni soha.
Azonban horvát testvéreink még nem voltak egészen kielégítve; ők soha sincsenek egészen kielégítve; a vidéken is kellett a számukra rendezni jótékony előadásokat.
Ugyanazon év nyár elején Székely Imre hírhedett zongoraművész és Várady Antal barátaimmal Kazinczy Gábor látogatására indultunk el. Első este Tarnaőrsön szálltunk meg báró Orczy vendégszerető házánál, kinek fia s bájos leánya az esti társalgást kitűnő művészi citerajátékukkal tették még élvezetesebbé. Másnap együtt mind felmentünk Egerbe.
Hát amit legelőször meglátok Egerben, az egy nagy színlap, azon olvasható: Horvát testvéreink javára nagyszerű színielőadás; a sok éneklő és szavaló között ott áll feketével a fehéren: Jókai Mór szavalja az ,,Egy akol egy pásztor"-t. Tudtom és hírem nélkül!
Hisz ez valóságos orozva felléptetés!
Ez persze Orczy Bódog munkája volt, aki ezúttal nem fogott bennem Macsivánszkyt, hanem kaptam tapsot és bukétot sokat, amit hajlandó vagyok művészi előadásomnak beszámítni, mert ami magát a verset illeti, az valami hallatlan ostobaság: az van benne, hogy Magyarországon minden párt egyetért, minden nemzetiség kezet fog, minden osztály egybeolvadt, minden vallásfelekezet egymást gyámolítja. Próbálja most ezt valaki eldeklamálni, tudom, hogy kifütyölik! Nekem pedig még az érsek is tapsolt! Majd adna most a pásztorbottal, csak beszélnék neki az ,,Egy akolról".
Azután még egyszer debutíroztam a színpadon, mégpedig Gyulai Pál barátommal együtt - az írói segélyegylet javára. Valami regényfélét olvastam fel, s ismét csak jeles előadásomnak tulajdoníthatom, hogy Pál barátom a felolvasásom után a helyett a vers helyett, amit el kellett szavalnia, nem egy kriminális kritikát rántott elő ellenem a zsebéből, amit elismerem, hogy megérdemlettem volna. Hanem hát szép előadásom van, azt Toldy Ferenc is elismeri. Gyulai nem is tud mással levágni, mint azzal, hogy a feleségem tanít meg szavalni; ha pedig Jókainé játszik, olyankor azt mondja, hogy a baloldal rendezte az ovációt.
Nem akarok dicsekedni balatonfüredi vendégszereplésemmel a Szeretetház javára. Jótékony cél volt: én gorombaságokat mondtam a publikumnak, az megéljenzett érte, köszönöm. Amit a jobb kéz tesz, ne tudja meg a bal.
S minthogy ez a jobb oldali intézmény javára történt, nem tanácsos vele a bal oldal előtt dicsekedni.
Utolsó színpadi föllépésem most volt Budán, egészen tudtomon kívül. Minden gáz egyszerre kialudt; nekem csak az jutott eszembe, hogy a nézőtér sötétben maradt, s ott két fiatal nőrokonom ül a zártszéksorban, s azok most kétségbe vannak esve, s azzal kaptam a legelső gyertyatartót, s kiléptem vele, hogy világosságot csináljak. - Azért is megtapsoltak. Hiába: a világosság terjesztését mindenkor fő feladatomnak tartottam.
Hanem ez volt utolsó fellépésem, s már most visszalépve a megérdemelt nyugalomba, ezentúl pihenek babéraimon.









Jókai Mór: Életemből


A csendes évek története
Azokról az évekről fogok megemlékezni, amiket se költő, se történetíró nem méltat figyelmére, amikről a professzorok a katedrából nem prelagálnak hallgatóik előtt, amikről az apák a kandalló mellett nem mesélnek fiaiknak. Mert a fényes, hős tettekkel teli, páncélban és lovon járó esztendőknek akad elég történetírója, hős költője; hanem azokkal az alázatos, rongyokban és mezítláb járó esztendőkkel, amikben nem történik semmi nagy dolog, nem örömest foglalkozik valaki. Kell ahhoz valami undor a ragyogás iránt, ahogy Hugo Viktornak egy hőse a ,,századok legendájában" mondja: ,,annyit láttam a dicsőségből, hogy vágyom már a szemétre".
Íme, a história nélküli évek szemétdombjáról egy batyu rongyot szedtem össze. Mit akarok vele csinálni? Azt, amit a rongyokból szoktak: tiszta papírt - kimondatlan igazságok számára.
Mi vezetett erre az eszmére? A legközelebb lefolyt idők politikai küzdelme.
Egy eszme volt népszerű Magyarországon, egy nagymérvű háború megkezdése a keleti kérdésben.
Nem titkolom, hogy én egyáltalában békebarát vagyok, de különösen óhajtom a békét az Osztrák-Magyar Monarchia számára, legeslegkülönösebben pedig a magyar nemzetnek, melynek a rendes emberi és bölcsészeti okokon kívül még saját különös érdekei vannak, hogy legalább egy emberöltő időn keresztül engedjen magának megpihenést.
Mint a közzétett adatok bizonyítják, a legközelebbi hadjárat Oroszországnak kétszázezer halottjába került eddigelé, azok között tizennyolcezer csak, aki a téli táborozásban megfagyott; s ha még csak halottak volnának, akiket el lehet temetni; de azonkívül kétezerötszáz-millió rubelébe, ami megmaradt élő adósságnak, és enni kér. Ennyi halottba nekünk is került volna ily mérvű hadjárat, s ami a pénzáldozatot illeti, ha az osztrák-magyar szállítmányosok önzetlenségét számításba vesszük, legalább annyi forintunkba, ahány rubelébe az orosznak. Valljuk meg az igazat, hogy nem volna irigylésre méló helyzetük azoknak az osztrák és magyar pénzügyminisztereknek, akik most egy kétezerötszáz-milliós új teher kamataival megöregbült költségvetéssel jönnének elektrizálni a tisztelt házakat.
Azonban hát a háború alatt, a dicsőség mámora közt, a lét és nemlét fölötti küzdelem óriási izgalmaiban se pénzzel, se vérrel nem törődik senki. A parlament, a közvélemény, mely béke idején a zsugori apa szerepét viszi a jól nevelt kormány ellenében, háború idején a tékozló fiú szerepét veszi át, kezébe adja a kormányának a bankóprés rúdját, s elveszettnek tartja azt a hónapot, amelyen a távirat nem hozott olyan hírt, hogy tízezer ember elesett valahol. A dicsőségért semmi ár sem elég magas.
S ha benne volnánk a harcban, bizonyára én is azok között lennék, akik szóval és tettel, akik vérük utolsó cseppjével és vagyonuk végső maradványával is diadalra törekszenek juttatni a zászlóra kitűzött ügyet.
Háború alatt bölcsnek lenni - hazaárulás.
Hanem a háború előtt beszélni arról, ami a háború után következik - ez még talán nem az.
*
Két korszakot tekintettem keresztül, mely egy-egy az Osztrák-Magyar Monarchiára nézve fényes eredményű nagy hadjáratra következett. Az egyik a hétéves háború, a másik az első napóleoni hadjárat nyomában érkező kor.
Értekezésem nem históriai mű, csak társadalmi irányú célzatos elmélkedés; azért ez összevissza hányt adathalmaz nem is formál nagyobb igényeket, mint annak a bebizonyítását, hogy a nagy historikus éveknek a dicsőségét az utánok következő csendes esztendők mily szertelen nagy hanyatlással szokták fizetni.
Hogy ezt a hanyatlást felfoghatóvá tegyem, a háborút megelőző korszaknál kell kezdenem.
A szatmári békekötésre következett tartós békekorszak alatt Magyarországon jólét és bőség uralkodott.
Tanúskodnak erről az azon időből fennmaradt hagyatéki összeírások és végrendeletek, mik oly gazdagságot, pompát és heverő készpénztömeget mutatnak ki, aminőt a szomszéd Németországban lehetett csak találni.
S ez a jólét nemcsak az előkelő nemesi rendnél volt meg.
Azon időben egy Batthyány gróf azzal dicsekedhetett, hogy van neki ezer olyan jobbágya, amelyiknek mindegyike képes ezer forintot készpénzben lefizetni.
Az ércpénzen kívül azonban még nagyobb gazdagsága feküdt a magyar falusi gazdának a marhaállományban. Ez volt az ő kincstára; a mező volt a takarékpénztára. Az ökör készpénzszámba ment, s reálisabb számtani ábra volt, mint az angol font sterling, s az indus lak rupia; a hazai törvény meghatározta az ökör és arany közötti viszonyt, mert némely büntetés ökörszámba ment. A nőrabló bírsága volt tíz ökör. Jómódú gazdák, kik fiaikat a németországi egyetemekre küldték ki teológiát tanulni, a szükséges tartáspénzt és tandíjt nem tallérokban, hanem göbölyökben küldték meg nekik, s ez nagyon célszerű volt, mert ilyen négylábú pénznek, mire Augsburgban megérkezett, már ázsiója volt. Azért bátran lehetett volna ezt a ,,pengő pénz" mintájára ,,bőgő pénz"-nek nevezni. Azonban a magyar éppenséggel megfordította az elnevezést: neki a ,,marha" szó volt a kedvence; s éppen az arany és ezüst ékszereit nevezte ,,arany és ezüst marhának".
Egy krónikás adoma legjobban meg fogja világítani ezt a boldog korszakot.
A szatmári békekötés után Magyarországnak akkori egyik legnagyobb jobbágyközségét, Hódmezővásárhelyt, Schlick osztrák tábornok kaptak donációba a koronától.
Egy óriási nagy község harmincezer lakossal, mely akkora területtel bír, mint egy kis hercegség, a magyar alföldi rónán, melynek földje egyölnyi mély televény, s trágyázatlanul is húsz magot ád a legszebb acélos búzából. Hanem akkor még nem volt a Hód vize kiszárasztva, Tisza és Hód minden esztendőben eláraszták a rónát, azért gabonatermelésre, amiből a földesúr dézsmát szedhet, nem volt az annyira alkalmas, mint marhatenyésztésre. A derék Schlick tábornok rájött rövid időn, hogy ez az ő roppant urodalma neki semmit sem jövedelmez. Pörlekedni pedig nem szeretett a jobbágyaival. Azt mondta nekik, hogy szívesen eladná őket negyvenezer forintért, ha találnának valakit, aki megvegye. A város elöljárói erre fölkeresték az akkor legnépszerűbb magyar grófot, Károlyi Sándort, s felszólíták, hogy vegye meg őket Schlick tábornoktól a kínált áron. ,,De nekem nincs negyvenezer forintom!", mondá a gróf. ,,Hát hiszen mi adjuk hozzá a grófnak a pénzt!", mondának a küldöttek. ,,De hát akkor inkább váltsátok meg magatok számára magatokat!" - ,,Hogyan? Hogy mi nekünk ne legyen földesurunk? Ne legyen, aki pártunkat fogja, ha valami bajba jutunk? Nekünk földesúr kell." S megvetették magukat a saját negyvenezer forintjukon Károlyi Sándor gróffal. Száz év múlva a mezőváros aztán ugyanazon grófi családtól másfél millió forinttal váltotta meg magát az úrbériségből.
Az új földesúr azonban rövid időn ugyanazt a tapasztalatot tette, amit Schlick gróf: hogy az ő nagy uradalma neki semmit sem jövedelmez. Mert ajándékozni, azt szeretett a régi magyar; de fizetni: ez nem volt kellemetes szó előtte. Kivált rendesen, minden évben, bizonyos napon fizetni: ezt a legkeservesebb ünnepnapnak tartá, ami a kalendáriumban előfordul.
Egyszer aztán lement hozzájuk látogatóba Károlyi Sándor gróf. A vásárhelyiek nagy lakomát rendeztek a tiszteletére: nem hiányzott abból a híres vásárhelyi lencseétek sem, melybe csak azt a részét teszik a sertésnek, ami a §-hoz hasonlít. Az volt pedig a szokás, hogy asztal fölött az előkelők sorba eldalolták a maguk nótáját, s azt a társaság mind utánuk tartozott dalolni.
Végre a grófra került a sor: ,,Kend is danolja el a maga nótáját, gróf uram."
Megtette, poharat emelt, s szép csengő hangjával rázendíté:
,,Minden gazda ád egy ökröt!
Bíró uram kettőt!"
Utánaénekelték szépen. S ez volt a kontraktus. Ha pergamenre lett volna írva, hét pecséttel ellátva, tán nem tartották volna meg; de amit egyszer utánaénekeltek, annak aztán urának is álltak. Másnap ötezer tulok volt összehajtva az új földesúr számára. Mai világban egy kerek millió! De hol van az a Wertheim-láda, amibe ezt el lehet tenni? Arról is gondoskodtak a jó vásárhelyiek. Kiszakítottak a határukból egy tízezer holdas parcellácskát az új földesúr gulyájának legelőül, azt is odaajándékozták hozzá. Jelenleg e helyen van Magyarországnak egyik legszebb mintagazdasága.
Ez volt a legmagasabb tiszteletdíj, amit valaha énekhangért fizettek a világon. S hogy ezt Magyarországon fizették, bizonyítja, hogy apáink gazdagok voltak s - tudtak élni.
*
Az ökörrel való adózás különben régi magyar szokás volt. A székelyeknél királyfi születésekor fordult az elő, amikor ,,ökörsütés"-nek nevezték azt. Minden székely gazda egy ökröt adott ajándékba a királynak, s a királyfi nevét odasütötték az ajándék oldalára.
Az említett kor öltözködési pompáját nemcsak a magyar főnemességnél, de a magyar földmíves népnél is számos egykorú feljegyzések bizonyítják. Étkezésük pazar volt, és ízletes. Egy parasztlakodalom leírásánál két tele oldal alexandrinusok megírására lelkesíté fel az egy időbeli magyar poétát a népies konyhaművészet.
Mária Terézia trónraléptével egyszerre vége lett az országos idillnek.
Soha igazságtalanabb háborúval ország meg nem támadtatott a civilizált Európában, mint monarchiánk akkor. Fél Európa indított hosszú, erőfeszített hadjáratot egy ország ellen, mely századokon védbástyája volt Európának, a civilizációnak, a keresztyénségnek, mely előharcosa volt a szabadságnak, a reformációnak, a felvilágosodásnak, amelyet, amíg szét volt darabolva, egyesült erővel törekedett Európa helyreállítani, s melyet, amidőn helyre volt állítva, ismét össze akart törni. Egy vezéreszme nélküli hadjárat volt az, melyben monarchiánk népei, midőn a trónt védték, az örök igazságot s a legszebb emberi jogokat védték meg. Hét esztendeig tartott a hadviselés, s fennmaradásunk tanúsítja, hogy ránk nézve dicsőségesen.
A történetíró krónikánk legfényesebb lapjainak nevezi azokat, amik e hét évet örökíték.
Mi azonban lapozzunk tovább, s kérdezzük meg, hogy e méltán kivívott, e hősi módon megérdemelt, ez elkerülhetetlenül reánk erőszakolt dicsőség mibe került?
A hétéves háború bevégezte után a szorosan vett Magyarország népessége lefogyott hétmillió-kétszáznyolcvanezerre, tehát felénél kevesebb a mostani lélekszámnak. Ebből a valódi magyarajkú nép tett kétmillió-ötszázezret, a magyar nemesség lélekszáma volt ebből 162 ezer. Volt ezerkétszáz elhagyott falu, ami pusztává süllyedt le.
A ,,vitam et sanguinem pro rege nostro" komolyan lett beváltva.
S a megfogyott nép szegény volt.
Magyarország összes adója hárommillió-kétszázezer forint volt.
Az állandó hadseregtartás miatt azt Mária Terézia kormánya az 1764-iki országgyűlésen fel akarta emeltetni négymillióra. Egy kicsiny kis milliócska, még nem is egész millió! Mi az? Mai nap még csak arra sem volna elég, hogy egy ellenzéki szónokot kis negyedóráig érdekessé tegyen. Akkor négy hónapig elharcoltak fölötte, s nem volt kormánypárti, egyet kivéve, mind ellenzéki szónok volt. Az alsó tábla követei egymással versenyeztek a nép nyomorának rémséges leírásában, s akik még fölülmúlták őket, azok a papi követek voltak. A nép már templomba sem tud járni, mert nincs ruha a testén; minden szónok a háború miatti általános kimerültséget adta a nyomor indokául; a királyi leiratok maguk is elismerik az országos ínséget, de viszont azok is a háborúval indokolták az adófelemelés kényszerűségét, minthogy a hadviselésre 200 millió államadósság lett fölvéve. Utoljára a követek égre emelt kézzel esküvének meg, hogy az ország népe egy forinttal több adót sem bír elviselni, úgy, hogy mikor elvégre a felső tábla közbenjárásával a kormány leszállt egész háromszázezer forintig a követelésével, hogy ezt az összeget is elfogadhassa az alsó tábla, kénytelenek voltak a papi követek az országgyűlésen ünnepélyesen felmenteni a követeket a kimondott esküjök alól. Háromszázezer forint miatt!
De hát csakugyan nagy pénz is volt az akkor.
Egy mérő búza ára volt két forint, egy akó jó boré egy forint, s minthogy itt magyar forintot kell mindig érteni, ami a mostani számítás szerint harmincöt krajcárt tesz, tehát hetven krajcárért vesztegették a bánsági búzát s harmincötért a budai bort. 1787-ben még alább szállt a búza ára: 1 forint 30 kr-ra.
S milyen volt maga a forgalomban levő pénz is? A Terézia-tallérok és a körmöci aranyok, a bizantinusok és az erdélyi farkasfogas aranyok külföldön vándoroltak, idebenn maradt a mindenféle alakú és értékű réz és kevert ércpénz, az apró babka, dénár, bécsi garas, poltúra, fillér, amik között nagy úr volt a gerschli, fiatal korában ezüstszínű, kopott korában veres; s mindez a pénznem sűrűn keverve hamisított pénzekkel, mert hiszen sokkal jutalmazóbb fáradság volt a pénzt csinálni, mint keservesen megérdemelni; verte is boldog, boldogtalan, lakatos, csizmadia, juhász, rézöntő, s máig is eldöntetlen jogi kérdés maradt, hogy a nagykőrösi kolompáros cigánynak a pénzei hamisaknak tekintessenek-e, miután ő azokat a saját képére és nevére készítette, nem a császáréra. Később bankó cédulák is jelentek meg a piacon, minden ércalap nélkül. Ezeknél még a hamis pénzt is szívesebben látták.
De legalább hát, ha ilyen olcsó volt a búza, bor, s ilyen kevés a nép, annak a kevésnek ugyan volt bősége ételben, italban?
Dehogy volt! Éppen ellenkezőleg következett. A munkás kéz megfogytával a dúsgazdag Kánaán is meddővé lett. Egyik ínséges év a másikat követte, Ausztriában úgy, mint Magyarországon. Amíg Bécsben napirenden voltak a ,,kenyér rebelliók", amíg a sok evést-ivást a szószékről ,,peccata germanorum" címmel bélyegezték meg, amíg a jó páter Tarhemmer nemcsak a szószékről prédikálta a bécsi népnek az ételtől-italtól való tartózkodást, de példaadásul ki is vitette magának a temetőbe az ebédjét, a vízben főtt gombócot, hogy lássa a nép, a papja is hogy böjtöl: addig Magyarországon az ínséges esztendőre egy rémületes boszorkányvilágítást vet a Torna megyei emberevők elleni processzus. Sokáig híre volt, hogy itt laknak az európai kannibálok.
Amellett az elnyomorodott föld népét Magyarországon nem csak a csekélynek látszó államadó nyomta. Nem számítva a földesúri szolgalmakat, robotot, dézsmát, füstpénzt, az egyháznak fizetett kilencedet: ott volt rajta még a mindenféle címen szedett subsidium, dica, dalia contributio, annonarium, trigesima, domestica és bellica cassa, katonatartás, a terhes lucrum camerae, ahol még nyest volt, ott fennállt a ,,mardurina", ahol bort termesztettek, a ,,zuluzma" és végre a sexagesima. Ez utóbbi igen mulatságos megadóztatási forma volt. Minden embernek: nemesnek és parasztnak megbecsülték az összes ingó birtokát, s akinek az értéke a hat rénes forintot meghaladta, az annak egyhatvanad részét tartozott az államnak készpénzül lefizetni. Volt olyan község, ahol a telkesgazda az államadójához hatszorta nagyobb pótadót fizetett mindenféle címeken, ami pedig mind nem fordult az ország, a a község, az emberiség javára, hanem szétolvadt az elöljárók kezei között. Mert mikor legnagyobb az ínség a népen, olyankor legszabadabb az erkölcstelenség, a huzavona. A koldustarisznyából legjobban lehet lopni. S ez az erkölcstelenedés a falusi bírótól elkezdve felment egész a legfelsőbb hivatalkörökig.
Hanem azért volt eszeveszett fényűzés a fővárosokban. Őrjöngő divat, a nők léghajó nagyságú, bufándlinak nevezett szoknyákkal, drótból font vertugadinokkal, messze úszó selyem szalupokkal; toronymagasságú hajfonadékok, páncél alakú vállfűzők; a férfiak tarka selyemruhákban, maguk is kifestve fehérre, pirosra, a hajuk befehérítve liszttel, s hátul táskába fonva; s míg Magyarországon ötven tallérért egy uradalmat lehetett venni falustól, a bécsi gavallér nem sajnált ötven tallért egy szép hollandi tulipánért szívhölgye nevenapjára kidobni; s hogy a szédelgés se maradjon el: divatba jött a más országból már rég kiküszöbölt aranycsinálás őrjöngése. Magas állású főurak vesztegették a rájuk bízott közpénztárakat alkímiai műhelyek s az azokat kezelő csalók fenntartására. A magyar testőrség pénztárnoka 86 ezer forintot változtatott így füstté a rábízott pénzből aranycsináló műhelyekben.
Ekkor emelkedett ki e ködlepte világból korának legfényesebb alakja, II. József császár.
Nem szólok róla mint uralkodóról; a politika ki van rekesztve értekezésemből. Ő és nagy eszméinek egy része (nem mindannyi) egy századdal megelőzték a maguk korát; de mint nemzetgazdász éppen jókor érkezett.
Ez a csodálatra méltó alak, aki kölcsönzött fényt elutasítva, mint az álló csillag, önmagától ragyogott: külső megjelenésével saját eszméinek megtestesült alakja. Egyszerű, hímzéstelen, paszomán nélküli zöld kabátjában, tollatlan kalapjában közönséges vadászhoz hasonló, csak szemeinek tekintete árulta el benne az uralkodót, azoké a sajátságos kék szemeké, amikről a divatvilág a Kaiser-augfarbe kelméket elnevezte: azoké a szemeké, amik oly kegyteljesen tudták a titokban rejtőző nyomort felkeresni, mint a magasban pompázó bűnt lesújtani. A pompás divatbohócok között egyszerűsége hirdette, hogy ő az, aki mindenkinek fölötte áll. József a trónra emelte fel a takarékosság polgári erényét. Krónikaírói emlegetik azt az egy pár csizmáját, amelynek a szára eredetileg vissza volt hajtva, de a sok fejelésben, ahogy alul elfogyott, a hajtás fölfelé gyűretett, s úgy viselte azt tovább. A kabátjának a könyökein is láthatta akárki a rávetett foltokat. S az ágy, amelyen a monarchia uralkodója nyugodott, sohasem volt mással megtöltve, mint szalmával: a fosztott kukoricahéj luxusát engedte meg néha magának. Asztala oly egyszerű volt, mint egy polgáré, még annál is egyszerűbb, mert víznél egyebet nem ivott soha. Táborozás közben maga megcsinálta magának a rántottát. Kazinczy Ferenc feljegyzé róla, hogy egy nyilvános ebéden, amit Magyarországon a tiszteletére adtak, a felhozott tokaji bort pohárba tölté, felemelte, keresztülnézett rajta, azt kérdé: ,,Iste est vinus tokajinus?" S arra érintetlenül visszatette az asztalra.
Nagy gravamen! Már az is, hogy a tokaji bort masculini generis címezte, mert mi magyarok azt tartjuk, hogy ,,Quale vinum, tale latinum!", de kóstolatlan hagyni azt a pohárban, valóságos uralkodókegy-megtagadás.
S ahogy maga az egyszerű viselethez ragaszkodott, azt követelte, hogy ezt az alattvalói is kövessék. Kiadta a szigorú ruharendet, amelyben minden rangfokozatnak meg volt szabva a maga divatja, ami szerint öltözni tartozik. Aranycsipkét csak a hercegeknek volt szabad viselni, a báróknak, nemeseknek meg volt határozva, milyen széles ezüstpaszomántot hordhatnak a kabátjaikon: egész a kontár mesteremberekig kiterjedt a ruharend gondoskodása. Nem seperhették a szakácsnék selyem sleppekkel az utcát. Tollat a kalapjaikon csak a rangbeli nemesek viselhettek, és a nemzeti színház tagjai: de ez utóbbiaknál a hölgyeknek sárga, piros vagy kék kötényt kellett a ruha fölött viselniök. Különösen üldözte a császár a halhéjas vállfűzőket. Amely kisasszony az audiencián ilyen páncéllal jelent meg előtte, attól azt kérdezé: ,,Melyik kürazir-ezredben szolgál maga?"
A ,,haszontalan áruknak" külföldről behozatalát már a magyar törvények is megtiltották a közvetlen megelőzött korszakban. II. József e tilalmat megerősítette. Mai nap ezen a címen, csak a ,,nürnbergi áruk" rovata alatt csak maga Magyarország 150 millió forint árucikket fogyaszt el. S egyéb cikkekkel együtt 500 millió körül jár a behozatal. Akkor csak ,,egy" millió volt a behozatal. S ez is be lett tiltva. Az arany és ezüst kivitelére az országból még a magyar törvényhozás halálbüntetést szabott; II. József alatt a gabonakivitel is be lett tiltva. Az idegen borokat is kitiltotta az országból. A saját pincéjében talált nagy mennyiségű Cap-vidéki veres borokat mind szétosztatta a kórházakban a betegeknek.
A vágómarha-kivitel eltiltása végre szomorúan tanúskodott róla, hogy a nagy kincses ládája Magyarországnak: a ,,bömbölő pénz" takarékperselye, a mező is, hogy megnéptelenedett. A dicsőséges évek árát még a baromnak is meg kell fizetni. Bécsben és Prágában amiatt, hogy minden beteg vágómarhát felhasználtak, valóságos pestis ütött ki az alsó néposztályok között.
Hogy a pénz értékét emelje, II. József a Mária Terézia korából fennmaradt papírpénz huszonkétmilliónyi összegét, amit atyjától örökölt, kemencébe dobatta, s elégetteté. Ez saját országának hozott áldozat volt.
A közpénztárakat szigorú ellenőrzése alá vette, s előkelő sikkasztókat, nem tekintve magas állásaikra, családi fényes neveikre, Bécs piacán a pellengérre állíttatott.
A fölösleges hivatalnoksereget szélnek eresztette, s aki fizetése csekélysége miatt panaszkodott előtte, annak azt mondá: ,,Menjen ön csak Engelhez ebédelni!"
Engelnél Máriahilfben abban az időben hat krajcárért lehetett négy tál ételt kapni.
A katona sorsa sem volt valami fényes. Egy huszár és más lovas katona havi zsoldja volt százötven krajcár.
Hogy a munkaerőt szaporítsa, II. József a tömérdek szerzetest, apácát mind, aki csak nem közoktatással vagy betegápolással foglalkozott, kiűzte kolostoraikból, vagyonaikat elkobozta, s azt köznevelési alappá tömegesíté.
II. József takarékossági hajlamát, különösen éppen a szerzetesrendek irányában, egy adat világítja meg, amit egy hajdankori írott jegyzetgyűjteményben fedeztem fel, s mely tudtomra még nem volt napvilágra hozva. A ráckevei sziget a magyar királynőknek házassági ajándékul az ország által átadott kelengye volt ősidőktől fogva. A királynő jezsuita gyóntatója, kiről azt jegyezte föl a történet, hogy a királynő gyónási titkait Rómába küldözte a rend főnökének, egy napon azt kérte a királynőtől, hogy engedje át a jezsuitáknak azt a ,,kis" Ráckevinek nevezett dunai szigetet ,,káposztás kertül". A kegyes királynő beleegyezett a kérelembe, s a jezsuiták már közel voltak hozzá, hogy Magyarországnak egyik legszebb édenkertjét elfoglalják, mely egy nagy várost és hét falut számlál, amidőn II. József, ki már együtt-uralkodó volt, megtudta az alkut. A királynőnek volt egy kedvenc bohóca, magyar születésű és protestáns. Ezt bízta meg a vakmerő impetrálók letromfolásával. A bohóc azt mondá a jezsuita küldötteknek, hogy a donatióhoz egy föltétel van kötve: oldják meg elébb, mit jelent ez a négy betű a Megváltó keresztfája fölött: INRI.
Azt pedig álmukban is meg tudták mondani: ,,Jesus Nazarenus Rex Judaeorum". - ,,Oh, nem úgy van!", szólt a bohóc; ez a négy betű azt jelenti: ,,Jesuitis Non datur Rackeviensis Insula". S nemsokára aláírta a királyné a jezsuitáknak egész birodalmából való száműzetését. II. József utánuk küldte a többit is, harminchatezer szerzetes és apáca lett visszaadva a világnak.
II. József tilalmat vetett a szerencsejátékra: ő maga soha nem kártyázott; az volt a szava, hogy az uralkodó, aki játszik, a népei pénzét vesztegeti.
S hogy a földmívelő munkáját megtisztelje, ő maga kivette a pór kezéből az ekét, és mint egykor Hunyadi Mátyás megtanította udvaroncait kapálni, II. József megmutatta főnemeseinek, hogyan kell barázdát szántani.
De nemcsak a betevő falat, a kenyér és hús hiányzott az országban, a munkás kéz hiánya miatt még a faluínség is beköszöntött. Az erdőgazdag Ausztriában és Magyarországon nem volt épületnek való deszka és gerenda, úgy, hogy II. József császár egy időben kényszerítve érzé magát még a halottakra is kiterjeszteni a fényűzés tilalmát. Mert az ember még halálában is hiú! Nemrég napjainkban egy magyarországi nagy városban levő Societé des entreprises funebres kénytelen volt liquidálni, mert a halott uraknak az a gyászos szokásuk van, hogy még holtuk után is szeretnek tehetségeiket meghaladó adósságot csinálni: de a fizetésről aztán hallani sem akarnak. II. József megtiltotta a koporsóban temetkezést, a pompához szokott császárváros megérte azt a rémlátványt, hogy utcáin egyszerű zsákba dugva szállíták örök nyugalomra a túlvilág utasait: ami csaknem lázadást idézett elő.
S ami a fényűzésnek legfőbb és örök tárgya marad: a női szépség, az érzé meg a nagy reformátor drákói szigorát. Azoknak a szép hölgyeknek, kik férfi kíséret nélkül mertek végigmenni a belváros népesebb utcáin, a templomjárást kivéve, semmi mentség nem adatott.
Aki imádságos könyvvel a kezében, szemeit szépen lesütve haladt végig a Grabenen, az megmenekült; ellenben rögtön elfogta a rendőrség, és deportálta - Temesvárra. Ott nagyon hidegek lehettek a férfiszívek, hogy miattuk ezt a várost tartották a tűzveszélyes keblű hölgyek Szibériájának.
Az ínség börzeárfolyamában a szellemi terméknek is megtaláljuk a lajstromát. Festményekért, amik a császári Burg számára készültek, kapott egy művész tizenöt aranyat. Mit szólnának ehhez mostan Makart, Munkácsy, Matejkó? A színművészet díjazását megtaláljuk herceg Grassalkovich számláiban, ki a pozsonyi színtársulatot, az akkori hírlapok által főúri bőkezűségnek nevezett segéllyel, hetenkint húsz forinttal jutalmazta; ebből kellett kiállítani a ruhatárukat és díszleteiket. A bécsi császári protekció alatt álló National Theaterben a legmagasabb fizetés volt 1200 forint, s a karinthiaikapu színháznál minden igazgató megbukott, még a francia társulatoké is. Az irodalmi termények még ezen a lépcsőfokon is alul következnek. Az egykorú hiteles adatok szerint egy nyomtatott ívért kapott az író egy forint negyven krajcárt. Az igaz, hogy Engel vendéglőjében ezért három hétig lakomázhatott. De ez csak a német írókról szól, s azoknak is csak azon fajtájáról, mely gúnyiratok készítésével foglalkozott. Ez volt a divatirodalom. Volt kiadójukat Wucherernek hívták. Nomen est omen. A pasquill-irodalom többnyire a császár személye körül forgolódott. Ahogy más uralkodót a hízelgés aranylegyei donganak körül, úgy zümmögtek II. József körül a csúfolódás darázsai. A nagy szellem tűrte azt. Engedett mindent kinyomatni maga ellen. A sértett önérdek, a kielégítetlen nagyravágyás, a kolostorából kiűzött henyeség, a vallási fanatizmus, a nemzeti féltékenység, a sértett nemesi büszkeség mind odakölcsönzé fullánkjait a gúnyirodalomnak. A kiadó házakat épített belőle, s az írósereg élődött a neki jutott morzsákon. Egyszer aztán a császárnak az a jó ötlete támadt, hogy az ellene írt gúnyiratokat utánnyomatta, s harmadrész áron árultatta, mint a kiadó: a begyűlt összeget pedig kiosztá a szegények közt. Erre a kiadó megbukott; a pasquill-írók elenyésztek, s helyükbe jöttek nemes cáfolatírók, akik nem dolgoztak honoráriumért.
Ily fényes sorsban azonban csak az osztrák írók részesültek, a magyar tudós dolga az ínség csendes esztendői alatt még ennél is alantabb állt.
Egy ilyen tudós példányképét állítja elénk Kazinczy e korból Kalmárban. Nemzetek hagyományaival és régészetével foglalkozott, emiatt sokat kellett utaznia. Az útra sót és ecetet vitt magával, s ahol erdőn, mezőn olyan növényt talált, ami megehető, elővette a sót, ecetet, és megebédelt. Télire Budára jött fel lakni, ott kapott ingyen lakásul egy kerti filagóriát - s minthogy azt nem lehetett fűteni, de ha lehetett volna is, nem volt mivel: tehát teletömte azt szénával, maga beült a széna közé, hogy meg ne fagyjon, s így írta tovább a munkáját - nemzete dicsőségéről.
II. József minden téren le akarta küzdeni népeinek fényűzési vágyát az általános vagyoni hanyatlás közepett. Talán nem lesz érdektelen feljegyeznünk róla azt az adatot, hogy a drága hollandi tulipánokkal való szédelgést is ő buktatta meg. És hogyan? Ő hozta be Egyiptomból azt az eddig ismeretlen szerény kis virágot, mely egyszerre leverte trónjaikról az eddigi növénykirálynékat, s mely még most is kedvenc dísze, gyönyörűsége mindenkinek, a fejedelmi díszkertektől kezdve a napszámos ablakában kitett cserépig - a rezedát. Ez II. József ajándéka. S ha minden alkotása elmúlik is, ez a kettő fenntartja a nevét örökké: a vallásszabadság és a rezedaillat.
Még egy óriási nagy eszméje volt II. Józsefnek. Ő Magyarország számára meg akarta nyitnia világkereskedést. Hiszen ugyanakkor, amidőn a mi népünk nyomorral küzdött, Európa más nemzetei jólétnek, bőségnek örvendtek. Ő kitalálta az okát.
Ugyanaz az erős akarat, amivel I. Péter cár Szentpétervár alkotásával egy ablakot akart nyitni birodalmának Európába, buzdítá II. Józsefet, hogy országának ajtót nyisson Európába. Már készen állt a nagy hajózható csatorna terve, mely Budapestet összekösse az Adriai-tengerrel; készen volt a pénzösszeg, mely e merész terv kiviteléhez szükséges: hatvanmillió, azon időkben rengeteg nagy szám: s mi volna most az ország, ha ez akkor létesült volna? - Mindenki ellene mondott. Nem értették meg. A magyar nem akart kereskedő lenni, rőffel, fonttal a kezét beszennyezni, nem akart az idegennek utat nyitni az országba. A béke hadjáratához nem lelkesült fel senki. Jobban tetszett annál a török háború. Vettünk aztán magunknak azon a hatvanmillión tengeri csatorna helyett dicsőséget - (nagyon keveset) - betegséget és ragályt - (nagyon sokat) -, mely az ország színét javát ismét megtizedelte, s magát a nagy uralkodót is magával ragadta.
Mi meg aztán csináltunk igen szép népdalokat tovább is arra a nótára, hogy ,,Nem bánom, hogy szegénynek születtem!"
Szép nóta, de nem igaz...
*
Alig három esztendeig engedte a sors pihenni a monarchiát a török hadjárat után. Bekövetkeztek a nagy európai hadjáratok a francia köztársaság s majd a francia császárság ellen.
A hadjáratok históriai eredményéről könyvtárak vannak írva, én csak a hétköznapi, nem harcoló emberek történetéhez járulok nehány vázlatos vonással.
A hadjárat alatt az egész ország egészségtelen vízkóros bőséget érzett.
Özöne volt a pénznek, aranynak, ezüstnek, a félforintnak keresztelt rézpénznek, de különösen a bankócédulának. Kétszáz forint volt egy pár csizmának az ára, száz forint egy mérő búzáé. Akinek csupán csak bankjegy volt a zsebében, száz forinton alul meg nem ebédelt a vendéglőkben.
A piacra került nagy pénztömeg óriási szédelgést idézett elő. Magyarországnak sem lehetett abból kimaradni.
Ez ideig azonban Magyarországnak nem volt igazi kereskedőosztálya. Magának a magyarnak kevés hajlama van ehhez. Egyetlen töredékét, a székelyt kivéve, a spekulációhoz nem ért, a nyereség elkapatja, a veszteség elcsüggeszti: nincs hideg vére hozzá. A szemita népfajt még akkor mindenféle törvény korlátolta, hogy nagyobb szabású kereskedelmi osztállyá nőhessen fel. Meg volt tiltva a héber népnek boltot nyitni, árucikkekkel házalni, bizonyos terményeket vásárolni és eladni, földet, házat éppen nem vehetett, s adósságok behajtásánál igen sok kivételes bizonyítékokra volt kötelezve.
A napóleoni háborúk alatt aztán fejlődött ki egy valódi magyar kereskedelmi osztály, mely az üzletet, a pénzforgalmat egyszerre magához ragadta. Nem voltak ázsiai fajrokonaink: görögök voltak, valóságos macedóniai bevándorolt ivadék: hanem azért mégis a legtökéletesebb magyarok. Az egyedüli népfaj, mely rövid időn nyelvét, szokásait, viseletét, erényeit és hibáit úgy elsajátítá a magyarnak, hogy semmi idegen nem maradt rajta. Ők magyar nemesek lettek, együtt tanácskoztak apáinkkal a zöld asztalnál; együtt harcoltak az inszurrekcióban, s összeházasodtak a magyar nemesi családokkal. Sok magyar úri család ivadékaiban most is hellén vér folydogál.
Gyönyörű népfaj volt! Azokkal a klasszikus metszésű nemes arcélekkel, azokkal a lángoló szemekkel, azzal a szénfekete hajjal, olajbarna arcszínnel, amin a hölgyeknél a keleti hő vér karniol színe tört keresztül. Minő szoborszerű alakok! Minő szép öreg emberek és matronák!
Ők pénzt is hoztak be magukkal, s annál értékesebbet: eleven, vállalkozó észt. Még kiváló költők és tudósok is támadtak közülük itt minálunk, s Aiszkhülosz és Euripidész utódai Árpád nyelvén gazdagíták a literatúrát.
De különösen kitűntek kereskedelmi, vállalkozói tehetségeik által. A kereskedés nagy lendületet vett az egész országban, s az mind az ő kezükben volt.
Amilyen gyorsan látta Bécs és Budapest a hetvenes évek elején a korzókat, a körutakat emelkedni, épp oly gyorsan támadtak a század elején nagyobb forgalmú vidéki városainkban a legdíszesebb házsorok, egész utcák, amiket a görögök építettek, rác utcája lett minden városnak. S úgy építették a házakat, mint akik örök időkre alkotnak. A vakolatot víz helyett vörösborral keverték, s csarnokaikhoz márványoszlopokat hozattak. Aztán a saját utcáikban saját templomokat építettek, pompás keleti díszben, tele szentképekkel; karcsú tornyaik rézfedele messze ragyogott a gazdag aranyozástól, büszkén emelve a kettős keresztet, és harangjaik hangja legcsengőbb volt a városban, a harangöntéskor az olvadt érc közé szórt tömérdek ezüsttallértól; cifrára festett tölgyfa hajóik végigjárták a Dunát Pozsonytól Orsováig, hátrészeiken aranyba festett szent alakokkal. Milliomosok voltak közöttük.
Olyan világ volt, hogy a pénz berepült az ablakon.
A hagyomány emleget egy kalmárt, aki a hadjárat útjába fészkelve be magát, naponkint annyi tömérdek pénzt vett be, hogy estefelé, mikor tele volt vele a véka, egymásra dobálva arany, ezüst, fekete bankó, restellt a szétválogatással vesződni, kivitte azt az udvarra, s mint a gabonát a szérűn, megszelelteté; a polyvát, a bankót félrehordta a szél egy rakásra, a jó mag, az arany, ezüst egy garmadába hullott; akkor aztán nekiálltak seprűvel, lapáttal, így tömték zsákokba.
Én még láttam ezt az embert, gyermekkoromban, húsz évvel később. Ő volt a legrongyosabb koldus a városunkban.
A dicsőség évei elmúltak; következtek a csendes évek. Minden jólétnek, amit a hadviselő pazarlás, mint egy varázsálmot előbűvölt, egyszerre vége lett. Az emberek álmodták csak, hogy gazdagok voltak. A pénz, amivel álmukban teleszedték a keblüket, nem volt pénz, hanem csak pozdorja - elolvadt ez a jól bezárt vasládákban, a közpénztárakban is. Árva gyermekek, úrfiak, kisasszonyok, kik a városház egyik ajtaján bementek mint százezres örökösök, a másikon kijöttek mint rongyos koldusok.
A gabonának az ára leszállt egy forintra. Még azon is alul szállt. Ismertem azt az öreg földesurat, aki ispánjával együtt felvitetett a tokaji vásárba ötszáz mérő tiszta búzát eladásra. Délben kérdé az ispánjától, hogy kérik a búzát? - ,,Két húszasért!" - ,,Öntesd valamennyit a Tiszába!"
S aztán egyik éhhalál-esztendő a másikat követte. A földbirtok értéke ázsiai fogalmakra szállt le. Akinek volt, iparkodott meg szabadulni tőle, hogy a terhét ne viselje. Hogy csak egy adatot hozzak fel, amiből az általános viszonyokra lehet aztán következtetni, a Kállay családnak volt egy nagy osztatlan birtoka, tizenötezer hold egy tömegben, azért e század harmadik tizedében fizettek következő haszonbért: száz forintot ezüstben, tizenkét darab nyusztbőrt és egy pár piros csizmát; s kellett rá húsz esztendő, amíg a legkedvezőbb helyen fekvő birtok holdjáért megadták az egy forint haszonbért.
És a milliomosok hová lettek? Az a szép, délceg, magyarrá átidomult görög faj, mely vagyonszerzésben s annak a fényes felhasználásában úgy kivált az Árpád-ivadék közül? - Kérdezzük meg a róluk elnevezett utcákat. Akik ezeket a díszes házakat építették, azoknak az ivadéka már nem lakik ottan. Elmúltak jobbadán. Az elszegényedő gazdag embernek az ivadéka is ki szokott veszni. Némely városból annyira kivesztek, hogy a fényes templom ott áll évről évre kinyitatlan. Az aranyozott torony még messze ragyog a napfényben, hanem az ezüsthordó harang nem csendül meg több görög húsvétra, s a küszöb előtt buján zöldül a fű. - Megölték, eltemették őket a csendes évek, ők ennek a láthatatlan harcnak a halottai. Csak a földbirtokosok, a gazdálkodók maradtak meg közülök. Kár értük. Derék emberek voltak.
Irányzatos mű volt értekezésem; előre megmondtam, hogy az lesz.
Figyelmeztetni akartam a földbirtokost és a kereskedőt, akinek van mit elvesztenie, hogy mekkora mélység van alattunk, ahová alászállhatunk, ha ők is úgy akarják.
Nem a hadjárat alatt szoktunk elvérzeni; hanem a hadjárat után. Azért ,,caveant populi!"
Ha elkerülhetetlen, ha az ország jövője, biztossága, ha a nemzeti becsület, ha a korona méltósága követeli, nem fogunk visszariadni sem a háború alatti, sem a háború utáni elvérzéstől. S amily híven beváltották apáink jelkiáltásukat: vitam et sanguinem pro rege nostro, mi is oly igazán fogjuk azt beváltani. De ha az uralkodó bölcsessége talált módot életünket és vérünket megkímélni, akkor is az övé legyen az. A történetíró pedig jegyezze fel, hogy aki a história legzivatarosabb korszakában így keresztülvezette a legsúlyosabb válságokon a maga népét, hogy jövendőnk reményét, népünk virágát, apáinál jobb sorsra hivatott fiatalságunkat fel nem áldozta, s országcímerünk becsületét még is ki tudta vívni: az nyerte meg a legfényesebb hadjáratot.
Ezt az igazságot kívántam felírni arra a tiszta papírlapra, amit a csendes évek rongyaiból kallóztam össze.









Jókai Mór: Életemből


Március tizenötödike
(1867)
,,Ipsis Idibus Martii!"
Ugyanazon hang, ugyanazon fény, ugyanazon színek, amik tizenkilenc év előtt.
A hang egy üdvkiáltás: ,,éljen a haza, éljen a király, éljen a szabadelvű alkotmány" - a fény egy jobb jövő reményének sugára - a színek az ország színei - minden házon, minden zászlón, miként akkor.
A különbség csak az, hogy akkor ifjak voltunk, most pedig vének vagyunk. Nem csak mi, kiknek az akkori idők izgalma elrablá éjjeli álmainkat, hogy nappal kétszeresen visszaadja; de vénült velünk együtt az egész nemzet, s a földrész bajai meg vannak érve.
Akkor azt hittük, hogy már most meg van nyerve minden, s nekünk nem kell egyebet tennünk, mint örülnünk és ismét örülnünk, s közbe-közbe mindenkit keblünkre ölelnünk, mert hisz az egész világ jó barátunk.
Azóta megtanultuk, hogy az embernek van egy biztos jó barátja, kire mindig bizton számíthat - és az saját maga.
Azt is megtanultuk, hogy ennek a mi egyetlen jó barátunknak tehetsége is van annyi, amennyi éppen elég arra, hogy rajtunk segíthessen.
De minthogy ennek a mi jó barátunknak minden tehetségére szükségünk van, tehát arra kell ügyelnünk, hogy az tehetségeit se használatlanul ne hagyja, se gondtalanul el ne fecsérelje.
Nagy diadal, de még nagyobb feladat, ha egy nemzet saját magának visszaadatik.
Amik az 1848-ki március 15-e után történtek, azok feltárják előttünk a feladatot, mely az 1867-ik március 15-e után vár Magyarországra.
Akkor talán több erővel, most talán több bölcsességgel fogunk hozzá.
Magyarország világtörténelmi feladatának nehézségei azóta igen megnőttek, de helyzete kedvezőbb lett most azáltal, hogy jelenleg magának a trónnak, magának Ausztriának érdeke, egész művelt Európának kívánalma az, hogy Magyarország feladatát megoldhassa, s ha oly közel nem talál is minden eszközt, mint akkor, de az akadályoktól sem kell annyira félnie, s azt is tudja már, hogy önmagában mit bír?
Halaványabb az öröm külfénye 1867-iki március 15-én, mint tizenkilenc év előtt volt; mert ez évben nem ajándékozhatott a nemzet a népnek, miként 1848. március 15-én oly sokat - mindent -, a szabadságot, a szabad földet, a jogegyenlőséget: szabadság, szabad föld, jogegyenlőség már ma megvan, csakhogy mind a három megterhelve közös kötelességekkel, nehéz tartozásokkal; ámde azon önbizalom, mely keblünkbe visszatér, nagyobb ma, mint volt akkor: mert az 1867-iki március 15-ke azt mondja nekünk: hogy a magas eszmék, amik 1848-ik március 15-én születtek, nem voltak halandó ábrándok; 19 nehéz év eltemetve tartá őket; és ők kitörtek sírjokból, s visszavívták magoknak az életet.
E halhatatlan eszmék összeköttetésben állnak hazánk örök életével, ezek biztosítják európai lételét; ezek tették dicsőségessé múltját, megtörhetetlenné néma akaratát, ezek vezérlendik diadalra munkás törekvését.
Ami nekünk 1867-ik év március 15-én lelket ád, ez éppen az a gondolat, hogy annak már tizenkilenc éve, midőn dicső jelszavainkat zászlóinkra kitűztük, és azok ily hosszú idő alatt sem múltak el, még most is élnek, és élni fognak.
Midőn elbuktunk is, azt mondánk, nincs veszve minden, az eszmék halhatatlanok; a korszellem nem számít emberekkel és évekkel, hanem nemzetekkel és századokkal. És, íme, még megadatott érnünk, hogy a korszellem két évtized múlva föltámadásunkra adott jelt, mert az eszmék, amikért elbuktunk, szentek voltak, és igazak.
Ne feledjük el, hogy ez eszmék, mik Magyarország alkotmányát újra feltámaszták, miket 1848-ki március 15-én zászlóink hirdettek, ezek voltak: ,,Szabadság - egyenlőség - testvériség".
E három szóban most is benne van Magyarország minden feladata.
Azért 1867-diki március 15-én méltán emelhetjük áhítattal arcainkat a kopott zászló rongyaihoz, önbizalommal rebegve: ,,in hoc signo vinces".









Jókai Mór: Életemből


Huszonöt év múlva 
(1873)
Mi történt az első ,,Talpra magyar!" kiáltás után, annak a hagyományát úgy tudja már minden ember, mint a bibliai történeteket.
De mit csináljunk ennyi talpra állított magyarral? A talpra állt embernek ellenlábasai is támadnak.
Volt lelkesedés, áldozatkészség, testvérszeretet, bűnbocsánat, jobbágyhűség, honszerelem, bátorság, s az mind ezen az egy napon született.
A huszonöt év előtti napok dicsősége nem melegíti már szívemet; de az eredmény a hideg önbíráló előtt is örökké nagy marad: ,,a nép felszabadítása a jobbágyság alól".
Azért ne beszéljünk arról többé, hogy szép, ragyogó, dicső nap volt március 15-e: ismerjük el, hogy ,,szükséges nap volt!" Szükség volt egy napra, mely félretaszítsa a törvényhozás ócska klepszidráját, s egy lökést adjon az időnek, mely a nemzetet évtizedekkel előbbre vigye. Szükség volt, hogy rögtön rendkívüli nyilvánulás által szakítson a nemzet a múlt balfogalmaival, hogy egyszerre jusson erejének tudatára. Előtte állt a galíciai példa, hogy mire képes egy elnyomott nép, ha azt az abszolutizmus véres eszközéül akarja használni? A lengyel gyász a múlt év tanulsága volt, s nem lehetett tudni, hogy ugyanaz a hatalom enged még egy évet a magyar nemzetnek a deliberálásra?
Sietni kellett - és aztán követelni egyszerre mindent, amihez a nemzetnek joga van, ami életének föltétele. És követelni azt egyhangúlag.
S az egyhangú követelés sikerült, győzött: csak hang volt; nem követte vér, mégis diadal termett nyomán. Az országgyűlés elfogadta azt, amit a pesti közpiacok zászlóikra írtak, s a király szentesítette, amit az országgyűlés elfogadott.
De nem ment ez olyan simán.
Húszezernyi néptömeg hullámzott Pest utcáin, a sajtó tettleg felszabadíttatott, a népvezetők saját kezűleg nyomtatták ki a pesti 12 pontot: ,,Mit kíván a magyar nemzet?", s Petőfi költeményét: ,,Talpra magyar, hí a haza!", s a városházára sereglő népsokaság Rottenbiller polgármester elnöklete alatt megválasztá a közbiztonságra felügyelő bizottságot; benne volt Nyáry Páltól Sükey Károlyig minden hírhedett név. A népnek tetszett a kezdet. ,,Éljen a forradalom!" Kaptunk nemzetiszínű zászlókat, felkötöttük bal karunkra a nemzeti szalagokat (az enyim most is megvan, még akkor gyöngéd kezek által egy falevélre hímzett 1848-cal rámába téve), de mit tegyünk tovább?
Könnyű más városnak forradalmat csinálni, tudja, hogy mit tegyen? Legelőször is elkergeti a kormányát, körülveszi a parlamentet; de hol vegyünk mi kormányt és parlamentet, mikor a kancellárunk Bécsben van, a parlamentünk pedig Pozsonyban?
A nagy óriás pedig, ha egyszer fölébredt, tenni akar.
A népbizottság, hogy némi autorizációt adjon a mozgalomnak, elhatározá, hogy a sajtószabadság tárgyában egy küldöttséget indít meg Budára a helytartótanácshoz, a nép kívánatainak tolmácsolására. De ahhoz a küldöttséghez húszezer ember csatlakozott.
Délben egy levelet kaptam, melyen egy kiszolgált császári tiszt volt aláírva (később szomorú emlékezetű alak, mint hírhedett feladó - utoljára öngyilkos); ebben az volt velem tudatva, hogy az általunk csinált parapluie-forradalom nem ér semmit. Fegyver kell a nép kezébe. Ott volt aztán egy egész stratégiai terv. A jövő éjen tíz helyen meggyújtani a várost, a támadt zavarban megrohanni a Neugebäudét, ott a gyenge helyőrséget lefegyverezni, az ágyúkat elfoglalni, azokkal a Károly-kaszárnyán rést töretni, azt megostromolni. Az üllői kaszárnya felől torlaszokat emelni, a lovasság elé tört üvegdarabokat hinteni, az olasz katonákat harangurírozni, egy pár generálist kezesül letartóztatni stb., stb., hogy énnekem a hajam szála mind az ég felé állt bele. Még akkor volt.
Sietve hívattak Rottenbillerhez, még nem is közölhettem senkivel a borzasztó haditervet. Ott találtam nála a tüzérség főparancsnokát Budáról. A kis köpcös úr szörnyű haragos képet mutatott, azt mondta, hogy ő be nem ereszt olyan nagy népsokaságot Buda várába, mint amennyi bevonulni szándékozik. Ő becsukatja előttük a kaput. Rottenbiller figyelmezteté, hogy ez nagy baj lenne a kapura nézve, mert azt akkor bizonyosan betörnék. - ,,Akkor én össze fogom önöket kartácsoltatni!" - kiáltá a vitéz alezredes.
Erre én azt mondám neki: ,,Azt teheti ön, hanem ha mi kiejtjük a kezünkből a háromszínű zászlót, akkor majd jön utánunk más, aki a vörös zászlót emeli fel." S azzal megmutattam neki a kapott haditervet, eltakarva az aláírást.
A becsületes főtiszt azt mondta ennek felolvasására, hogy ,,ez nem tréfa", s aztán ő kezdett el bennünket kérni, hogy csak vezessük hát okosan a népet, majd ő is rajta lesz, hogy semmi baj ne történjék.
Ez volt Budavár második vér nélküli bevételének (először a törökök foglalták így el) genezise, melyhez a haditervet mi hárman csináltuk: Rottenbiller, a tüzér alezredes meg én: bármennyire igyekezzenek is e körülményt a historikusok agyonhallgatni.
A diadal tökéletes volt, nemcsak felmentünk, de vissza is jöttünk Buda várából, s a sajtószabadságon kívül lehoztuk az irodalmi működésért tömlöcbe zárt Táncsics Mihályt.
Táncsics maradt e nap hőse, őt hoztuk olyan diadallal Pestre, aminővel az angolok II. Károlyt Londonba, a franciák I. Napóleont Párizsba, sőt, aminővel csak Schwartz Gyula vagy Szilágyi Virgil diadalmenetei a fővárosban hasonlíthatók össze.
A következő évforduló már Debrecenben talált bennünket összpontosítva.
Valami buzgó hazafinak az az ötlete jött, hogy 1849. március 15-én valami méltó ünnepélyt kellene rendeznünk Debrecenben. (Odakinn a ,,havon" éppen rendezték azt javában Klapka, Görgei, Dembinski, Perczel, Damjanich és még valami 180 000 honvéd fiú!) Az indítványra Pálffy Albert azt az ötletet mondta: ,,Ha meg akarjuk ünnepelni március 15-ét en famille, csukjuk be Táncsics Miskát." - Szegény jó, öreg barátom, derék, becsületes hazafi volt mindig, tele jó szívvel, jó akarattal; de fátuma volt, hogy igen furcsa ötletekkel tudta mindig kifejezni fáradhatlan honfiúi buzgalmát.
Kiittam én ezt a serleget egészen, a budapesti mámorító habjától kezdve egész a világosi seprűjéig.
A világosi sötét éjszakán együtt voltam Nyáryval, Csányival és Kiss Ernővel: egy szobában háltunk.
- Mi el vagyunk veszve - mondá Nyáry -; Magyarország elbukott. De amit társadalmi téren kivívtunk, a nép felszabadítása, az örökké fenn fog maradni, s mi nem hiába vesztünk el.
És ez március 15-ének az emléke: élő emlék. Tizenötmillió ember szíve tartogatja azt.
Huszonöt év! Egy század negyedrésze! Kimondani is sok, hát még átélni! Hát még úgy átélni, ahogy mi éltünk! Annyi országos csapás, rémület, iszonyat, küzdelem, hiú remény, kétségbeesés, elfásulás, újraébredés, újra lefekvés, veszteség, megpróbáltatás után!
Március 15-e tegnap (huszonöt év előtt) és ma (huszonöt év után!).
A kezdet magas komikum, a vége mély tragikum.
Egy csoport gyermek, ki belekap a sors gépezetébe, egy csapat poéta, ki politikát csinál, s aztán tízezrei a csatatéren elesett hősöknek, koszorúzott alakok a bitófán.
És mégis dicső nap volt ez! Mert a népet ez szabadítá fel, s a nemzet millióit ez tette honpolgárokká, a verejtékük által áztatott föld uraivá.
Minden búzakalász, melyet Magyarország földje terem, 1848. március tizenötödikének emlékét dicséri, ahogy a néphit szerint minden egyes búzaszem hegyére oda van nyomva a ,,Patrona Hungariae" szent képe.
A nagy eszme nagy áldozatokat követelt. Sokat vesztettünk vérben és vagyonban. De a veszteségek legérzékenyebbike: eltemetett nagy férfiaink.
Széchenyi István, Teleki László, Nyáry Pál politikai nagy fájdalmaik elviselhetlen terhe alatt törtek össze. Szemere, Bajza lelkük szétbomlásával előzték meg testi halálukat. Petőfi lánglelke és Vasvári honszerető szíve ismeretlen csatamezőkön tűntek el kortársaik közül; a március 15-i nap ifjai közül legtöbb panasztalan keserveit megnyugtatta már a sírban, mártírjaink síremlékeit faragja már az utókor, s Batthyány Lajos nagy alakjára suttogva mutat a csak sejteni tudó ivadék; elmúlt a fénynapok hivatott alakja, István nádor, elfeledve, s huszonöt év óta van élőn eltemetve egy koronás alakja a márciusi napoknak, V. Ferdinánd király.
Bizony nagy ára volt e napnak! De a győzelem, mit meghozott, még e nagy árnál is nagyobb.
E naptól számítja felszabadítását a magyar nép.
Áldva legyen azoknak hamva, kik e nap diadaláért áldozatul adták oda magukat.









Jókai Mór: Életemből


Magyar költők sorsa 
(1854)
Kedves hazámfiai, kik csendes örömmel nézitek, mint virul fel lassankint édes hazai nyelvünk, kik tetsző dicsekedéssel halljátok, mint emleget bennünket a külföld költőinkről, íróinkról, s ti is elégedetten mondjátok egyikre is, másikra is: ,,ez a mienk!", halljátok meg néhány együgyű szóból tőlem: mi a magyar költők sorsa? Mi az élete, mi a halála azoknak, kiket isten arra hívott el, hogy lennének a költészet felkentjei a magyar nép előtt?
Nyolc esztendeje annak éppen, hogy Pestre jöttem, a hazai műveltség középpontjára, hol tiszteletemnek annyi tárgya volt együtt, s nem volt lelkemnek forróbb óhajtása, mint azon közbecsülésnek csak egy kis részét is valaha kiérdemelhetni, melyben költészetünk dicső bajnokai részesültek.
Egy ifjú barátom állt mellettem e pályán, oly idejű, mint én, de akaratra, szenvedélyre erősebb; ki mint költő halhatatlan nevet szerzett magának, s senkitől nem segítve, senkitől nem vezetve, a csillagok magasságáig vitte nevét, onnan hullott alá, éppen mint a csillag, melyről senki sem tudja, hová esett?
Az én pályám nem volt annyi küzdéssel összekötve, engem jó tanáccsal, jó akarattal fogadtak mind kortársaim, mind idősebb koszorús íróink, s ha valamit haladtam azóta, nekik köszönhetem.
Ma egy hete jöttek ezek a gondolatjaim; a múzeum teremében hangverseny adatott egy elhunyt magyar költő árváinak segélyezésére.
Garay, Vörösmarty, Bajza, Czakó, Nagy Ignác.
Ők voltak a legelsők, kik őszinte szeretettel, pártolva, védve emeltek magukhoz.
Garay maga a költői szüzesség, az erények dalnoka, tiszta nemes lélek; aki egyszer is beszélt vele, lehetetlen volt, hogy meg ne szeresse. Ő nem ártott soha senkinek, szeretett mindenkit, békíteni tudott háborgó ellenfeleket, s olyan jó, kedves férj volt otthon, olyan gyöngéd atya gyermekei között: másképp nem is lehetett őt látni az utcán, mint vagy egyiket, vagy másikat vezetve kezénél fogva. Csekély fizetése volt, szűkölködött is sokat, de gyermekeire nagy gondja volt, s tudott munkálkodni értök.
Munkálkodni! De hogyan munkálkodni! Reggeltől estig valami csekély hivatal foglalta el: nappal igen ritkán dolgozhatott költői művein, mert óráira fáradságos munka volt szabva. Tehát éjjel dolgozott. Tizenkét esztendeig folyvást három órakor reggel kelt föl dolgozni, s mikor a szemközt levő paloták függönyeit félrevonták az ablakról, már akkor Garay egy munkában kifáradt, hogy hozzáfogjon a másikhoz. Később, midőn e megölő életmóddal fel akart hagyni, már nem teheté: a három órai harangszó elverte szemeiről az álmot, és soha többet nem tudott azon túl nyugodni - költői képzelet csengő-bongó tündérei kiszólították az ágyából, és írt, mint aki siet - mert rövid az élet.
A múlt év tavaszán találkoztam az utcán egy tapogatózva haladó férfival, kit egy kis gyermek vezetett. Merően, homályosan tekintő szemein meglátszott, hogy ő nem lát engem. De én megismertem őt. Garay volt. Megszólítám. Szavamról megismert. Mosolygott, kezemet megszorítá, üdvözölt. - E mosolyban, e kéz hideg szorításában, e hang leheletében már benne volt a halál. Kérdezém tőle: Hogy van? Rekedt, sípoló hangon válaszolt: ,,Még tavaly csak egy krajcárt értem, már most érek két krajcárt."
És nevetett hozzá, hogy a könny kicsordult a szememből e szomorú nevetésre.
Ezt a tréfát azután sokszor elmondta még, midőn egészsége felől tudakozódtam: hol két, hol három krajcárra becsülte magát. - Most már gyémántokat érsz, jó öreg barátom, most már el vagy temetve. - Meg kelle halnod, hogy bebizonyítsa a nemzet: mennyit értél neki?
Vörösmarty nevére emlékezem ezután. Akadunk néha az életben emberekre, kikről az a gondolatunk támad: mint szeretném, ha ez az ember apám volna! Vörösmarty ilyen; egy neme a fiúi érzelmeknek az, amit ifjabb korúak láttára érezni kénytelenek. Az a tiszteletre méltó szelíd arc, mely aranytisztaságú jellemét tükrözi vissza, s lelkének hajthatatlan ereje mellett, annak kedves szelídségét mutatja. Ki ne ismerné a magyar hősköltemények dalnokát? Ki ne olvasta volna az ősök harcait, miket Vörösmarty költészete elénk varázsolt, hogy szinte reszketni érzők alattunk a földet, és haragtól reszketni keblünkben a szívet, midőn őt olvastuk? A harcok költőjének arcát én nem tudom úgy képzelni, hogy haragudjék. Sohasem látta őt senki haragudni. Midőn legelőször megismerém, boldog házassága első éveit élte; apró gyermekek játszottak térdein; elbeszélgettünk az írók pályája felől, ő kedélyesen mondá: ,,Más nemzet írói vénségükre megnyugosznak babéraikon, nekünk nyugalomra tán szalmazsák sem jut." Irodalmunk feje, összetartó kapcsa, családatyja volt ő. Szigorúbb sors most falun kényteti élni. Szántani, vetni kell a költők pátriárkájának. Ámde azért ő buzgón dolgozik most is, nevét újra meglátandja ragyogni a magyar közönség. - Midőn kezeitekbe fogjátok venni e műveket, kedves honfitársaim, gondoljatok reá: aki azon ifjú tűztől szikrázó sorokat írta, annak hajfürte ősz! És annak hajfürtei a nemzeti dicsőségen fáradozásában őszültek meg, s jutalma nem volt e fáradságnak...
Bajza ifjabb életkorra nézve Vörösmartynál. Igen sok köszönni valója van Bajza irányában egész irodalmunknak, ő maga egy új korszakot teremte abban, és olyan korszakot, melyre sóhajtva gondolhatunk vissza ma is. Küzdött sokat, tömérdeket írt, munkái által köztisztelet tárgya lőn az egész hazában. Sokáig minden irodalmi vállalat élén lehete őt látni; józan elméje, tudományos műveltsége, magas költészete eszményképpé avatták őt. - Négy év óta hírét sem hallani. Hová lett? - kérdi néha egy-egy ismerőse -; a felelet egy sóhajtás. Néha találni az utcán egy férfit csendes, halk léptekkel ballagva, szemöldei mozdulatlan homloka elejére összevonva, szép, kifejezésteljes szemei merően maga elé szegezve; rendesen egy szép, halavány, szelíd arcú ifjú vezeti. Ez Bajza és gyermeke. Emeljetek kalapot előtte, és haladjatok el mellette csendesen. Ő nem ismer senkit; nem ismeri önmagát sem. - Ez a költők sorsa!
Ki volt Czakó? Legjobb színműíróink egyike. Sokat írt, és igen jó munkákat, igen sok dicsőséget aratott. És midőn már sok munkát írt, és sok dicsőséget szerzett, egyszer az történt, hogy nem volt képes keresményéből az életfenntartásra legszükségesebb költségeket fedezni. Pedig munkái mindenütt diadalt arattak a kerek hazában. És szerzőjük éhezett. Gazdag és előkelő család fia volt. Atyját egy szerencsétlen szenvedély tette tönkre. Az aranycsinálás tudományát iparkodott felfedezni, erre elköltötte egész vagyonát, s fia a nyomornak, ínségnek lett általadva. Atyja nem találta fel az aranyat, de ő feltalálta azt, ami az aranynál becsesebb: a költészet ihletét. Gyönyörű műveket írt. Ki lesz valaha nálánál jobb? Egyszer elkérte kölcsön pisztolyaimat; mint mondá, gyakorlás végett. Otthon lement a pincébe, s meghagyta házigazdájának, hogy ha lövéseket hall odalenn, ne zavarodjék meg, mert ő gyakorolja magát; másnap visszaadta fegyvereimet, azt mondva, hogy nem jók, mert három deszkát nem hat át a lövés. Egy este együtt mentünk haza a vendéglőből. Útközben azt mondá: ,,Meglássad, én meg fogom magamat lőni." És másnap főbe lőtte magát. Egy esteli mulatság díja megmenthette volna Magyarország legnagyobb költőinek egyikét. De ki gondol arra? Kérditek, hol van eltemetve? Tudja az Isten! Halála után két évvel már a sírjára sem lehetett akadni; az is elpusztult, elenyészett, sírkövet sem emeltek neki, s fejfáját feltüzelték - és ez a magyar költők sorsa...
Néhány év előtt jó kedve lehetett a magyar olvasóközönségnek. Vidám mulattató könyvek jelentek meg, miken csaknem agyonkacagta magát az ember: ,,Torzképek, Menny és pokol, Magyar titkok" stb. mind oly egészséges jó kedvvel fűszerezve. Minden színpadon megfordult nemegyszer, de számtalanszor a ,,Tisztújítás", melynek mulatságos jeleneteiből nevetve nyert tanulságot és okulást a nép. Ezeket mind Nagy Ignác írta. Víg ember lehetett, ugyebár, aki az egész országot így meg tudta nevettetni? Amióta én ismerem, soha még csak mosolyogni sem láttam. Mindig ugyanazon szomorú arccal lehetett őt látni íróasztala előtt, és sehol másutt, mint íróasztala előtt. Látta-e őt valaha mulatni valaki? Táncvigalmakban, víg társaságokban? Régen lehetett az, nagyon régen. Isten igen jó családdal áldotta meg őt: kedves, példás hűségű nővel, jó atyával és anyával, kik betegsége hosszú éveiben szüntelen körüle voltak; egyik oly áldott szelíd lélek, mint a másik. E családért fáradott ő egész életén keresztül. És munkásságának lett áldozatja ő is. Már nyolc év előtt oly roskatag volt, hogy egyedül nem tudott járni. Mindig neje karján lehetett őt látni, ki elvezette őt a színházig, Garay lakáig; mert e két kedvenc helye volt a jó öregnek, s ha összejött a két beteg, sorvadozó költő, fellelkesültek talán egymás lelkének lángjától, s beszéltek a jövőről, s gondolták magukban, melyikük fog elébb elmenni?
Garay ment el elébb. Tudni lehetett már évek óta, hogy haldoklik, mégis megdöbbentő volt halálának híre. Nagy Ignác előtt el akarta azt titkolni családja. Szegények, nem gondoltak rá, hogy a hírlapokból úgyis meg fogja azt tudni. Ez nagyon leverően hatott rá. Már akkor hat hónap óta nem volt kinn a házból. Garay elment az ősz hulló leveleivel, Nagy Ignác érzé talán, hogy az ő jelszava a tavasz fakadó bimbói?
Az ő eszméje volt e hangverseny az elhunyt költő barát árvái számára. Ő akarta azt rendezni.
Még két nap előtt nála voltam. Vidám terveket csináltunk a jövő felől. ,,Már most én is örömmel kezdek újra a munkához", monda ő, kezemet megszorítva.
Már ekkor egy év óta nem volt kinn a szobából. Hívtam, hogy jöjjön ki a budai hegyek közé lakni, ott jobb a levegő. - ,,Mindenesetre ki kell mennem a szabadba. Csak a tavasz jöjjön", mondá ő; és ki is ment nemsokára, a meleg tavasz virágai közé - a sírba.
A Garay emlékére tartott hangverseny napján kivette munkás kezeiből a tollat az Isten halvány angyala, a halál; és monda néki: pihenj meg. E himnusz helyett, melynek hangjai e helyről ég felé törnek, más éneket, más dalt hall ő már odafenn!
Jó családja, az áldott, szelíd lelkek, a hű nő, ki egész életén át betegét ápolta, a roskatag apa és a kegyes anya, ki oly örömest váltotta volna őt meg önnön életével, oly szegényen, oly gyámoltalan maradnak itt, mint minden magyar költő családja...
Körülem magasztos, szomorú énekhangok zengnek az elhunyt költő tiszteletére; lelkemen pedig az a gondolat borzong végig: menjek-e én is tovább azon az úton, melyen Garay elment, melyen járt Vörösmarty, Bajza és Czakó, melyen bevégezte futását Nagy Ignác? Vagy megforduljak innen, s felkeressem az ősi barázdákat, és szántsak és vessek és elrejtsem magamat úgy, de úgy, hogy soha híremet se hallja senki?...









Jókai Mór: Életemből


Magyar színészet a legrégibb időkben 
(A legöregebb színészek egyikének jegyzetei után)
A legelső kísérlet magyar színészet alapítására 1790-ben siralmasan ütött ki. Ernyei igazgatása alatt egy csoport írástudó ember Pesten színielőadásokat kezdett mutogatni, de nem volt kinek: egy ideig tűrték a választottak a dicső nyomorúságot, azután szétoszlottak, s látott ki-ki puhább kenyér után. Magyarországon még akkor az úri rend németül, a középrend diákul beszélt, a köznép pedig a medvetáncoltatást és kötélmászást tartotta komédiának. Nem volt se publikum, se mecénás, se újságíró, aki őket összetrombitálja.
A kis Erdély megelőzött minket, ott már az új század első éveiben színházat építettek, s a magyar színészet első ébredésének ünnepét oly előadással ülték meg, melyben minden szerepet Erdély legelső családjaiból született ifjak és hölgyek játszottak. Ezzel mutatták meg, hogy a komédiajátszás nem gyalázat.
Erdély főurai még többet is tettek; alkottak egy színtársulatot, mely állandóul fővárosukban játszék; azokat, akik a pályára vállalkoztak, megbecsülték; asztalaikhoz ültették, vélük társalogtak, mulatságaikba meghívták, s oly tiszteletben részesíték, mint kitűnőbb vendégeiket; hogy a közönség is tanulja őket becsülni.
Volt Erdélynek egy nagy fia, akinek nevét minden gyermek ismeri már: báró Wesselényi Miklós.
Mind tudjuk, hogy Wesselényi milyen hatalmas büszke úr volt, és mégis nem restellt a szegény színészhad gyámolítója lenni, annak apró bajait elintézni, velük türelmesen haladni a töretlen pályán, s őket gyöngéd figyelmével buzdítani. Azt is tudjuk, hogy Wesselényi szerette a paripákat, e kedvenc szenvedélyére kincseket pazarolt el; hanem azért a hazai művészetről nem feledkezett meg nemes ménei kedveért, mint ezt mások tették; hanem éveken keresztül pártolta és fizette az első színésztársaságot, hogy szükséget ne lásson, aki a hazai múzsáknak áldozik.
Benke József, kinek irataiból ezeket merítém, akkoriban Kolozsvárott tanult, s ügyvédi pályára készült; a színészi állás oly becsben kezde ekkor állani, hogy a fiatal jogtanuló elhagyta érte eddigi pályáját, s színész lett.
Első fellépése sikertelen volt; megbukott vele. De a vágy sokkal nagyobb volt lelkében, hogysem az első bukás által el hagyta volna magát riasztani. Elhatározta magában, hogy tanulmányozni fog. De hogyan és kitől? Bécs messze van, másutt nincs mit tanulni. Az ifjú színész tehát elment Bécsbe. Megtette az utat gyalog Bécsig; odafenn hivatalos uraknál másolgatott nappal, úgy szerezgetett pénzt az esteli előadások látogatására, egypár zsemle volt mindennapi eledele; de egy nap sem maradt el a színháztól.
Nyolc hónap múlva tért vissza Kolozsvárra, akkor mint tanult, gondolkozó színészt alkalmazták első fizetés mellett.
1805-ben már harminc tagra növekedett az erdélyi színtársulat, ekkor megvillant az eszme erdélyi nagyjaink agyában, hogy e művészi köpűből talán rajt lehetne ereszteni a testvér Magyarországba, mely ott is megkedveltesse a színészetet.
Murányi Zsigmond, Kemény János, Kántor Gerzson, Németi Sándor, Magyar György, Simonfi György, Andrád Elek, Szakács Teréz, Németi Júlia, Nagy János és Benke József vállalkoztak e merész útra, mely akkoriban nem volt csekélyebb vállalat a pólusi expedíciónál; olyan hidegnek látszott még Magyarországon a klíma azon időben a művészetre nézve.
E kisded társulat a Pesten szétoszlottak vezérét, Ernyeit hívta meg igazgatóul, s így indult meg harminc darabból álló könyvtárral s rongyos ruhaszerrel 1806. május 6-án Zsibóról. Wesselényi ellátta őket útiköltséggel, s megbiztatá, hogy ha valahol nyomorba jutnak, tudassák vele, és kisegíti őket.
Még ekkor nem mertek messze menni az anyai háztól; gyönge raj volt; a legelső virágos fára leszállt: az a virágos fa pedig volt Debrecen.
Ott maradtak egész nyáron: nemcsak a nyár volt pedig meleg, hanem a debreceniek szíve is. Színházuk mindig tele volt, akár vígat játszottak, akár szomorút; fizetésük kitelt bőven, s fél év alatt fényes ruhatárt szereztek; belekerült 1500 forintba!
El is maradtak volna ott tovább is, de Wesselényi rájuk parancsolt, hogy még beljebb menjenek az országba, hirdessék tovább az igét.
Menniök kellett Szegedre.
Hogy elbámultak a mi jó színészeink, amikor Szegedre érve, azt mondák nekik, hogy mindenkinek előre el van már rendelve ingyenszállása, még pedig nem kell ám alatta kalodát érteni, hanem valóságos úri házakhoz szállásoltattak, s azután még napról napra egyik vendégségből a másikba vitték őket; boldog volt, aki az utcán elfoghatott egy színészt, s vihette ebédelni magához; s prenumeráltak rá, ha el volt ígérkezve máshová, ha holnap nem, holnapután. Úgyhogy - leírni is vakmerő gondolat - a színészek egyik hónapról a másikra benn felejtették a fizetéseiket a pénztárban; míg végre az igazgató azzal fenyegette őket, hogy aki rendetlenkedik, és hónap végével tisztességesen ki nem veszi a fizetését, annak a pénzéről ő nem számol. - Volt pedig az első szerelmes fizetése akkor 30 bankó forint, a primadonnáé huszonnyolc, s nem tudták mire elkölteni!
Szegedről áprilban megint visszament a társaság Debrecenbe. Ekkor kezdett szóba jönni, hogy országgyűlés lesz Pesten, s hogy ott be kellene mutatni magát a magyar színészetnek.
Ernyei, ki már egyszer kóstolta ezt a keserű poharat, csak nagy biztatásra vállalkozott rá, hogy a pesti német színház igazgatóival, Sándi- és Czibulkával alkuba ereszkedjék; a derék urak átengedtek a magyar előadások számára hetenkint két napot, szerdát és pénteket, miket böjtös napoknak hívnak mind a naptárban, mind a színházi heti rendben, mert akkor legkevesebb közönség jár; és az előadások jövedelméből negyedrészt tartottak meg maguknak.
Május 8-án lépett fel e társulat a Duna-parti színházban, ,,A virtus próbaköve" című darabban. Ez a mű csakugyan próbaköve volt az ő virtusaiknak. Az országos küldöttek féltek az előadástól, s annál nagyobb volt örömük, midőn az kielégíté őket. Maguk a német színészek is méltánylandónak találták a magyarok összevágó gyors játékát és készültségét.
Később e hetenkint kétszeri böjtös előadás nagyon szegényül kezdé táplálni a múzsák választottait, mely idő alatt régi pártfogójuk, Wesselényi ismét ezer forinttal segélyezte őket.
Hiába, Pestnek nem volt Wesselényije; akik az itteni színészetet pártolásuk alá vették, nem voltak elég gazdagok, hogy buzgalmukat sikeressé tegyék; Darvas Ferenc helytartói tanácsos, Mérey Sándor, b. titkos tanácsos, Kanyó fiskális, Kulcsár István, végre Vida László derék hazafiak neveit kell elsorolnunk, kik mind maguk megerőltetésével ápolták e fagyos országban gyökeret nem verhető virágot; végre Pest megye gondnoksága alá jutott, az azontúli viszontagságai ismeretesebbek.
Laborfalvi Benke József 1815-ben elhagyta a színészi pályát; 1820-ban megházasodva, miskolci tanár lett, ott megőszült, és meghalt a múlt évben; miután tizennégy gyermekét elébb eltemette. Csak kettő maradt élve. Ezek közül az egyik Laborfalvi Róza.









Jókai Mór: Életemből


Népszokások a magyar színészek országából
Nem hibáztam a címben; egy külön népről beszélek, melynek életmódja, lelkivilága, szenvedélyei, szokásai eltérnek a többiektől; egy olyan saját országról, melyben esztendőkig lehet utazni, mint Afrika belsejében, s új dolgokat beszélni a látottakból, hallottakból.
Én, ki e sajátságos országban mint turista több esztendőn át voltam szerencsés utazni, feljegyeztem nehány emlékezetre méltó dolgot e kis respublika belső életéből, mely, úgy hiszem, fogja annyira érdekelni közönségünket, mint az útleírások a kafferek között.
Már a belső elrendezése is sajátszerű a színészek népének. Lycurgi törvényeik egyaránt kötelezik a legnagyobbat, mint a legkisebbet; nincs olyan kedvence a társaságnak, nincs olyan jó barát a társaság között, akinek hibái, mulasztásai büntetlen maradnának; a bíróság pedig saját kebelükből választatik; mégpedig nem a leghatalmasabbak, hanem vegyesen kicsinyek és nagyok közül; a kardalnok hoz ítéletet az első hős és a primadonna mulasztásai fölött; a királyné, ki hét percet késett a próbán, megjelent a kardalnok előtt, ki ugyanakkor a lándzsatartót játszta, s az első hősnek nem volt elég, hogy megöletett a színpadon, hanem még azonfelül meg is büntettetik, amiért az ügyelőnek nem fogadott szót, hogy kiment volna, mikor hívták. A színpadon künn büszke hősök, koszorúzott művésznők, a színfalak között engedelmes alattvalói az ügyelőnek, rendezőnek, akik künn az udvaron azután ismét szíves tisztelőik, bizalmas barátaik vagy lekötelezett híveik, ahogy a körülmény hozza. És ez Areopág ítéleteit más világbíróság elé vinni tilos; akit mire ott ítélnek, azt semmi befolyás meg nem másítja; abba még az igazgató sem szólhat bele. S az ilyen ítéletekért haragudni nem is szokás; a vádlott egy kicsit lármáz, míg el nem ítélik, azután egy kicsit nevet, s azután - megint jó barátok lesznek: bírák és elítéltek. A büntetés mindig pénzbe megy, s a bírságok a nyugdíjintézet pénztárába folynak. A halálbüntetés el van törülve: ez csak a színpadon járja; idekünn semmit sem számít.
Legszebb vonása e kisded népnek az egymáshoz való ragaszkodás, mely szerint mindenki bele tudja magát élni a közös érdekekbe, s bármennyire szemközt álljanak is a magánosok életkérdései: az egyetemes főérdek, a kis országocska jobblétének kérdése, mindenkit egyaránt hevít, ingerel, vagy csüggeszt; aki ez érdekek ellenében áruló, aki színfali híreket hord szét, aki más társaságot keres, s övéit megveti, aki hírlapokba viszi panaszait, s társaira uszítja az újdondászatot, annak aztán megkeserült az élete; az üvegszobában lakik, melynek minden titkát keresztül-kasul látják, azt minden lépten-nyomon ellenző ösztön fogadja, míg vagy meg nem tér, vagy meg nem törik. Ellenben hű ragaszkodást tapasztal társai részéről, aki szorgalom, ügyszeretet, feláldozó tehetség, türelem által magát kedvessé tevé - például: valaki elkésendő a próbán jelenetéről, már csak négy perce van: talán nem is tudja, hogy itt kellene lennie; ha kedves személyről van szó, akkor észreveszik távollétét; színházi szolga kész érte szaladni, két perc oda, két perc vissza; a vétség megelőztetik: a várt személy pontosan ott terem; de ha nem kedves személy, nem törődik vele senki, nem futnak érte; ott a fekete tábla, ott a színház törvényei; az ő dolga volt magára vigyázni, senki sem köteles őt megóvni.
Egy igen eredeti és jellemző vonást rajzolhatok ide a színészvilág társas mulatságairól. Mint igen régen tudjuk, a mi színészeink ezermesterek. A zeneszerzéstől és a drámaírástól kezdve le a cipővarrásig minden szépművészetnek akad itt képviselője. Legközelebb hatan ismertebb színészeink közül egy zenebandává alakultak, mely nehány hónap alatt annyira vitte tudományát, hogy versenyt muzsikál akármelyik cigánybandával. E banda hivatása a kölcsönös felderítésre van szánva. Lehet-e ennél kedélyesebbet kigondolni? Tizenkét részvényes tag kötelezi magát névnapjának megülésére, kölcsönös részvéttel járulván a legszükségesebb kiadásokhoz, s a vidám, fesztelen mulatságokat fűszerezi a cigányos egyenruhába öltözött banda, míg a jókedvű ifjabb tagok, felváltva a zenét, mulatságos produkciókkal derítik fel a társaságot; a komolyabb férfiak költőink verseit szavalják: az olyan mulatság, aminőt semmi nagy úr meg nem szerezhet magának, mert a humort nem adják pénzért; így csak a színészek tudják sokszorozni egymás örömeit.
Hát mikor bánatuk van, midőn valakit balszerencse ér, a társas szellem akkor még erősebben tud nyilatkozni köztük; ha egy színész megbetegszik, azt mindenki siet látogatni; ha szegény, összerakják forintjaikat, hogy könnyebben viselhesse a gyógyítás költségeit, és midőn egy ízben szó volt róla, hogy egy hosszasan betegeskedő tagnak a betegség idejére fizetése levonassék, az egész társulat testületileg tiltakozott ellene.
S midőn néha egy-egy polgára e kis népnek eljátssza azt a jelenetet, amit Ristorinál legtöbben bámultak: a meghalás szcénáját, mégpedig Ristorinál is hívebben, mert nem is ébred fel utána, akárhogy kiáltoznának is neki fuorát: akkor a hű sorsosok ismét családgyűlést tartanak, ha a megholt nem hagyott maga után semmit, eltemetik saját költségükön, gyász-éneklők, zenészek, halotti kíséret, mind kitelik saját népségükből; s az elhunyt jelesnek, kiről elfeledkezett a világ, amint letűnt a világot ábrázoló deszkákról, ismét az ő áldozataik gyűjteménye emel szerény temetői szobrot, mint emelt legközelebb Bartha emlékének, nem kéregetve idegen földön, nem dicsekedve vele idegenek előtt.
Mindezeket pedig nem ok nélkül jegyezgettem fel: óhajtanám, hogy mások is megértsék. A színészek közt uralkodó társas szellem, szíves kedély, közérzület példája vajha irodalmi köreinkre is lenne hatással; ahol élünk, mint a széthullott kéve, ki-ki önmagának; három ember nem jön össze, aki egymásnak igaz barátja volna, s ha ki-ki önmagát nem szeretné nagyon, elmondhatná, hogy senki sem szereti. Mi nem szeretjük azt, akinek jó dolga van köztünk; elfeledjük azt, akinek rosszul megy a sorsa; a kisebb gyűlöli az erősebbet, a nagyobb megveti a gyöngét, építi a kínai falat minden osztály maga körül, s nem bocsát magához, és nem közeledik; még az elhunyt dicsőbb pályatársak magasztalásában is kevesebb a holtak iránti kegyelet, mint az élőknek tett szemrehányás; pedig bizony ránk is illik a költő mondása: ,,Ha ölnyi téren hírem és magam bőven tanyázunk, mért e hosszas út?..."









Jókai Mór: Életemből


Tököli-emlékünnep Újvidéken 
(Augusztus 29-én)
E század első felében egy tehetős szerb úr minden vagyonát nemzete boldogítására hagyományozta.
Neve Tököli Sebő, a néphagyomány szerint ivadéka dicső emlékű szerencsétlen fejedelmünknek, kinek hamvai Iz-Nikmid temetőjében nyugszanak: oly idegen földben!
Tököli Sebő alapítványából támadt a pesti szerb növelde és a Matica Szerbszka irodalmi intézet; ezeknek köszöni első kézből a magyarországi szerb nép értelmisége kifejlődését.
Ugyane Tököli Sebő, ki egy magyar kivándorolt ivadéka, mint ,,bevándorló" jött be egykor ,,édes hazájába"; nem feledkezett meg a kötelességekről, melyek a hon irányában a ,,fogadott fiút" is kötelezik; több hagyományai között a debreceni reformált tanodánál s a magyar tudományos akadémiánál is örökíté nevét alapítványaiban; ez utóbbinak kétezer pengőt hagyván.
És hagyott mind a két testvérnépnek egy minden kincsnél drágább intést, melyet jó lesz ereklyeként tartogatnunk; amidőn azt mondá, hogy e két nemes népnek csak a művelődésben szabad egymással versenyezni, s magyarnak és szerbnek csak segélyre, de tusára nem nyújtani ki kezét. - Vajha sohase lennének szavai elfeledve!
Ez évben a boldog emlékű honfi halálának napját nagy ünnepéllyel szentelé meg a szerb értelmiség Újvidéken, s erre a Matica Szerbszka egylete által a Magyar Tudományos Akadémia is meghívatott, mely meghívást annyival nagyobb készséggel fogadá, minthogy az akadémia is megdicsőült hagyományosai közé tartozik.
A küldöttség elnöke, báró Eötvös megbetegedvén, nála nélkül kényszerültünk útnak indulni, az akadémia részéről hárman: Toldy Ferenc, báró Podmaniczky Frigyes és én; a hazai sajtót Urházy György képviselte.
A gőzös Pestről is nagyszámú vendéget vitt már magával, kik a Tököli-ünnepélyre szándékoztak, e szám azonban éjfélig egész logaritmussá nőtt, amidőn minden állomásról érkező szerb küldöttségek a hajó minden lakható részét megtölték.
Ott voltak a szerb nép nevezetességei minden politikai színezetben, akik Bécs, Pest vagy Belgrád felé fordulva szoktak elaludni és fölébredni.
Ott találkozánk Csernovics Péterrel és Stratimirovics tábornokkal. Hogy Csernovicsnak nem kell a keresztnevén kívül egyéb címet adnom, az az ő érdeme.
Az egyik asztalnál egy bécsi, egy prágai és egy újvidéki úr vitáztak azon, hogy melyik leend a kettő közül a szerb vajda? A kérdés így volt felállítva: vagy a bécsi kormány kandidál, s a szerb közönség választ a nevek közül, vagy a szerb kongresszus kandidál, s a bécsi kormány választ azokból vajdát. Igen sajnálom, hogy e humorisztikus ötlettől meg kell fosztanom élclapjainkat.
Mi pedig azalatt a hajó farában vitatkoztunk azokról, amik jönni fognak. - A tábornok igen nyájas, közlékeny ember: ha úgy kezünkben volna hatalom és tehetség, ahogy nincs, nem mondom, hogy nagyon meg ne férhetnénk egymással.
Csernovics nyílt, egyenes, mindenen keresztültörő jellemét mindenki ismeri, s ez az, mi a szerb köznép előtt annyi varázzsal bír. Az elmúlt kongresszus alkalmával, midőn a városba megérkezett, a csajkások csoportostul fogták körül, s hangosan üdvözlék: ,,Mit ér az üdvözlés" - mondá Cs. -, ha nem látom várostokban lobogni a magyar zászlót? ,,Kitűznők, de tiltva van, felelének azok. - ,,Akkor bocsássatok, ti nem vagytok szerbek, amit a szerb szívében jónak hisz, az megcselekszi, s nem kérdi, mi lesz azután?" Ezzel otthagyta őket, s később fölment Ph. tábornokhoz, ki ott királyi biztos volt. Panaszlá, hogy a magyar nemzeti zászló kitűzése tiltva van. - ,,A katonai végvidék nem Magyarország, felelt a tábornok, az osztrák tartomány." - ,,Pedig én mégis azt hiszem, hogy ki van tűzve valahol a nemzeti zászló." - ,,Azt nem merné megpróbálni senki." - ,,Én mernék rá fogadni." Fogadtak, s azzal az ablakhoz léptek, és íme, már akkor ott lobogott a palota előtt a piac közepén levő kút fölött a magyar nemzeti zászló. A tábornok elébb haragudni akart, azután elmosolyodott; ,,Legyen tehát ott az >>ön<< kedvéért." - E vonás is eléggé jellemzi azon viszonyt, mely Cs. és a szerb nép között fűződik.
Késő estig elvitatkoztak közügyeink felől; végre Cs. féltréfával azt mondá a tábornoknak: - ,,Fogadok kétszeres tétbe, hogy ön be fog menni a Reichstrathba." - ,,Én meg abba, hogy ön megy be." - ,,Ez ellen pedig százat teszek egyre." - A csípős esti szél átjárt bennünket, a tábornok fogfájásról panaszkodott, melyet semmi szer sem bír gyökeresen meggyógyítani. - ,,Rossz fog ellen hilft kein octroy, tábornok úr, mondám - csak Gewaltmassregeln." - ,,Igaza van: no, arra fogadok is, hogy ez a fogam nem megy be a Reichsrathba!"
De vajon a többi bemegy-e?
Éjfél után három órakor érkezett meg Újvidékre a vendégekkel túltömött hajó. Az ünnepély rendezői ott vártak bennünket; egy zenekar felváltva a szerb néphimnuszt s a Rákóczi-indulót hangoztatá a kiszálláskor.
De túldörgé a zenét a lelkesült ,,zsivió" és ,,éljen" kiáltás, mely felriadt, midőn Csernovicsot megpillantá a nép. Képzelhetni azok ragaszkodását, kik egész éjszakán át ott vártak a parton a szokottnál két órával később érkező hajóra, hogy legnépszerűbb emberüknek egy éljent kiálthassanak.
A Pestről jött küldöttség tagjait kocsikkal várták, és vitték szállásaikra; csupán Cs. nem jutott hozzá, hogy kocsira üljön, mert őt a lelkesült nép körülfogta, s úgy kísérte zeneszóval szállásáig - én már rég ágyamban feküdtem, míg odakünn folyvást hangzott a ,,zsivió" és a szerb himnusz zenéje.
Szállásra a város egyik legtiszteltebb férfiához, a szerb nép kitűnő jogtudósához, Hadzics úrhoz jutottam, ki hat évig lakván Belgrádon, a szerb nemzet törvénykönyvének kidolgozásával örökíté nevét. Deák Ferenc mint igazságügyminiszter osztályfőnökséggel kínálta meg, s b. Eötvösnek is régi ismerője.
Mindenki nagyon sajnálta, hogy Eötvös nem jöhetett el, őrá különösen vártak.
Mindenki emlegette őt, mint a nemzetiségi határozat volt szerkesztőjét, s szerette volna őt bővebben felvilágosítani, mert e határozattal - Újvidéken legalább - nincsenek megelégedve.
Most szóljunk az ünnepélyről.
Újvidék egy szépen emelkedő város, mely a forradalom alatt elpusztult; mint tudjuk, a bán innen akarta megostromolni Péterváradot, s a várból halomra lőtték. Azóta hamvaiból újraemelkedék, s főutcája kétemeletes házsoraival bármely metropolisnak díszére válnék; igaz ugyan, hogy még a külső utcák nagy része most is romban hever, s a város egy kerek millió adóssággal bír.
Tizenhatezernyi lakosának mintegy fele szerb, s ez a tehetősebb része; a többi katolikus s mindkét protestáns, azok közt az ezeren felül haladó református atyafiak a legszegényebbek, még szentegyházat sem voltak képesek eddigelé építtetni, amivel a legkisebb református falucska is bír, s el kell csenevészniök, ha hitsorsosaik buzgalma nem segít ínséges állapotukon.
Kilenc órakor indultunk az óhitűek templomába, ott találkozánk még Ignjátovics és Branovacsky képviselőtársainkkal, ismerős arcaik amaz emlékezetes múzeumi napokból, mint rokonaik képei tűntek elénk. Mégsem egészen idegen helyen járunk!
Éppen tizenkét óráig tartott a szentmise, és a megdicsőültérti gyászáldozat; a liturgia szent énekeit, miknek búskomor dallama szüntelen a szerb népdalok és hősköltemények melódiáira emlékeztet, egy gyermekhang által énekelt hosszú ábrándos dal végezé, melynek, bár szavait nem érthetők, de panaszló, búsongó menete mindvégig meghatóan bilincselé le figyelmünket, míg a szerbek elragadtatva hallgatták azt.
A templomból a városház udvarára tért az ünnepély, mely szerb nemzeti színekkel volt feldíszítve, egy fülkében Tököli Sebő olajba festett arcképe állt, s az arckép előtt éneklék a néphimnuszt, szavaltak költeményeket, s végül Szubotics szerémi alispán tartott beszédet a szerbek s magyarok közti egyetértésről. Egy püspök, a péterváradi kormányzó-tábornok s néhány magyar díszruhás földesúr, Arad város küldöttei, élükön Török Gábor polgárnaggyal, képezék velünk együtt a páholyok közönségét, míg az udvarra nyíló ablakokat Újvidék szépei foglalták el.
Két órakor 150 terítékű lakoma tartatott, melynek igen érdekes tósztjai közül a legtöbb a szerbek és magyarok közötti egyetértésre volt köszöntve, azok közül Branovacsky és Ignjatovicsé magyar nyelven, az akadémiai küldöttekével együtt. Olyan szép volt: osztrák tábornokokkal sorba koccintanunk - ,,a szerb és magyar egyetértés örökké tartására". Ittunk a horvátokért is: e tósztot Sztratimirovics mondá; azután a ,,nagy szerb testvérekért" a Száván túl; így aztán apródonkint a bosnyákokért, montenegritákért s azoknak vitéz fejedelméért, harcaik dicsőséges kimeneteléért; a püspök és a tábornokok ez utóbbi tósztok után eltávoztak.
Valóban oly hosszú volt az ebéd, hogy nehéz volt végét várni: kénytelenek voltunk szomszédainktól búcsút venni, hogy időnk legyen átrándulhatni Karlovicára, a patriarkához, ki betegsége miatt nem jelenhetett meg az ünnepélyen.
Két kocsin mentünk; az egyiken Csernovics és Podmaniczky, a másikon Toldy és én. Utunk keresztülvitt az emlékezetes hídfőn és Pétervárad kapuin; annak katonás egyformaságú utcáján, mindenütt katonaőr, katonavámszedő, sétáló katona, pipázó katona, hídon, utcán, ablakokban, a sötét kapuboltozatok alatt, s különös volt látni, hogy e katonák mind üdvözlék Csernovicsot - határőrök voltak -, még a vámszedők sem állították meg kocsijainkat a hídon.
Karlovic egy regényes, zöld szőlőkkel beültetett dombláncolat völgyében fekszik, honnan kettős tornyú metropolitán temploma messzire kitűnik. A patriarka még ugyanazon egyemeletes palotában lakik, melyet Csernovics ősapja építtetett e célra száznegyven év előtt; ugyanazon jellemzetes alacsony ablakok, a tetőnek egész a földszín padmalyáig aláhajlása, miáltal az emelet összekeskenyül, belül a mély és vastag boltozatok, mind ahogy ezt a legtöbb őskori szerb épületeken látni.
A patriarka rögtön fogadott bennünket, amint bejelenteténk: ott ült olvasószobájában egy szögletbe fordított asztal előtt, igen egyszerű régi székek, asztalok képezék bútorzatát, miken becses kötésű imakönyvek voltak a legértékesebb tárgyak. Ő maga négy gyertya mellett a legújabb hírlapokat olvasá.
Rajasics patriarka egy hetvenéves ősz; piros, eleven arcszíne, ép fogai meghazudtolják korát s beteges hírét, hosszú, ezüstfehér haja, mely kétfelől vállára borul, s övig érő kéthegyű ősz szakálla valóban oly alakot mutatnak benne elénk, minőnek a hajdankor patriárkáit képzeljük. Ő maga is azt mondja, hogy egész a szívéig ép még, de azon alul nem a maga embere többé. Folytonos hashártya-görcsben szenved, mely legkisebb mozgásra elviselhetetlenné súlyosul.
Hanem ez nem gátolá abban, hogy igen élénk beszélgetést folytasson velünk. Szinte két óráig voltunk nála, s azon idő alatt rendesen ő vitte a szót, kétszer is felkeltünk, hogy jöjjünk, újra leültetett. Azokban, amiket beszélt, igen sok tanulságos volt, s amellett részemről különös élvezetem volt az én barátom Podmaniczky Frigyes diplomáciai tapintatának, s Toldy Ferenc barátom politikai egyenességének bámulatában, magamra nézve igen alkalmasnak találván annak a szerepét az egész expedícióban, aki hallgat és hallgat (qui tacet et audit).
Este a város ki volt világítva - a német urak házait kivéve -, nekünk, ,,pestieknek" szokatlan tünemény, kiknek nemzeti ünnepélyek estéjén nem lehet megtudni, melyik ház birtokosa visel német nevet? Az ünnepnap fáklyás zenével végződött.
Másnap visszajöttünk, búcsúlátogatásainkat megtéve szíves házigazdáinknál, s a szerb pártok vezetőinél, s még azon éjjel Kikindára szekerezve, szombaton reggel Pestre érkezénk. Az éji utazás, mint szokta, most is megtöré egészségemet, mit előre is tudtam, de mégis nagy nyereségnek tartom ez út tapasztalásait, s eltűröm értük katarrhusomat.
Megtudtunk egyet, ami felől eddig talán kétségben voltunk. Két szerb pártot lehet felismerni: egyik az, mely magát a magyar alkotmány alatt, a megyei autonómia mellett mindig boldognak érzi, mely áldozni a hazáért serény, mely a mienk volt, s lesz; mely bízik bennünk, és szeret - és egy másik, mely nem egyenjogúságot, de felüljogosítást kíván. Mi csalárd játékot az utóbbiakkal nem űzhetünk; mi nem tehetjük azt, amit tesznek talán mások, hogy a horvátot a szerb, a szerbet viszont a horvát, román és német fölötti szupremáciával kecsegtessük, hogy egy és ugyanazon földdarab birtokával Horvátországot és a Vojvodinát ígérjük kiegészíteni, hogy egy és ugyanazon széken üléssel a zágrábi érseket és a patriarkát biztassuk, csak hogy ideig-óráig céljainkat elősegítsék. Mi jogot, igazságot kínálunk mindenkinek, s bárha később is, de mindenki meg fog hozzánk térni.
Annyi kétségtelen, hogy a testvérnemzetek nagy része, különösen köznépe és birtokos értelmisége az, amit hazafipártnak szoktunk nevezni: ez a mienk. E derék, e nemes pártot nekünk, történjék bármi a közeljövőben, végezzenek mások a testvérnemzetek nevében szomorúságunkra másként, elhagynunk vagy föláldoznunk sohasem lesz szabad.









Jókai Mór: Életemből


A királyi estélyenI. BUDÁN
Kétezerötszázan voltunk meghíva, s megjelentünk kétezeren. Hogy a többi ötszáz is miért nem jött el? Azt nem tudom. Azt láttam, mikor Madarász hatalmas filippikáját végezte a jubileum ellen, akkor nyomták a kezébe a meghívót a királyi estélyre. Nem tudom egész bizonyossággal, hogy ott volt-e?
A lépcsőn találkoztam az én kedves barátommal és hajdani fogolytársammal, gróf Zichy Nándorral. A bejáratnál szokás szerint huzakodni kezdtünk, hogy melyikünk bocsássa a másikat elől? - ,,Te főrend vagy." - ,,De te vagy az elsőrendű gonosztevő!" - ,,Igaz, hisz ebben a rendben ballagtunk a tömlöcbe is." - N... barátomnak egy államgazdászati cikke miatt. - Boldog idők voltak azok! Mikor elloptuk a tömlöcből magát a prófuszt, s kinn a Svábhegyen olyan jót tettünk magunkkal, egy-két palack siller mellett, hogy alig találtunk vissza porkolábostól a tömlöcbe. A generális meg azalatt odament, meg akart bennünket látogatni, aztán nem talált senkit, aztán összeszidta a platzkommendánst. A platzkommendáns aztán, mikor megkerültünk, feljött hozzánk, félóráig anekdotázott, s akkor azt mondta: ,,El ne felejtsék önök, hogy én most önöket megdorgáltam." - Csak egy hónapig tartottak e szép napok, a többire amnesztiát kaptunk. Most azt hallom, hogy gr. Z... N.-ral az akkor elengedett 11 hónapot mint pénzügyminiszterrel akarják leültetni. Igazán sajnálni fogom, mert derék ember, s nekem igen jó barátom.
A királyi teremben aztán összetalálkoztunk a hajdani generálisunkkal is, a platzkommendánsunkkal is, s igen örültünk, hogy egymást újra látjuk.
A királyi elfogadóterem bizony nemigen nagyszerű terem, hosszú és keskeny; de jó az nekünk; mert legalább kénytelenek vagyunk egymáshoz közelebb simulni. Nekem az a szerencse jut, hogy csupa püspökök közé kerüljek. A társaság legmagasabb férfia (nem a király, hanem Apponyi Albert képviselőtársam) azzal üdvözöl, hogy: ,,Megkérdeztem már Sennyeitől, vajon jól kitaláltad-e titkos intencióit >>A Hon<< vezércikkében?" ,,No, és bizonyosan azt felelte rá, hogy >>tökéletesen<<" - ,,Kétséget sem szenved."
De íme, egy igazi király is közelít. A zongorakirály Liszt. Egyszerű fekete kabátban, melyet három nagy csillag díszít a mellén, a nyakában pedig egy hosszú láncra függesztve csüng valami negyven érdemrend. Úgy hiszem, egész Európa ott van.
Már most én miről kezdjek el beszélni ennyi főpap között? Elkezdem szidni a tanfelügyelőket. S íme, olyan egyetértés támad egyszerre közöttünk, mint a paradicsomban.
A terem lassankint megtelik, a hőség afrikai; s minden ember prémes mentével a vállán. Két-három ifjú képviselő, aki azt képzelte, hogy itt tánc lesz, fekete frakkban állít be közénk. No, azok kikapnak a miniszterektől. ,,Hiszen nem a ti számotokra volt az odaírva a meghívókra, hogy >>vagy fekete frakkban<<; hanem a horvát képviselők kedvéért."
Fényes egyenruhák, magyar díszköntösök, stikkolt titkos tanácsosi frakkok, lilaszín papi palástok sűrű tömege között utat nyit egy-egy honvédtábornok lángszínű dolmányában. Andrássy Gyula adomázik; könnyű neki: övé Európa, s az nem kér enni. Egyszer aztán hangzik az ajtónállók, rendezők botkopogtatása, megnyílnak az ajtók a királyi lakosztály felől, s ami ekkor történik, az leírhatlan, mivelhogy mi, kik a terem közepén állunk, nem látunk semmit.
Egyszer aztán jön a belügyminiszter a tömegen keresztülúszva; int egyikünknek-másikunknak. Szó nélkül megértjük. Ketten-hárman a koalícióból egymásnak vetjük a vállainkat. Tisza Kálmánt közrevesszük. Simonyi Lajost előrebocsátjuk réstörőnek; hol könyökkel, hol könyörgéssel kivergődünk a tisztásba, s felállunk a félkörben, mely őfelségeik körül eleven falként képződött.
A király honvédezredesi egyenruhát visel; a királyné fehér selyemöltönyt ezüst hímzetekkel; sötétszőke haja egyszerű fürtökbe szedve, s gyémántdiadémmal átszorítva; válldereka gazdagon ékítve brilliánt virágokkal, míg nyakáról smaragd és gyémánt rivière folyik alá, diónyi nagyságú gyémánt csüngőben végződve. De ékszert és gyémánt hímzetet csak addig lát az ember a királynén, amíg távolról látja. Mikor szemben áll vele, a kristályok minden tüze láthatlanná lesz az ő tekintete előtt. Először is a magyar szó igen szépen hangzik a királyné ajkairól, azután nemcsak az ajkai beszélnek, de minden vonása beszél; különösen a szemei. Szemeinkkel is hallgatjuk, mit beszél. Tekintete elhomályosítja még koronája fényét is; nem a királynét látjuk benne, nem a nőt, hanem a nemtőt. Ezt mindenki mondja: ez közvélemény, tehát nem hízelgés. Hozzám e szavakat mondá őfelsége: ,,Régen láttam már önt." Hódolattal viszonzám: ,,Én pedig mindig magam előtt látom felségedet azon pillanat óta, midőn megadatott a kegy szerény munkámat felségednek átnyújthatni." - ,,Ön azóta is sokat dolgozott." - ,,Azt hiszem, hogy porszemeket hordok vele hazám épületéhez." - ,,S ön mentül többet ír, nekem annál többet kell olvasnom." - ,,Felséged az irodalom pártolásában is első asszonya nemzetünknek." - ,,És ön mindig dolgozik?" - ,,Ez az élet rám nézve. - ,,Akkor ön boldog ember." - ,,Ma valóban az."
A királyné kegyteljesen beszélt Tisza Kálmánnal, Simonyi Lajossal, Keglevich Bélával és azután másokkal, akiknek többször is jut alkalom a királyi trón fényénél melegedni. Mi az egyes sugarakat is feljegyezzük, ami nekünk és barátainknak jut belőle.
Még azután abban a kiváló szerencsében is részesültem, hogy őfensége József főherceg, a magyar honvédsereg főparancsnoka lépett hozzám e szavakkal: ,,Én most egészen a jövő században élek, mindennap azt olvasom." - ,,Rettegek, ha arra gondolok, hogy művemet ily kiváló katonai tehetség veszi bírálat alá." - ,,Sőt, énnekem éppen a hadászati dolgok tetszenek benne legjobban. Én egészen hiszem, hogy valamikor fel fogják találni a repülőgépet, s az teljesen megváltoztatja a mostani hadakozási rendszert." És azután őfensége oly kimerítően elbeszélgetett a magyar literatúráról, hírlapokról és írókról, mint akár egy akadémikus. Lapjainkat pedig mindennap olvassa, mint ahogy az akadémikusok nem.
A királyné körüljárta már a cercle-et, s még egy embert akarna látni: Liszt Ferencet.
Azt is előkeresik valahonnan a labirintból.
A nagy maestro, míg áthalad a félkörön, elveszít a nyakláncáról egy érdemrendet, egy gróf felkapja, s utánasiet vele; Liszt rá sem ügyel, mit neki az az egy érdemrend? Észre sem fogja venni, hogy hiányzik a sok közül.
S aztán a nagy maestro azt a barátságot teszi meg velem, hogy éppen mellém áll, míg a királynéval beszél; amiért én hálából elengedek neki egy rossz élcet afölött, hogy franciául beszélt vele.
Ezzel végződik a cercle, a királyi pár visszahúzódik, a vendégsereg az étterembe siet.
Hajdanában a szultánoknál az volt a mérlege a kedvenc sereg, a janicsárok jó vagy rossz kedvének, hogy a feltálalt ,,piláfot" siettek-e elfogyasztani, vagy otthagyták? Meg lehet nyugtatva őfelsége: úgy még janicsárok piláfot soha el nem pusztítottak, mint az ő hívei. Az egyik pohár bordeaux-i meg a másik között azt az adomát hallottam, hogy a király azt kérdezte Ivánka Imrétől, hogy micsoda párthoz tartozik most?
- Én mindenben Ghyczy Kálmán után megyek. - De hátha Ghyczy Kálmán a képviselőház elnöke talál lenni, akkor hová megy ön? - (Nem tudom, hogy úgy volt-e?)
Fél tizenegykor oszlottunk szét; a királyi palotától a György térig, hol a hatszáz kocsi közül ki-ki keresheti a magáét, jó hosszú, sötét út vezet. A sötétben mellém kerül egy hozzám hasonló fekete dókás egyszerű alak.
Ez csak Kerkápoly lehet. Megszólítom.
- Rá sem ismernél az emberre, amióta nagy úr lettél; bezzeg, amíg szegény miniszter voltál, csak megláttál.
- Még szegény miniszter vagyok. Még nem vagyok nagy úr; de az leszek nemsokára.
- Dehogy! Hiszen jönnek már a bizalmi szavazattal.
- Későn jönnek. Már most csinálják jobban, akik jobban tudják. (Megmondta, hogy kik; de nem árulom el.)
Azzal elváltunk. Ő ment haza gyalog.
Szegény miniszter!









Jókai Mór: Életemből


II. BÉCSBEN
Háromezerötszáz vendég, akik közül minden ötödik mágnás, minden tizedik tábornok, minden ötvenedik egykori vagy mostani miniszter és minden századik ismerős. A nemzeti díszruhák s katona-egyenruhák, rendjelmezek, paszomántos frakkok, papi talárok egész tömkelege, amiben a sporadice felmerülő polgári fekete frakk úgy tűnik fel, mint a ragout levesbe esett légy. És mindez behintve a világ mindenféle országainak rendkeresztjeivel és csillagaival. Tökéletes Kis-Európa. Magyar beszéd, német szó, francia, horvát, cseh, lengyel, olasz diskurzus egymással tőszomszédságban. A vendégsereget három különböző kapun és lépcsőn bocsáták be, s esti fél tizenegyig a hölgyek el voltak különítve a férfiseregtől.
Mi, fegyvertársammal, R...y Gidával éppen legelsőknek érkeztünk a várba. Hanem aztán megvolt érte az a jutalmunk, hogy a termeket kényelmesen végignézhettük. Egyszerűek azok, és mégis mennyi pompa! Minden falat remek gobelin szőnyegek takarnak, a monarchia történetét megörökítők. Különösen érdekes az a kép, amelyen Erdély meghódolása a törökök kiűzése után van ábrázolva. Őseinknek az egykorú írók által emlegetett viselete, sajátszerű, kétoldalt kiborotvált s középen üstökös feje, ruhaszabásai, archeológiai gyönyör tárgyai lehetnek.
Csak a főétekfogó mester őexcellenciája volt még a teremben, aki kegyes volt számunkra kinyittatni azokat a termeket, amikben az ünnepelt uralkodó párnak átadott üdvözlő feliratok vannak elhelyezve. Egy negyeddel később már nem lehetett volna azokat a nagy tolongástól leírni. Én azonban ide is magammal hoztam a zsurnalisztát, s a legnevezetesebbeket följegyeztem az elválhatlan könyvecskémbe.
A legelső helyen állanak a mieink: a magyar országgyűlés képviselőházáé, azután jön a püspöki karé, s azután a főrendeké. Valljuk meg az igazat, hogy ezek a legszerényebb külsejűek. Pótolja a jó szív, ami adta.
Mert ami utánuk következik, az valami pompa! Felírtam vagy kilencvenet.
A fiumei album, rubinokkal és almandinokkal kirakva.
A cseh nemesség albuma, rubinokkal és smaragdokkal s közepén ezüst dombormű-csoportozattal.
Mindjárt mellette a szarajevói album, a csillagos és félholdas címerrel zománcban.
Az alsó-ausztriai felirat nagyszerű faragott paliszander szekrényben, ezüst ékítménnyel; fenn egy művészien alkotott szoborcsoportozat tömör ezüstből, egy angyal két népviseletű gyermekkel.
A bécsi kereskedelmi kamara albuma, tömör ezüstlappal.
A morava felirat ezüsttáblával, a sarkain topázokkal és krysoprazokkal kirakva.
Következnek a máltai rend, a karinthi nemesség, az osztrák püspökség, Boczen, a német egylet mindenféle színű: veres, fehér, fekete, zöld, aranyos és ezüstös albumai, amik egyszerűbbek.
Szép kiállítása van az alsó-ausztriai városok albumának miniatűr porcelánfestményekkel.
Azután jött a cseh jegyzői kar albuma, arany táblával; prágai gazdasági egyesület, a Görz és Gradiskai album.
Ekkor látunk csak egy, a mienkhez hasonló henger alakú tokot, amiből Alsó-Ausztria fölirata van kigöngyölítve, csakhogy ez aranyabroncsokkal van ékítve.
A horvát-szalvón album ezüsttáblával.
Következik a bécsi ünnepélybizottság nagyszerű medaillonja ezüstből, Budapest város aranymedaillonja mellett. Amaz művészibb kivitelű.
Igen szép szekrény a tűzkármentő társulatok feliratáé ébenfából, ezüst ékítéssel, szoborművekkel.
Megint jön egy ezüsthenger, a stíriai.
Azután a budapesti album, Zágráb albuma, drágakövekkel, a krakkói egyetemé, a sziléziai ezüstlappal, a troppaui, szintén olyan, a brünni, olmützi, morva, salzburgi ezüst-arannyal, a felső-ausztriai ezüst; azután ismét egy remekmű.
A linzi album, melynek lapja egyetlen fafaragvány, művészi vésmunka.
Cernovic város albuma ezüstlappal.
Prága város albuma fafaragványú borítékkal.
A bécsi urakházáé, aranyszegletű bársonytok. Krajna, fekete, arannyal. Adelsburg, Zára, Grác, Krakkó albumai.
Itt megragadja a figyelmet a pápa két ajándéka. Az egyik saját arcképe, Szoldatics hazánkfiától festve, a másik pedig egy régi remekmű: mozaikkép, a ,,madonna del grand duca e del viaggio", a hajdani toskanai nagyherceg tulajdona, ki azt minden útján magával hordta, s mindig szobájában tartá, az eredetije Rafael műve a Palazzo Pittí-ben.
Azután jön a horvát-szlavón szekrény.
Majd a lembergi album ragadja meg figyelmünket, melynek lapján művészi festményben van föltüntetve Galícia egész néptípusa: elöl három szép parasztleány, oldalt parasztok, egy nemes úr s (fatális véletlen) a nemes úr háta mögött a zsidó, a háttérben várak, lengyel és rutén templomok, Koszak Gyula festménye. A szekrénytok ébenfa.
Azután megint dalmata, ausztriai, s egy sereg cseh album, míg ismét megállít bennünket egy ismerős: a berlini magyar egylet igen ízléses albuma, közepén ezüstpajzsra írva a magyar hódolat.
Az Enns alatti hódoló felirat szekrénye fehér elefántcsontból. Azután Tirolé ébenfából és puszpángból, csupa faragvány, minden érc nélkül. Ezzel ellentétben Bécs városáé, tiszta ezüstből áttört mű, miniatűr zománcfestményekkel.
A Währingi album ezüst angyalok domborműveivel, s ismét egy bécsi album elefántcsontból, miniatűr-festményekkel, az osztrák Lloyd-társulaté miniatűrökkel porcelánon, s a legegyszerűbb: a hadastyánoké; a tornaegyesületé koráll ékítéssel, Ischlé fafaragványokkal, Trieszté aranysarkakkal, s Dél-Tirolé rámában s a sorrendbe elhelyezve Ebensee és még egy csoport minden tok és album nélkül. (Azt hiszem, ezek is épp oly drágák, mint a smaragddal kirakottak.) Egy terem közepén pedig áll az Alpes-egylet virágasztala, virító havasi virágokkal elmésen földíszítve.
Mire ezeket végignézve a termekbe visszatértem, már nem lehetett mozdulni a vendégtömegtől. És már akkor a trónterem is nyitva volt. Egy a budai várlak trónterméhez hosszaságra hasonló, de szélességre kétakkora oszlopzatos csarnok, a háttérben feldíszítve gyönyörű virágcsoportozatokkal. Kétölnyi magas arabeszk, kaméliák, rhododendronok, ritka szép daturák, aphelandrák, jázminok, mind tele virággal, fehér, piros zöld; egész erdő. Mind a mi színeink. A virágok a mi színeinket hordják, ezt nem csinálhatja utánunk a német!
És hozzá ez a tarka mozaik, csupa férfiakból. Legtöbb a lengyel, és a legfényűzőbb is. Bárha R...cs képviselő kollégámnak a mentekötője is tizennégyezer forintot képvisel; de Cs...y herceg gyémánt solitaire gombjait félmillióra becsülhetni. S a tömérdek katonai egyenruha, vegyítve a máltai lovagok lángpiros és arany, s a német rend lovagjai fehér-ezüst jelmezeivel, a püspökök violaszín talárjaival, a diplomaták aranyhímzésű öltönyeivel, amik közül egy sajátszerű pár válik ki a szemlélő előtt. Elválhatatlanok ők, pedig ellentétek. A szerajevói polgármester és a főpap. Amaz mohamedán, feje körül a hét rőf halotti lepel turbánná tekerve, ó-török kaftánban, emez franciskánus főnök, durva szőrcsuhában, török fezzel a fején, magyaros bajusszal az ajka fölött.
A teremben ahány gyertya, annyi ember melegíti egymást. Afrikai hőség van. Végre lehetetlen tovább mozdulni többé, s még valakit látni, a hozzánk szorítottakon kívül. A véletlen egy régi ismerőssel zár össze; regényíró és zsurnaliszta kolléga, tele érdemrendekkel a keble. Ez mindenkinek a nevét sorban meg tudja mondani. Csakhogy én meg azt sorban mind el tudom felejteni.
Végtére is akármilyen fényes társaság legyen is, ha csupa férfiakból áll, szomorú társaság az. Cifra virágedény virág nélkül. S a hőség kezd Nabukodonozor kemencéjével vetekedni. Itt-ott kezd egy-egy titkos sóhajtás hangzani: ,,buffet!"
Most végre megkondul a jelt adó kamarásbot: az uralkodópár jön a belső termekből, hol a diplomatákat, püspököket és a hölgykoszorút fogadta; a három elemet, ami a világot kormányozza. A férfitengerben egy kis meder nyílik, amelyen átkígyózhat az emberfaj szebbik neme (nem a püspököket értem), s ez, mint az Amazon folyamról írják, hogy még a tengerbe ömölve is messze megtartja a kék színét, így vonul keresztül a tarka tömegen, csupa fehér és halavány színű öltöny; keresztül a tróntermen, s végig az albumok termein, s onnan megint vissza.
A fényes menet elején a felséges uralkodópár, a király olyan könnyű, délceg léptekkel, mintha még most is főhadnagy volna, s a királyné ,,Nílus-szín" öltönyében, virágokkal és gyémántokkal ékítve, oly szendén, mint menyasszony korában, s utánuk valamennyi osztrák-magyar főherceg és főhercegnő, az öregektől kezdve a tizenkét évesekig, és az oldalrokonság nagyszámú csoportjai. Itt senkivel sem állnak meg beszélni.
Az én érdemrenddús német kollégám kezdi csábító szavakkal rajzolni előttem a buffet mahomedi paradicsomának gyönyörűségeit. Én nem állhatok ellent; azt hiszem, hogy nagyon jól tudja itt a járást, ő legjobban elvezet. Hiszen nem mondhatom, hogy nem jó helyre vezetett volna. Nagyon is eltalálta. Nyolc egymásból folyó szoba volt csupa udvarhölgyekkel tele, akik ott már vacsorához letelepültek. Egy festői kétségbeejtő látvány. Tengere a selyemnek, fellegei a csipkének, tejútja a gyöngynek és gyémántnak s örvénye a szépségnek! A monarchia előkelő világának minden szépsége és nevezetessége együtt, kép csupa fényből, minden árnyék nélkül. S nekünk ezen a tengeren kellett végigeveznünk. A nyolcadik szobában aztán tudtunkra adták, hogy az átjárás el van zárva a férfi buffethez, vissza kell fordulnunk, s még egyszer átvitorlázni ezeken a tündérgrottákon, amik egy más világ lakóinak szolgálnak rejtekül.
Soha bosszúságért ennyi hálával nem tartoztam valakinek, mint úttévesztő vezetőmnek!
Végre aztán a végtől végig gobelinekkel rakott korridorokon keresztül (amiket egyedül irigyelt a császári Burgtól a cár) eljutunk a hajdani álarcosbálok termeit képező redout-ba, ahol a férfiak étkezőhelye van berendezve, s van szerencsénk Simonyi Ernőt Schmerling lovaggal egy asztalnál pezsgőzni látni, akik közül az első azzal teszi magát ismeretlenné, hogy egy szót sem szól, az utóbbi pedig veres admiráli egyenruhát visel; s kérdezősködésünkre, hogy vajon a paragrafustengeren folytatott tengeri ütközetek emlékére hordozza-e azt, azt a választ kapjuk, hogy ez bizony a prágai lövészegyesület ezredesi egyenruhája.
Végre a magyar miniszterek is megjelennek, az elmaradhatlan bosnyák kérdés kíséretében; s nemsokára élő szemeivel meggyőződhetik a világ, hogy a bosnyák mahomedánok megeszik a sonkát, s megisszák a pezsgőt, és így a pacifikáció tökéletes; ami felől mi sohasem kételkedtünk.
Aztán sietünk haza, s amit a mai gyönyörnap után (ami fölér egy ütközet fáradalmaival) kívánunk a felséges uralkodópárnak, az legelső sorban: ,,nyugodalmas jó éjszakát."









Jókai Mór: Életemből


Az udvari bálról
Míg a nagy márványteremben a tűzvérű fiatalság járta a cigányzene mellett az andalgót és a friss magyart (hibásan csárdást), azalatt a királyné a főhercegnékkel és udvarhölgyeivel félrevonult a ,,fehér terem"-nek hívott palota-osztályba teázni. A táncteremben kizárólag a hölgyvendégeket fogadta. Nehány férfi vendég figyelmeztetve lőn, hogy keresse föl a fehér termet, őfelsége teázás után ott fogadja el őket; azok között volt Tisza Kálmán, Tisza Lajos, gróf Nádasdy Ferenc, Bánffy, a táncrendező és Jókai Mór. A királynő a jelenlevők mindegyikével hosszasabban beszélgetett - kizárólag magyarul -, Jókai Mórt azzal szólítá meg, hogy ,,nagyon régen nem láttam önt", mire önkénytelen volt az író válasza: ,,nekem pedig úgy tetszik, fölségedet látva, mintha az évek visszafelé folynának; fölséged arcán népeinek imája látszik, akik örök fiatalságot könyörögnek az égtől." (A királyné valóban elragadó, bájos jelenség volt mai nap, délceg, de ideges termetével, azzal a leányos mosollyal arcán, azzal a hasonlat nélküli ragyogással szemeiben.) A királynő arról tudakozódott, hogy micsoda művön dolgozik J. most? - mire a kérdezett elmondá, hogy egy új regényének a tárgya az Endre királyunk vezérelte keresztes hadjárat a Szentföldön. Ennek a folyamatján a Tábor hegyének a történetét is adnia kell, mely hegy háromszáz évenkint egészen átváltozott, más emberek, más istenek lakhelye lett, s azokkal együtt más növényzet is díszlett rajta, míg a mostani alakja pusztaság, rom és bozót, Istentől, embertől megfosztott magány; amilyennek azt Rezső főherceg útleírása rajzolja, amit a regényíró kénytelen volt szóról szóra átvenni, hivatkozással. A királyné azután kérdezte tőle, hogy a nyarat hol szokta tölteni? - Füreden. És akkor elmondatta magának a Balaton és vidéke szépségeit; érdekelten kérdezősködve a részletek felől: milyen meleg szokott lenni a Balaton vize? Egészséges-e a lég? A vidék? S fölemlíté, hogy egyszer neki is ajánlották, hogy töltsön ott egy fürdőévadot, de akkor ez elmaradt. - Talán bekövetkezik még! ,,Ha a fölséges asszony meglátná egyszer a Balatont, úgy megszeretné, hogy mindig visszatérne hozzá." - ,,De mikor Gödöllő is olyan szép!" - mondá a királyné, s egész elragadtatással beszélt a gödöllői szemptemberi napok gyönyörűségéről, mennyire szeret az ottani várkastélyban tartózkodni, aminél csak a budai királyi lak kedvesebb. - ,,Kár, hogy olyan szűk" - mondá J. - ,,Hogy volna szűk, mikor itt van az a gyönyörű várkert a tövében; amihez hasonló semmi királyi palotának nincsen; itt örökké szabadnak érzi magát az ember. S hát még ez a fölséges kilátás, ami még nagyszerűbb a Gellért ormáról!" A királyné több ízben fel szokott sétálni a Gellértre gyalog, s onnan gyönyörködik a felségesen elterülő alföldi róna látképén és az ifjú főváros palotasorain. Ezek az ő mosolygását ragyogják vissza. Mennyit köszönhet ennek a szívnek minden, ami másfél évtized óta e látkör alatt kiemelkedett! ,,A viszontlátásig!" - ezzel a szóval bocsátá el a királyné az írót.
A szomszéd teremben egy udvarhölgy, aki legtöbbet élt a királyné környezetében, megismerteté az írót az uralkodónő életrendszerével. Talán húsz év előtt a királyné olyan nagy beteg volt, hogy az orvosok már lemondtak az életéről, ekkor egy régi öreg bajor orvosa, családjának házibarátja, jött oda hozzá. S azt mondá: dobjon ki a felség minden orvosságot az ablakon; tiltsa ki az orvosokat a házából, hisz azok ölik meg; kezdjen új életrendet: menjen a szabad levegőre, lovagoljon és gyalogoljon jó időben, rossz időben, attól meggyógyul. A királyné rászánta magát a heroikus kúrára, s íme, a veszedelmes kórtünetek egyszerre elmúltak, egészségesebb lett, mint valaha volt. Attól az időtől fogva változás nélkül követi ezt az életrendet: az a paripái lába alatt dobogó avar az ő orvosa, a szabad levegő a gyógyszertára, a merész, fáradságos testmozgás az a csodaelixír, mely arcának hajadoni zománcot, tagjainak acélerőt kölcsönöz; keveset eszik, s csak húsfélét, este kilenc órakor már aludni megy, s reggel hét órakor már künn van a fák alatt, télen, nyáron, jó időben és esőben. Azért, akik a magyar királynénak hosszú életet s egészséget imádkoznak, ne sajnálják tőle ezt az egyetlen ártatlan gyönyört, mely az ő életének és egészségének titka.
A fehér terem második osztályában a koronaörökösné, Stefánia főhercegasszony, szintén kegyes szavakat váltott a magyar íróval, kinek már akkor Rezső főherceg elmondá, hogy nemsokára Damaszkuszba fognak utazni; a beszélgetés leginkább ez út körül forgott; aztán áttért a mostani udvari bálra, melyre a főhercegnő megjegyzé, hogy valóban meglepő az az összhangzatos pompa, amit a magyar díszruhák festői változatossága kölcsönöz ennek a táncvigalomnak. Az író sem tagadhatta meg magától, hogy ennyi tömegben csoportosult női és leventei délceg szépség láttára, költői lelkesülésében e szókra ne fakadjon: ,,Bizony, fenséges asszonyom, ezt nem csinálja utánunk Bécs!" A fenséges asszony mosolygott rá; talán meg is bocsátott érte.









Jókai Mór: Életemből


A trónörökös pár elfogadási napja Buda várában
Ezerhatszáz ember volt együtt a nagy trónteremben. Az ország küldöttei minden megyéből, városból, főpapok, arisztokrácia, tekintélyek, népszószólói; ész, birtok, befolyás; a nemzet színének, javának válogatottai egybegyűjtve. Núbiai forróság az atmoszférában. Az ember nem lett volna meglepetve, ha akiket bemenni látott fehéren, kijövet szerecseneknek látta volna.
E sorok írójának kedvezett a gondviselés. Csak két deputációba voltam hivatalos, az egyik a fővárosi képviseleté, a másik a Magyar Tudományos Akadémiáé. Mind a kettőnek külön fogadtatás volt rendelve, az elsőnek az általános fogadások elején, a másiknak a végén, nyájas, hűs, európai éghajlatú termekben. Holtig magasztalója leszek ezentúl minden udvarmesteri hivatalnak.
A magas elfogadási ünnepély a fővárosi küldöttséggel nyittatott meg. A melléktermeken keresztül körüljártuk a nagy tróntermet, s az attól harmadik teremben dél felől lettünk felállítva félkörben, oldalvást az asztal, melyre a főváros ajándéka, a hazai ötvösművészet remekműve volt elhelyezve. A túlsó oldalon a zágrábi küldöttség foglalt helyet, szintén elhelyezve egy asztalon magával hozott ajándékát, egy kövekkel kirakott aranydiadémot. Mi csak egy mentekötőre gondoltunk: a zágrábiak koronán alul nem vágyódnak.
Tisztelet mind a kettőnek!
Rövid várakozás után hangzottak a pálcikárok koppantásai, s a kétfelé nyílt szárnyajtókon keresztül előlebegett a várt tünemény.
Valóban tünemény volt, ifjú férje karján, a költők álma megelevenülten; karcsú tündértermetén az ősmagyar hölgyviselet: fekete bársony vállfűző, arany csipkékkel, elöl szélesen kifűzve gyöngysorokkal, rózsaszín csokros ujjakkal, hasonló halvány rózsaszín öltöny hullámzik alá, hosszan utána arany csipkézettel, szőke göndör fürtös fején fejedelmi pompával eszményített magyar főkötő, az elmaradhatlan csokorral a tetején. A gyöngysorok fényüket veszítik keble hevétől, s ahova kék szemeinek sugara tekint, öröm tavaszodik minden arcon. Egész tekintetében elragadó bűbáj, rózsa arcán boldogságtól ragyogó mosoly, őszinte tiszta kék szemeiben egy szeretetteljes fennkölt lélek kisugárzása. Finom ajkait még eddig csak mosolyogni láttuk. - Az is sokatmondó volt. - De hát mikor megnyíltak, mikor az a mi édes nyelvünk szózata kezdett elzengeni rólok! Mit mondott? Szép volt-e? Azt másutt olvassátok, én csak azt tudom, hogy hogyan mondta. Mintha minden szava a szíven keresztül jött volna, mintha mindig közöttünk élt volna, mintha semmi más nyelvet nem ismerne a mienken kívül: a közvetlen érzés melege érzett egész beszédén. Azt hiszem, oly száraz vagyok már, hogy semmi meg nem olvaszt, s csak akkor kezdtem megbocsátani áruló könnyeimnek, mikor azt láttam, hogy az a többi férfialak is mind a szemeit törülgeti e szavak után. József nádor unokája tudja azt, hogy őt itt mily mélységesen szeretik. És Rudolf trónörökös tudja azt, hogy ez a mélység tele van azzal a mesés kinccsel, ami annál több lesz, mentől többet vesznek fel belőle!
Az üdvözlések után következett a fővárosi ajándék átadása.
A minden nemzeti dicsekvés nélkül remeknek mondható ékszercsoport valóban meglepé a trónörökös párt.
Stefánia főhercegnő igazán nőies, gyermeteg kíváncsisággal vizsgálta össze annak egyes darabjait, kiszedette a menteláncot belőle, s megmagyaráztatta magának, hogy azt hogyan kell viselni; nem titkolta el örömét, forróan köszönte, kedves ajándékul fogadta.
Harsányul, kitörően éljenzett a főváros; nekem összeszorította valami a torkomat.
Azzal átléptek a mellékterembe, s onnan a trónterembe.
,,Isten vezessen!", suttogám magamban. ,,Mert ez bizony nagy és nehéz út lesz. Itt még csak a főváros volt: most következik az egész ország. Mi még csak pohárral töltöttük elétek az üdvözlő nemzet szeretetét; ott tengerszámra találjátok azt fel, s azon vitorlázni lehet!"
Nincsen ott sorfal, emberspalier, nincs kikerített cercle: egy megmozdíthatlan embertömeg az egész, fő fő mellett; nincsenek rendcsináló kamarások, nincs etikettre figyelmeztető udvarmester, egy miniszterelnök és egy zászlósúr az egész kíséret, mely utat vág az élő birodalmon keresztül a trónörökös párnak, s a három kísérő udvarhölgynek, akkora utat, amekkorát az önkényt szétváló férfikeblek nyitnak jöttük elé; összezáródva előttük, utánuk.
Én kívül maradok - odabenn a trónteremben semmi hivatalom -; várom itt biztos menedékben a szállingózó akadémikusokat, s azalatt számítgatom magamban a helyenkint fel-felhangzó éljenzés topográfiájából: ,,most odafenn járnak Zemplénben... most a Tiszavölgyi vármegyékbe jutottak el... most utaznak a szép Erdélyen át... azután fel a Duna mentén: ...már visszafelé jönnek; itt vannak ismét a határon..." Egy udvari inas, akinek a szárnyajtót felnyitni hivatása, a kulcslyukon keresztül figyeli, hogy itt-e a perc az ajtónyitásra? - Sohse nézd, barátom... Meghallod te azt majd mindjárt arról a nagy szóról, ami következni fog.
Másfél óra telt el ez idő alatt.
Előbb egy szép gyermekarcú fiatal kamarás jött ki az ajtón, olyan hevülten, mint aki a csatából érkezett meg, jelentve, hogy vége van a körjáratnak, s azzal szétnyíltak az ajtók.
Dehogy volt még vége. Az ajtóban is körülfogták a főhercegi párt még újabb csoportok, azok között régi ismerősök, akikkel meg kellett állani beszélgetni, feleségét bemutatni, kezeiket megszorítani; ahány lépés, kétannyi kézszorítás, még egymás vállán keresztül is, és benn a teremben a falrengető éljen s ezernyi sastollas kócsagos kalpag lobogtatása... Éppen úgy, mint akárcsak egy képviselő-választási gyűlésen, ahol a ,,tisztelt jelölt" egyhangú megválasztatása kétségtelen.
Végre kilépnek ismét a csendes, hűs terembe, ahol, hogy még hűsebb legyen, tizenkét akadémikus áll félkörben, magas megérkezésükre várva.
A királyfi arca most is ragyog a mosolytól; de valóban a verítéktől is. - Hódító hadjárat nem jár anélkül - s ez az volt. - Ha még őfensége egykori uralkodása alatt is lesz háború, amitől őrizzen Isten, s annak a döntő csatájából diadalmasan fog visszatérni, amit adjon az Isten!, hiszem, hogy akkor is vissza fog emlékezni, hogy a május 19-i diadalnap még ennél is melegebb volt.
Hanem a trónörökösné arcán meg sem látszott a fáradság, oly szelíd, oly derült, oly elbájoló volt, mint a nagy ,,tűzpróba" előtt. És itt következett a mai nap legnevezetesebb, legmagasztosabb jelenete. Több, nagyobb mindannál, ami a nagy teremben végbement.
A Magyar Tudományos Akadémia elnöke, átadva üdvözletét a magas trónörökös párnak, elmondá azután, hogy ez a magyar tudományos társaság a trónörököst mint tudóst, mint írót, a tudományok emberét megválasztotta tiszteletbeli tagjának, s fölkéri ezennel, hogy dicsőítse meg jelenlétével a hazai intézetnek félszázados örömünnepét, mely ittléte alatt fog megtartatni.
A trónörökös válaszát el kell olvasni, mit e felhívásra adott. Egy szó ne legyen ahhoz hozzáadva, ne legyen belőle kifeledve. Elfogadta a meghívást, megköszönte a megválasztást, büszke reá, hogy a Magyar Tudományos Akadémiának megválasztott tagja lehet, s megígérte, hogy az örömünnepi gyűlésre eljövend.
S ez volt a mai nap hallott nyilatkozatok legnevezetesebbike.
Ti, uraim, a nemzet képviselői üdvözöltétek őt mint egykor leendő atyját hazánknak, mi üdvözöltük őt mint addig is e nemzet kebeléhez tartozó testvért, s ő azt viszonzá, hogy büszkén fogja viselni addig is a polgárkoszorút, mit számára polgárérdem szerzett. - S a ,,honpolgár" lehet legalsó cím, de a többi mind ezen nyugszik... Nagyot gondolunk utána, s elfeledünk éljenezni, a szó kevés ide...









Jókai Mór: Életemből


Fogadalmi templomfelszentelés és színházi díszelőadás
A bécsi lapok kivétel nélkül mind a tegnapelőtti főpróbákról tudósítanak: magán az ünnepélyen egynek sem volt szemmel látó képviselője jelen.
És bizony ez nagy hiba. Mert azon, hogy Haydn miséje hogy lett elénekelve, a néptáncok hogy lettek eljárva, nincs mit megörökíteni; ez csak a háttér: az ünnepély maga az, aminek az összbenyomása és egyes momentumai olyanok, aminőket egy negyedszázad csak egyszer hoz a szemlélő elé, s amik érdemesek rá, hogy egy író, egy költő fantáziájával versenyt fussanak, s azt kifárasszák.
Hanem hát az udvarmesteri hivatal nem hívhat meg ilyen ünnepélyekre másokat, mint akik udvarképesek. Még akiknek ezen cím alatt voltak is jogos igényeik, úgy hallom, hogy valami háromszázan lettek visszautasítva a díszelőadásból. Van apprehenzió! Csakhogy háromszáz aranykulcsosnak a lármája mind együtt sem ád olyan nagy hangot, mint három újságíróé.
Ezen segíteni lehetne. Hogyan? Hát csak úgy, ahogy mi segítettünk magunkon. Minden párt beválasztotta a hírlapíróit a képviselőházba, s ezáltal azok előtt egyszerre megnyíltak az udvari szárnyajtók. Megfoghatatlan, hogy a ciszlajtáni képviselőházban egyetlenegy lapszerkesztő sem foglal helyet. A pártok hanyagolják-e el a hírlapírókat, vagy a hírlapírók a pártjukat, vagy mind a ketten egymást? Az eredmény az, hogy a napisajtó éppen ott nem lehet jelen, ahol valami egyéb is volna leírni való, mint a puszta ceremonielle, a szabályra kimért egymás után következése a program számainak, a konvencionátus nyilatkozatok és válaszok, s divatlapszerű leírása a toaletteknek.
Mert azt csakugyan egy negyedszázad látja egyszer, mikor a Habsburg-család összes tagjai és rokonságai együtt egy hosszú csoportban végigvonulnak előttünk; élükön egy igazán szeretett uralkodópárral. Az ünnepelt férj arca a boldogságtól ragyog. Az ezüstmenyasszony tekintete átszellemülten tekint az ég felé; s a sorfalat a templomajtótól az oltárig nem katonaság képezi, hanem hetven püspök! Teljes templomi ornátusában!
Hiszen katonasorfalról is gondoskodott a szertartás rendezője. Hanem ahol a magyar és lengyel deputáció van jelen, ott a ceremónia nem soká marad úr, a szegény katonákat úgy körülfogta az üdvözlő gyülekezet, hogy azok egészen elvesztek benne. A hozzám legközelebb álló őrmester három magyar miniszter meg két országgyűlési elnök által volt cernírozva. Az egyik volt a bécsi Reichsrat elnöke, Rechbauer, akit az igazán ,,amabilis" konfúzió a mi csoportunkba hozott.
Írtak már le templomi ceremóniákat ennél sokkal fényesebbeket. A Vatikán fénykorából elég van feljegyezve kifárasztó pompájával. De itt éppen a ceremónia helyére lépett kedély a feljegyzésre méltó. - A két ország minden népeinek képviselői egymással kölcsönösen ismeretséget kötve, közelbe hozva, összekeverve; még az egyháznagyok is, amint az ünnepélyes körmenetben végigvonulnak a tömeg között, mosolyogva intenek üdvözletet honfitársaiknak, magyar a magyarnak, lengyel a lengyelnek, horvát, cseh, a maga honfitársának. Egy pillanatra elfeledik az eget, s eszükbe jut a haza. Ezt nem látják a loggiák soha!
És azután az a díszelőadás a színházban!
Ki beszélne itt sokat a színpadról? Szép volt minden. Ki-ki énekelte és táncolta a maga nemzete dalait és táncait. Még a magyar szakaszt sem lehetett úgy elmesterkélni, hogy azt ne kellett volna rá mondanunk, hogy mégiscsak ,,legszebb a világon a magyar!" De hát kinek jutna eszébe az előadást kritizálni? Minden jól ment. Az ,,An der Donau" szerzőjének, Saar kollégánknak a versei is szépek, s a Burg-színház első tagjai által kellő hangulattal szavalva - hanem aztán az a látvány, háttal a színpadnak fordulva, ami leírhatlan. Alant a parkett első zártszék-szakasza, ahol mi is helyet foglalunk, túlnyomó tömegben megrakva a ,,fehér néppel", ami ezúttal nem ,,hölgyeket" jelent, hanem tábornokokat, fehér egyenruhákban, tarkítva magyar díszöltözetekkel s a huszártábornokok lángpiros dolmányaival. Keresztek, csillagok özöne a hadászat kitűnőségeinek mellén. A második parketten a küldöttségek csoportjai, az állóhelyeken hátul csupa bécsi egyenruhák.
És aztán az a négy páholysor egymás fölött végtül végig rakva a szépség és a drágakövek pompájában ragyogó hölgysereggel. A női báj ezerszeres sokszorosításban mint egy prizmán keresztül látott tündérkép, melyben minden fő koronát visel, s a keblek hava, mint az alpesi hó, úgy világítja be a termet: tiszta, mint az alpesi hó - a nőerény tündököl alá!
S ahol egy-egy sötét odú szakítja félbe a tündöklést, ott megint olyan férfiak ülnek, akiknek a szelleme ragyog szét az országban; miniszteren, nagyköveten alul egy sincs. A földkerek minden nemzete képviselve van itt, mögöttem két japáni uraság ül, azokon túl egy török meg a bosnyák polgármester.
S még odafönn a legfelső karzaton is csillognak az érdemrendek. S ez csak a ráma. A kép maga középen.
A középső nagy téres páholyban az ünnepelt uralkodópár, gyermekeitől, családtagjaitól környezve; míg a többi nagyhercegek a két színpad melletti udvari páholyt töltik meg családjaikkal együtt.
A vendégsereg igazán vendég itt. Az udvari cselédség minden oldalon frissítőket, csemegehalmazt hord körül, s a szellemi tápon kívül édességekkel is regalírozza a nézőtömeget.
Taps nincs az egész előadás alatt.
Hanem amint egy helyen a színpadi nemtő e szavakat ejti ki, az uralkodó felé fordulva: ,,Üdv neked!", arra rögtön, mintegy varázsütésre felugrik helyéből az egész nézőtömeg, zártszékről, páholyokból, s hátat fordítva a színpadnak, mindenki az uralkodópár felé fordul, s felzendül egy olyan óriási üdvriadal, aminőt sohasem hallottam életemben. S ezért az egy momentumért kellett volna ott lenni mindazoknak, akik a nap eseményeit megörökítni hívatvák; mert ezt nem elég egy embernek leírni, ezt tanúbizonysággal kell erősíteni a napi krónika minden leírójának; ennek a hatását visszaadva versenyezni kellene mindenkinek, akinek szó adatott; mert ez olyan jelenet volt, aminőt nem lehet előre kicsinálni, amire nem lehet összebeszélni, amit még sejteni sem lehet, hogy egy egész csendben ott ülő ünnepi tömeg egy rövid pillanatban, széttörve minden etikett, ceremonielle bilincseit, a maga ösztönéből hangot adjon a szíve érzésének, s mint egy ember forduljon üdvriadallal uralkodója felé. Senki sem menekülhetett meg a nagy jelenet mély benyomása alól.
Bizony mondom, hogy a közelemben ülő egyik szélsőbali deputátus kollégámat is hallottam ,,hoch"-ot kiáltani! Nem árulom el, hogy melyik volt? - Lehet, hogy gyermekei vannak otthon. - Legalább gyanítom, mert cukedliket rakott a mente zsebébe.
Nagy kár volt, hogy ezt a tüneményt rajtam kívül más nem írta le. Rólam azt fogják mondani, hogy álmodtam - és hízelkedem. Pedig kétezer emberrel történt meg.









Jókai Mór: Életemből


Liszt hangversenye
Általában, korrajzi tekintetből, megjegyzem, hogy a zene nálunk nem liberális tantárgy. Petőfi annyira unmusikalisch volt, hogy a színészetet csak azért hagyta el, mert énekelnie is kellett volna: ,,Dejszen fűrészelhet ön azzal a hegedűvel a fülem mellett!", mondá Szabó karmesterének, ki erővel be akarta tanítani valami népdalra - nem megy abba egy hang se bele - Bajza népszerűségének egyik alapja az volt, hogy az operát nélkülözni tudta - Gál József elbeszélése, a ,,Zeneember", a zenekedvelők karikírozásával kapott országos hírre. Deák Ferencet, Ghyczy Kálmánt nem látta senki annyiszor a színházban, ahányszor üstökös csillagot az égen, s aki nem hallotta még Kerkápoly minisztert énekelni, az nem hallott semmit, olyan nincs több. Én voltam oly szerencsés. Aki nálunk zongorázni tud, az abba a hírbe keveri magát, hogy lutheránus; a puritán kálvinizmus még az orgonának is útját állta, ez emlékezetes mondattal: ,,Minek a templomba a duda?" S Magyarország leghíresebb nagy államférfiának egy emlékezetes költségvetés alkalmával ezen szavait jegyeztem fel: ,,Utolsók a komédiások."
Tehát nálunk zenéhez érteni nem liberális dolog; én sem értek hozzá.
Pedig hát a zene a ,,világnyelv". Magyar írónak, magyar színésznek keskeny birodalma van; de a zeneművész az egész világnak szól, s midőn a művelt világ Liszt Ferencet a zenevilág királyává koszorúzza meg, az egész nemzetünkre nézve koronázási ünnepély, mely hazánk autonómiáját bizonyítja.
Egy napon egy levélkét találok asztalomon, tisztelt barátom Orczi Bódogtól, melyben tudatja velem, hogy Dunkl úr nagyfontosságú hazai ügyben kíván velem értekezni.
Mi lehet az?
(Vasútügy. - Nemzeti bank.)
Nem az volt.
Dunkl úr vasútjai a legvékonyabb síneket használják a világon, amiket zongorahúroknak neveznek, azokon szállítja ő szét a világba (a Rózsavölgyi és Társa zenebankár konzorcium cége alatt) a hazai zeneművészet terményeit, s importálja a külföldét. Ez a tisztelt nagycégbirtokos azzal a propozícióval lépett elém, hogy minekutána Lisztnek van egy nagyszerű zenekísérete Bürger Leonorájához, azt pedig Ábrányi Kornél lefordította magyarra, nem volna-e hajlandó Jókainé azt a balladát Liszt kísérete mellett elszavalni?
Elbámultam! Jókainé éppen a konyhára adott ki. - ,,Hát értesz te még ehhez?" - kérdezém tőle. - ,,Megpróbálom" - felelt rá az asszony.
Az ígéret után következett, hogy a szavalmányt és a zenekíséretet össze kellene tanulni a két együtt előadónak. Evégett Liszt meglátogatott bennünket. Egyedül jött. Olyan igénytelen volt megjelenése, hosszú ősz hajával, egyszerű fekete öltönyében, hogy a házmesterné azzal fogadta: ,,Csak jöjjön, bácsi - majd én bevezetem."
Azután bevezette hozzám - én pedig Jókainéhoz.
Hajh, bizony huszonöt éve már annak, hogy ugyanazon deszkákon találkoztak. A viszontlátás igen szívélyes volt. Liszt mentette magát, hogy még mindig nem tud magyarul. Jókainé megfeddte, hogy hát miért nem tanult meg? Liszt erre megfogadta, hogy rögtön hozzáfog, és nyelvmestert fogad. Ez ígérete egy tanú által hitelesíttetve bekönyveztetett.
Hanem hát mi lesz addig? Mi lesz Leonorából? Liszt nem tud magyarul, Jókainé pedig nem tud a zenéhez. Hogy fogják ezek egymásnak megmagyarázni, hol álljon meg a szavaló, hol engedje a zeneművészt egyedül játszani; hol hagyja abba a zenész, s engedje a szavalót beszélni? S aztán meg hol működjenek egyszerre, szavalva, zenélve? Hogy emelje a zenekísérethez a szavaló az indulatkitörésben a hangját, hogy tompítsa a zeneművész a kísértetes elbeszélésnél a zongora húrjait?
(Valaki azt ne higgye, hogy azért, mert zongora van házamnál, én magam tudok zongorázni: a kisleányom tanul rajta.)
Maig sem értem én, hogyan volt? De kétszer fél órai próba után, hol Liszt magyarázta Jókainénak: ,,Most itt jön az asszonyok örömzaja! itt a menyasszony kétségbeesik - itt dobog a halálparipa - itt a rémek táncolnak, itt ropogva süllyed el a halott lovag; itt a szellemek danája!", majd meg Jókainé magyarázta meg Lisztnek: ez a mondás magyarul mit jelent? hogy a második próba után azt mondám nekik: ,,No lám, két lecke alatt Liszt megtanult magyarul, s Jókainé megtanult zongorázni!" Semmi sem könnyebb ennél.
Következett a hangverseny. Ha bekötött szemmel vittek volna a hangverseny termébe, s ott vették volna le a szememről a köteléket, s azt kérdezték volna, hol vagyok? azt mondtam volna: ,,Bécsben." A nagy terem a Hungáriában tömve volt rám nézve idegen alakokkal, fényes hölgykoszorú, urak, bálnak öltözve, főtisztek és nagyszámú főurak (azok miatt még hihettem volna, hogy Bécsben vagyok). - Úgy, hogy mikor gróf Festetics Leó és báró Augusz Antal régi jó ismerőseimet a múlt időkből a sokaságból kiválni láttam, örült a szívem igazán. A zenekedvelők egylete egy más régió lakossága, akik közé én, mint Klimius Miklós estem ,,fel" valahonnan.
A hangverseny művészi részéről nagyon keveset is írok le; csak annyit, amennyit értek belőle: a hatást. A többi közreműködő urak és úrhölgyek, Mihalovics, Dunkl, Jael és neje művészi előadásaik nézetem szerint a legtökéletesebbet nyújtották e nemben. Dunklné asszonyság igen szép érzéssel és csinos dalokat énekelt. Hanem azt azután, ahogy Liszt bánik a zongorával, azt szavakkal leírni nem lehet. Mikor ő arra a sokfogú szörnyetegre ráteszi a kezét, az megszűnik zongora lenni; valami élő csoda lesz belőle, mely haragjában fenyeget, mint az apokalipszis réme ledörg reánk; azután meghunyászodik a rém, s elkezd beszélni lágyan a szív mély titkairól, miknek számára szó nincsen; megfogja a holdsugarakat s a csillagsugarakat, s azoknál fogva közelebb húzza hozzánk az egész mennyboltot; azt hiszem, most mindjárt felrepül (hisz azért Flügelpiano), hanem aztán mikor rágyújt megint a harci indulóra, s elkezdi magyarázni Széchenyi Imre riadóját: akkor meg azt hisszük, hogy a kerekes gép most mindjárt nekigördül, s odakartácsol a... majd kifecsegtem, hogy hová?
Liszt zenéje nemcsak gyújt - de melegen hagy...
Most azután csak a közönségről akarok még szólni.
Ez az idegennek nézett közönség, melyben tíz ismerős arcot nem láttam, minő lelkesedéssel fogadta a mi magyar költészetünket és művészetünket. - Annak a magyar művészetnek és költészetnek a kedvéért hogy átalakította az egész arculatát magyarrá. A hangverseny után a terem újra tömött lett a lakomára ottmaradtakkal, s az álmodások magyar szóval, magyar szívből hangzottak. Becsületes német hazafiak elővették magyar szavaikat, azokban tolmácslák érzelmeiket, az egész zenekedvelők ünnepélye oly magyar jellemet öltött, hogy én most már igazán nem hiszem, hogy - Pesten vagyok. Az Isten tartsa meg őket!









Jókai Mór: Életemből


Amíg a termő rügyből körte lesz, 
vagy mennyi mindenkinek van beleszólása a szegény kertész dolgába
Van nekem egy igen szép növésű körtefám. Entztől vettem. Ha azt mondanám, hogy feljegyzettem a nevét, mikor elültettem, hát senki sem hinné el, azért nem is mondom. Megvallom, hogy nem tudom, minek híják? Minthogy legszebb növésű a többi közt, különös kegyeletben részesült nálam, ami abban áll, hogy minden évben szorgalmasan megmetszettem. A francia is ,,favorit"-nak nevezi azt, amit gondosan metél, csakhogy ő ,,bajuszt" ért alatta.
És ennek a fának egész biográfiájával szolgálhatnék, ha valakinek úgy kellene, mint nekem: mikor még csak négy ága volt, mikor lombosodni kezdett, mikor egy ágát letörte a szél, mikor azt helyrenőtte, mikor egy gyűrűs hernyó jegyajándokát megleltem rajta, mikor az ilonca szivart tekergetett a fiatal hajtásaiból stb., hanem ez nem mulattatna senkit.
Csak ott kezdem, mikor legelőször észrevettem rajta őszi megmetszéskor, hogy termőrügyek mutatkoznak a bogokon. Oh! Az micsoda kertészatyai öröm; az első termőrügyet észrevenni az általunk ültetett fán. Megszámláltam, hány van rajta? Éppen száz volt. Újra megszámláltam: akkor a kabátom szárnyával letörtem róla egyet. Oh, hogy megsajnáltam azt az egyet. Azon gondolkoztam, nem lehetne-e visszaragasztani? Milyen kár! Ebben a rügyben már benne van az egész körte, nem is egy, de legalább hat. Kétségtelenül szagos és cukorízű; húsa, mint a vaj. És letörött. Azt az egy rügyet lenyomtattam valami könyvbe, a fán csak 99 maradt.
Tavasszal újra megnéztem a kis fát, megvolt mind a 99 virágrügy, szépen duzzadt, fejlődött, kifakadt; egy reggel a déli felén levő minden virág kitárta keblét, másnap nagypéntek volt, éjjel jött egy-két fok mínusszal fütyülő szellő, attól reggelre minden olyan virág a fámon, mely már ki volt nyílva, szépen elfagyott, csak az maradt meg, mely elég türelmes volt bimbóban maradni. Tehát maradt már most csak ötven virág a fámon.
No, hanem ezt aztán meg is őriztem.
Reggel, délben, este őrjáratot tarték gyilkosai ellen, és azok voltak sokan.
Először is jött a szürke skarabéus. Ennek a barátomnak az a szíves készsége van, hogy bebúvik a virág kelyhébe, s onnan a jövendő gyümölcs embrióját tisztára kiszedegeti. No, ezt nem csodálom, valami édeset talál benne, s az jól eshetik neki. Dacára a sűrű razziáknak, mégis elpusztította virágjaimnak húsz percentjét.
Amint ennek a szezonja lejárt, akkor jött a lilaszínű ormánybogár. No, már hogy ennek mi passziója telik abban, hogy a gyümölcsnek a szárát ollójával lecsikkentse? Azt csakugyan nem értem, pedig mindennap rajtakaptam egy párt in flagranti. Ez megint elpusztította reményeim 20%-át.
No, már a bátyját, az aranyos szárnyú ormányt becsülöm, mert alighogy az öccsét elvitte az ördög, mikor már a gyümölcs nagyobbodni kezd, ez következik a nyomában, jő egy hosszú fúróval, bele fúr, a lyukba tojását teszi, a gyümölcs megrothad és leesik, s úgy táplálja kikelendő kukacát. Ennek van értelme. E rhinchites anyai szeretetének megint áldozata lett körtéim 20%-a.
Ha jól tudok számítani, akkor már csak 25 körte volt a fámon. Hanem azok nőttek gyönyörűen, a héjuk vastagabb volt már, mint hogy a rhinchitesz vékony fúrója fogott volna rajta, s én már számítgattam magamban, ebből kettőt elküldök Girókutinak, kettőt Entznek, kettőt a ,,Vasárnapi Újság" szerkesztőjének, kettőt megdetermináltatásnak áldozok stb., stb., stb. Ekkor nekijő egy nagy szél, lever belőle tizenkettőt.
Maradt aztán tizenhárom. Ominózus szám.
Azt mondtam, hogy az ormánybogár fúrója nem fog a kemény őszi körtén? De fog ám a rózsabogár harapófogója. Mert a kegyes természet mindenféle vágó, szúró, feszítő eszközökkel látott el különféle fenevadakat, hogy ahol az egyik elvégezte, ott kezdhesse a másik. Íme, nem maradt több körtém a fán hatnál.
Százból hat! Egészen törvényes kamat.
Ezek aztán megértek. Szépen pirosodtak, megnőttek, gyönyörűség volt rájuk nézni; akkor egy szép napon nekik esett a darázs, olyan szépen kirágta a belsejüket, hogy háromnak csak a héja maradt.
De már az utolsó hármat nem engedem! Mit csináltam? Krinolint csináltam a megmaradt körtéknek tüllszoknyából, mindeniket odavarrtam a fához, hogy azt se jégeső, se zivatar le ne verhesse, se semmi ártó bogár meg ne támadhassa.
Egy reggel, mikor felkelek, nézem a fámat, hát nincs rajta több krinolin, csak egy, hanem éppen akkor repül el róla egy sárgarigó. Reggelire megzabált belőle a gazember kettőt. No, megállj, gyere vissza! S még azt írja a rigóról Entz, hogy férget eszik! Eszik bizony azt, amit a féreg meghagyott.
Már most nincs több egynél. Hogy biztosítsam ennek az egynek az életét?
Azt tettem, hogy egy kis sodronykalickát akasztottam a fára, abba helyeztem el a körtét. Na, ehhez már most még a madár sem fér.
Sajnálom, szerkesztő urak, ebből az egyből már önöknek nem küldhetek, mert azt holnap leveszem a fáról, sorba adom a családom tagjainak szagolgatni, azután három napig mindig szagolgatjuk, akkor nevem napja lesz, annyifelé vágom, ahányan megköszöntenek, s azt mindenkinek fennen magasztalni kell. Ez úgy lesz.
Az ám.
Az utolsó körtémet kalickástól ellopta az éjjel valami becsületes ember.
Erre a féregre nem is gondoltam.
*
Most már - negyven esztendő múlva kiegészíthetem ennek a körtefának az életírását. Most is megvan: minden évben gazdagon terem, pompás, jó ízű gyümölcsöt százával. Bizonyosan megsúghatta neki Domora, a kertek védistennője, hogy mit írtam róla ezelőtt negyven esztendővel!









Jókai Mór: Életemből


Bálványosvár a trónörökös főhercegi párnál
A ,,Nemzet" hasábjain jelent meg egy regényem a régi székely-magyar világból, mely iránt (tárgyánál fogva) Rezső főherceg érdeklődött. Saját kezűleg írt leveléből, miket egy író kollégámhoz intézett, tudtam meg, hogy óhajtaná ezt a székely történetet olvasni, amint kapható lesz. Annálfogva kedves kötelességemnek tartottam ezt a regényt a megjelenése előtt magam elvinni a főherceghez, ki azt kegyes volt ma elfogadni, a fenséges asszony jelenlétében.
Mióta legutoljára volt szerencsém a főhercegi párral találkozni, meglepőnek kell találnom a változást, mindkettőnek alakján, arculatán. Rezső főherceg, akinek a megjelenése pár év előtt, bármennyire kordiális és bizalmas volt is, valami katonás levente modort tüntetett fel, most a szívélyességnek egész addig az érzelmes fokozatáig közelít, mely elfeledteti a trónra hivatott ifjút, s a bizalmat kínálja cserébe. Rezső főherceg ,,ma" fiatalabb, mint két év előtt volt. Stefánia főhercegnő pedig, aki akkor egy gyermeteg menyasszony volt, ma valódi eszményképe a nőnek. Arcáról sugárzik a boldogság.
Milyen volt az öltözete? Azt nem tudom. Azt hiszem, fekete és fénytelen. Én csak az arcát tudtam meglátni. Ilyennek festené ihletett művész a jobb idők reményének nemtőjét.
Fényes, nagyméltóságú úri tisztelkedők között, egyedül magam a hétköznapi polgári ruhában, átnyújtottam a magam fegyverét, a könyvet Magyarország egykor leendő uralkodójának, elmondva neki, hogy ez arról a népről van írva, mely a magyar földnek legrégibb lakója, a székely, s melyhez a főherceg annyi szeretettel ragaszkodik, s mely azt a szeretetet bizony megérdemli.
Ekkor azután beszéltetett magának a főhercegi pár általam a Székelyföld természeti fenséges szépségeiről, annak népéről, magas műveltségéről igen hosszasan, élénk kedvet mutatva annak színről színre megismeréséhez.
Rezső főherceg ekkor azt kérdezte tőlem, hogy ez a regény a székely tájszólás szerint van-e írva? Én mondám ő fenségének, hogy a magyar nyelvben nincsenek olyan idiómák, amik irodalmi különbséget okoznának. ,,De mégis vannak egyes szavak, tájszólamok, amik sajátságosak", mondá Rezső főherceg.
Ekkor aztán be kellett vallanom, hogy biz ebben a Bálványosvárban is sok olyan szó és mondás fordul elő, ami még a lexikonokban sem található, mivelhogy nekem a kor hangulatához kellett ragaszkodnom, s mellőznöm nemcsak minden idegen szót, de még az újabbkori fogalmakat is. Annálfogva őfensége, mikor ezt a regényt olvasni fogja, erősen gyakorolhatja magát az uralkodók legfőbb erényében, a türelemben. Nekem ugyan szándékom volt őfenségének ehhez a regényhez egy extra ősmagyar vokabulariumot mellékelni, ha egyenes felségsértésnek nem tartanám, feltenni a magyar trónörökösről, hogy nem tud valamit, s a művemet ,,in usum delphini" előkészíteni; de ha mégis akadályokra találna benne, kegyeskedjék csak egy akkora kis Futtakit, mint a kisujjam, hozzám küldeni, rögtön menesztem fel a szittya szótáramat.
Ezután azt kérdezte a főherceg, hogy hányadik kötet regényem ez már? Mondám, hogy a kétszázötvenedik. Óh, mi kedves volt az őszinte meglepetés hangja a bájos főhercegnő ajkain erre a szóra! Biz, ezt elolvasni is sok, nemhogy megírni. ,,S ezeknek nagy része németre is le van fordítva?" ,,Valami százhetven kötet." ,,És franciára is?" ,,Valami tizennégyféle nyelvre." ,,Eszerint ön korán reggeltől késő estig mindig dolgozik?", mondá a főherceg. ,,Nem én. Csupán délelőtt írok. Minden munkámat elébb a fejemben dolgozom ki egészen, mikor már leülök azt papírra tenni, csak a készet írom le." ,,De mégis sokat kell önnek kútforrások után járni, tanulmányozni, utazni. Azonkívül még az országgyűlésen is van feladata." ,,Most már kevesebb, mint azelőtt, a szónoklatok küzdelme most már a gyakorlati feladatok megoldásának adott helyet." Ekkor azt kérdezte őfensége, hogy ismerem-e Brankovich magyar írót? ,,Igenis, ő fordította fenséged keleti utazásai leírását, ismerem a művet mind a két nyelven, jól van lefordítva." ,,Brankovich tehetséges író?" ,,Igenis. És hírlapszerkesztő." ,,Úgy tudom, hogy szélsőbali." ,,Fenséges uram, mondám, nálunk még a szélsőbal is a lojalitásnak a mintaképe, s amit minálunk szélbalnak neveznek, az Franciaországban konzervatívnak is megjárná. Nálunk minden párt hű és becsülésre méltó." ,,Igaz!"
Ekkor őfensége újra visszatért a székelyekre. Egész kedvteléssel hallgatta, amit felőlük beszéltem.
- Ön többször járt a Székelyföldön?
- Többször bejártam azt költői tanulmányozásból. Székely leány a feleségem is. A képviselői mandátumot is egy székely kerületből nyertem, a mellettem való székely kerület választotta meg Tisza Kálmánt is képviselőnek.
Ekkor aztán beszélt a főherceg Tisza Kálmánról.
Én sem maradtam adós a felelettel a főhercegnek, elhiheti akárki.
Azzal végezte, hogy ,,Csak az Isten tartsa meg őt minekünk sokáig!"
Végül azt mondva: ,,Igen szépen köszönöm önnek ezt a kedves ajándékot, el fogom olvasni", szívélyesen kezet szorított velem (szegény magyar fakó poétával) a legszeretettebb, a legünnepeltebb trónörökös pár. Az Isten tartsa meg őket minekünk sokáig!









Jókai Mór: Életemből


A szellem meghamisítása
A mai kor írói igazán boldogok. Az ő Minervájok oly fegyverzetben szökhetik elő apja fejéből, amilyenben kigondolták. A régibb időkben úgy léphetett csak ki Minerva a szabad levegőre, ahogy a cenzúra uniformírozta. Legtöbbször a fegyvert is le kellett tennie, ha nagyon éles volt, s pajzsán a Medúzafőnek kellemetes arcjátékot kellett mutatnia, hogy senkit meg ne ijesszen.
A cenzor életnek és halálnak ura volt; bizonyos tárgyakról említést sem volt szabad tenni: vallásról, szabadságról, a szabadságharcok eseményeiről, ha néha igen kellemetes modorban, a kicsinyeket szelídítgetve s a nagyoknak hízelkedve.
Gyakran jött azután az író abba a helyzetbe, hogy a kegyetlen cenzorral elkezdett alkudozni. Néha egyetlen szó miatt megtagadta a cenzor a ,,typis admittitur"-t.
A ,,gonosz barát" adomája historikum. A cenzor kiigazította azt ,,gonosz prédikátorra". A ,,barát" ugyan azt jelentené, hogy ,,amicus", de hiába! A közönség azt is érthetné alatta, hogy ,,monachus". S az nem lehet gonosz: a prédikátor az lehet.
Petőfinek el kellett engednie munkáiból egyik erőteljes versét:
Megvetésem és utálatomnak
Méltó tárgya, ember a neved. 
A természet söpredéke vagy te, 
Nem király a természet felett.
A cenzor is ember volt, s ezt a kollektív nótát az emberiség nevében sehogy sem akarta elfogadni.
Kuthy Lajos sok tekintetben zseniális ,,Hazai rejtelmei" el voltak tiltva a kinyomtatástól e frázis miatt: ,,Ha a Bibliaként Isten azt mondta az embernek, hogy: >>Arcod verítékével szerezd kenyeredet<<, az még csak embertelenség volt; de mikor az ember mondja azt embertársának: >>Arcod verítékével szerezd a más kenyerét<<, az már istentelenség." A cenzúra blaszfémiát talált benne - alkalmasint abban, ami az emberről volt mondva -, s Kuthynak más frázist kellett helyébe tenni.
Vörösmarty egyik legszebb költeménye: ,,Egy rabszolga keserve Pompejus sírján", eredetileg: ,,Mikes keserve Rákóczi sírján"; de napvilágot csak ily etiquette mellett láthatott.
Lisznyay török-tatár versei mind a magyar-osztrák témáról vannak írva, fogoly Balassájának keservei az 1849 utáni időket zengik.
Magam is tudnék a hamisításról egyet-mást bevallani. Két novellámat kényszerültem Magyarországról áttenni kit Spanyolországba, kit Mexikóba, s alakjaimból spanyol hidalgókat s rézszínű indiánokat csinálni, akikre azután az idegen ruha s idegen bőr nem is illett semmiképpen. Sőt megtörtént egy négyfelvonásos darabommal, melyet az én kedves barátom, a cenzor nem akart megbuktatni, hogy tehát minden ki legyen expiálva, még egy végjelenést csinált neki.
Be is fűtöttem vele.
Mennyi ideig kellett a közönséget a fehér sorok közt olvastatnom! Még most is megérzik a tollamon ez a félénkség. Hányszor segített ki Róma és Grécia, ha egy kis szabadságeszmére kellett hivatkoznom; s hányszor laktam meg azt a jó Kínát, mikor hazai viszonyokra kellett példálózni.
Hiszen tudjuk, hogy egy időben a ,,Pesti Napló" hirdetett (FK) vezércikkezője, ha valami igazat akart elmondani itthon, beült Schleswig-Holsteinba, s úgy tett, mintha Dániának beszélne.
A cenzúra kényszeríté az írót saját írói egyéniségének meghamisítására.
Senki a hamisítás által többet nem szenvedett, mint a mi Csokonaink.
Az a Csokonai, akit a nyomtatás elénk állít, egy könnyűvérű, néha mámoros, gyakran szerencsétlen szerelmes, sokszor hízelkedő, egy-egy korszakában patetikus filozóf; és mindez egyesült is benne, kivált élte vége felé, mikor a sors kereke lejárta. De hát az ifjúság lángja hol maradt.
A költők nem voltak-e szabadelvűek akkor? Nem rajongtak-e korukat messze meghaladó eszmékért? Oh, igen. Csakhogy azokat a lángokat a cenzúra koppantója szép óvatosan eloltogatta.
Hanem ahová azután a cenzúra veres ónja el nem hathatott, a magánosok írott gyűjteményeiben, ott most is megkaphatjuk Csokonainak, fájdalom, önmaga által, kényszerűségből, a nyomtatásban meghamisított költeményeit a magok eredetiségében, ahogy azok a költő meleg szívéből születtek.
Mily kicsinyes volt az akkori cenzúra akadékoskodásaival! A Békaegérharcban például a nyomtatásban ez van:
E közben a rút habokat 
Mindinkább kezdi nyelni; 
Mord! Rettung! kiáltja sokat,
Senkit sem hall felelni.
A kéziratban pedig ez:
E közben a feldult habot 
Mindinkább kezdi innya; 
Nincs Compostelli Jakab ott,
Sem Sennis Katalinja.[1]
Másutt ugyanazon költeményen a cenzor ,,egy ott hevert ladikot" markoltat fel a hőssel, mi a kéziratban így áll: ,,egy rozzant Nepomukot". Toldy kiadásában már ez utóbbira van visszaigazítva; de Nepomuk szent nevéből még mindig csak két betű áll ott, a többit a cenzor megtartotta magának.
Erős világot vet Csokonai egyéniségére a ,,Konstantinápoly" című költemény, mely atyám írott gyűjteményében két részre szakítva fordul elő; az utóbbinak címe ,,A vallás". Ez is a törökkel takarózik a nyomtatott kiadásban, s maga elé teszi Konstantinápolyt, melyhez pedig se iránya, se irálya nem illik; amaz pedig pajkos szatíra, emez pedig egy emelkedett filozófi költemény, mely kezdődik egy új invocatióval.
S ami fő, a nyomtatásban ki van hagyva belőle az a strófa, mely kétségtelenné teszi, hogy biz ez nem csupán a török vallásra vonatkozik. Az egész így szól:[2]
Denevér babona, bagoly vakbuzgóság, 
Meddig lesz körmöd közt a mindenhatóság? 
Míg ülsz a királyok koronáján, kincsén,
A vitézek karján, a népek bilincsén? 
Míg az emberi nem hajdan a természet 
Együgyű keblében nyugva heverészett. 
Nem emelte még fel kiáltása szavát, 
Hogy keresd a vak éj fiainak javát: 
Boldog volt a világ; a hit és a szentség
Nem volt a legszörnyűbb gonoszokra mentség; 
Állott a természet örök építménye,
Állt az emberiség legszentebb törvénye; 
De mióta annak sok romlást szenvedett 
Oldalába raktad bal madár fészkedet: 
Azóta számodra rakja a lenyomott 
Érzelem aztat a sok fényes templomot;[3]
Azóta adja ki a kenyért házából, 
Kikapván éhhel holt kicsinye szájából, 
A szent névre vágyó balgatag anya is, 
Hogy tudjon mit vágni a dervis foga is. 
Sok bolond kiadja utolsó fillérét,
S letészi a mennynek árendáját, bérét, 
Hogy mikor az oltárt építik számodra, 
Kecskeszőrt vihessen ő is oltárodra. 
Nappali álmodban látsz ezer álmokat, 
Éjjel a népek közt huholod azokat.
Jőj ki a nappali fényre, hadd láthassunk, 
Mennyei képedet látván, imádhassunk. 
Te a vak homályban rakod a templomot 
És onnan igéred a paradicsomot;
Csak bétolongjanak hozzád a moséba, 
Az észt és a virtust hagyod a kordéba'. 
Hát már ha valaki bőjtölget pénteken, 
Hogy éhhel s mezítláb jár a szent helyeken, 
Olyan nagy érdem-e egy két liturgia,
Hogy azzal az ember legyen Isten fia?[4]
Hogy paradicsomba' és mennybe részt vegyen, 
Szükség, hogy skeleton és zarándok legyen? 
Különben nem lehet idvezült törökké,
Ámbár emberséges ember volt örökké. 
Egy paradicsomot csak magának tetet 
Minden nemzet s abból kizár más nemzetet. 
Természet! emeld föl örök beszédedet: 
Mindenek hallgatni fogják törvényedet,
S a kézzel fogható setétség eltűnik,
Az éjnek madara huholni megszűnik; 
Egy jóltevő világ a mennyből kiderűl,
S a sok kigondolt menny mind homályba merűl. 
Ah ti, már is abból fakadt indulatok,
Nyelvemre harsogóbb hangokat adjatok, 
Emelkedj' fel, lelkem! előre, képzelem! 
Mint kiált fenszóval egyet az értelem: 
Azonnal a setét kárpitok ropognak,
A szívről az avult kérgek lepattognak, 
Tárházát az áldott emberiség nyitja; 
Édes fiainak sebeit gyógyítja;
A szeretet lelke a földet beteli, 
Ember embertársát ismét megöleli; 
Eloszolnak a szent és panaszos hangok, 
Boldogító érccé válnak a harangok;[5] 
Azzal sok száz embertárson segítenek, 
Amin most egy cifra tornyot építenek. 
Siess, késő század! jövel, oh boldog kor! 
Én ugyan lelketlen por leszek már akkor, 
De jöttödre vígan zengem énekemet, 
Vajha te csak egyszer említnél engemet, 
Úgy e bajos világ bár rémítne tőle, 
Nemes utálással halnék ki belőle.
Ez magyarázza meg azt az üldöztetést, amiben Csokonainak a saját felei által is részesülnie kellett; azért maradt örökké veszett híre: mert hiszen semmi sem könnyebb, mint egy költőt a társadalom ellenségévé dühíteni.
Egészen nagynak és fennköltnek engedi pedig láttatni Csokonait az a verse, melyet a ,,hadról" ír. Íme, a kézirat szerint annak befejezése. Az eleje a had borzalmait festi, a vége pedig ez:
Minden rendet feljár a szörnyű setétség 
Ijesztő ködébe' a félelem s kétség;
A kirántott kardok csillámló ligete 
A néző szemekre fényes homályt vete; 
A halálnak sok száz cifra mészárosa 
Áldozatjainak nyakait csapdossa; 
Örül, mikor látja, hogy embertársának 
Vércseppjei dühös karjára omlának; 
Hízik az előtte fetrengő jajától
S tiszteletet kíván gyilkos szablyájától. 
Meg ne itéljetek, emberek, ha kérdem: 
Ez-e a valódi virtus és az érdem?
Melyért nagy híre lett sok gyilkos hóhérnak, 
Pennáján az őtet dicsérő Homérnak.
Hát már a gyilkosság, szent egek, isteni 
Dicső virtus? annyi embert öldökleni? 
Az ártatlanoknak felkoncoltatása,
A szelíd városok s faluk feldulása 
Olyanok-e, melyek által lehettenek 
Sok száz gazemberek hérók és istenek? 
Ha valaki megöl egy embert magába; 
Függesztik a Hámán szellős ablakába; 
De akik ezt sok száz ezrekkel cselekszik, 
A nép még azoknak nevével dicsekszik: 
Azt kerékre teszi, a neve pirata;
Ennek örök márvány oszlopot irat a.
Bár hazánk is, melynek minden krónikája 
Még eddig csak ilyen hentesek táblája,
Adna már ezeknél egy szebb matériát: 
Így írhatnék én is dicsőbb históriát.
Minő magas eszmejárás, s minő merészség kellett ahhoz, hogy azon időben, midőn minden nép ittas volt a vértől s harci dicsőségtől, egy költő így arcába merje vágnia világ hatalmasainak az ő megérdemlett ítéletöket.
De nem is olvasható ez az ítélet nyomtatásban, mert a nyomtatásban így végződik a vers:
Nem írhatom tovább reszkető kezemmel, 
Az irtózás elhal képzelődésemmel.
Te, szelidebb Múzsa, fuss el e scénáról, 
Ne gondolkodj ilyen gyász matériáról! 
Vannak Helikonnak csendesebb rózsási, 
Hol zúgnak az édes örömnek forrási:
Itt pengesd az estvén ezüst lantocskádat, 
Elvetvén borzasztó hadi trombitádat. 
Mert ha egy dalomat Rózsi helybe' hagyja, 
Nagyobb vagyok, mint egy Tamerlán hadnagya.
Minő esés ez! Minő foka a megaláztatásnak kellett ahhoz, hogy egy költő szárnya annyira letörjön, hogy azt a dalt, melyet mint sas kezdett, a királyok és hérosok feje fölött csattogva, mint szerelmes veréb végezze, verébnéje előtt fetrengve a porban.
A felszabadult kor valóban tartoznék költőinknek azzal, hogy most, midőn láncok nem terhelik többé a szellemet, szolgáltatna nekik igazságot az által, hogy keresné fel munkáikat meghamisítatlan eredeti szövegeikben, s mutatná be szellemöket ez ő eredeti tisztaságában.

[1] A vízbe esettek védszentjei.
[2] A dűlt betűkkel közlöttek azok, amik a nyomtatásban ki vannak hagyva.
[3] ,,Templomot" helyett a nyomtatásban ez áll: ,,pagodot".
[4] Ez már csak a törököknek szól?
[5] A harangokat a török vallás nem ismeri.









Jókai Mór: Életemből


A Petőfi-megjelenések rejtélyének megoldása
E napokban volt szerencsém egy régészeti kiránduláson együtt utazhatni Petőfi egyik legrégibb és legbizalmasabb barátjával: Bathó Ferencz úrral, jelenleg gróf Károlyi Alajos stomfai uradalmának tiszttartójával, aki a költővel, még mikor az vándorszínész volt, Vácon sokszor megosztotta kenyerét. Később a szabadságharcban mint honvéd együtt szolgált vele Bem alatt; az orosz invázió után pedig mint menekült honvéd Szendreyhez került, Petőfi apósához, s azóta mindig a család legbizalmasabb embere volt, s később rokonságba is jött vele. Petőfivel Marosvásárhelyen találkozott legutoljára, három nappal a segesvári ütközet előtt; egész éjjel együtt volt vele, s marasztotta, hogy ne menjen Bemhez vissza; de nem bírt vele. Reggel 3 órakor Petőfi kocsira ült, s elhajtatott. A vesztett ütközet után tudakozódott Petőfi felől, s többekkel beszélt, akik mind azt mondták, hogy gyalog látták őt futni a kozákok elől. Hogy hová lett, azt senki sem tudta. Mikor Júlia hazajött egyedül, Szendrey kétszáz aranyat adott a leányának, hogy menjen el férjét felkeresni. Az utánjárásnak az lett az eredménye, hogy Petőfiné bizonyossá lett afelől, hogy Sándor elesett, s visszatérve már új férjét mutatta be atyjának, Árpádot, kit Szendrey megkedvelt, s az új házasságba belenyugodott.
Ekkor 1850-ik ápril végén egy hódmezővásárhelyi asszony jött fel a mágócsi pusztára, ahol akkor Szendrey lakott, s Bathóval kívánt beszélni.
Bathó már akkor nem viselte álnevét, ami alatt bujdosott, mert Kende tábornok a vidékbeli honvédeket, szám szerint 34-et, a maga felelősségére szabadon bocsátá.
A vásárhelyi nő azt az izenetet hozta neki egy nála lakó menekült úrtól, hogy az beszélni óhajtana vele személyesen. A vele jött kisleány meglátta a szobában Petőfi arcképét, s gyermeki naiv meglepetéssel mondta: ,,Nini, ez itt annak a bácsinak a képe, aki nálunk lakik." Erre a szóra Bathó rögtőn elhatározta magát, hogy átmegy Vásárhelyre a szállást adó nővel.
Az ott egy kis udvarszobába utasítá őt, ahol egy férfialak feküdt az ágyon, ki az ő láttára rögtön felkelt, és eléje sietett.
Soha ember és ember között nagyobb hasonlatosság nem létezett; ugyanazon arc, hajviselet, szemek, még a Petőfinél oly sajátságos fejfelkapás, mozdulatok, a lépések megnyomása és maga a hang is ugyanaz. És mégsem volt az.
- Mi tetszik önnek, uram? - kérdezé a megérkező.
- Hát nem ismersz rám? Feri! - szólt a rejtélyes alak, kezét nyújtva eléje. - Én vagyok Sándor.
- Uram! - szólt Bathó. - Az igaz, hogy ön oly bámulatosan hasonlít Petőfihez, hogy az embert zavarba hozza; de ön mégsem az. Én őt nagyon jól ismerem, ön rendkívül hasonlít hozzá, de azért mégsem ismerem el annak.
Ekkor a rejtélyes ember elkezdett beszélni mindenféle viszonyokról, amik a Petőfi és Szendrey család között voltak, oly körülményekről, amiket csak a beavatottak ismerhettek; Júliáról, Zoltán fiáról; a debreceni összejövetelükről; együtt utazásukról. Mindent tudott, amit nem tudhatott más, csak Petőfi. És mégsem volt Petőfi.
És amíg beszélt, annyira vitte Bathót, hogy az elkezdett kétségeskedni. Utoljára még a tegezést is elfogadta. Végre Bathó átadott neki húsz forintot, s azt mondta, hogy maradjon itt; ő vissza fog térni Szendreyhez, azzal közölni fogja e titkot, s ha Szendrey is elismeri őt Petőfinek, akkor majd kieszközlik, hogy külföldre kimenekülhessen, ellátják pénzzel, amennyire csak szüksége van.
Ez az ember már azt is tudta akkor, hogy Júlia férjhez ment, s ezzel indokolta, hogy nem akar Szendreyékhez elmenni.
Bathó erre visszatért Mágócsra, s a szintén akkor hazatérő Szendreynek elmondta a vásárhelyi titkot, s kérte, hogy látogassa meg ő is azt az embert, aki oly feltűnő hasonmása Petőfinek, hogy az ember a saját szemei és fülei után sem mer fölötte ítélni.
Akkor este volt már. Csak másnap reggel lehetett Vásárhelyre visszatérni. Mire másodszor is megérkezett a parasztlakhoz Bathó, már akkor a rejtélyes embernek csak a hűlt helyét találta ott. A szállást adó asszony értesítése szerint az, amint megkapta a húsz forintot, rögtön egy pár új csizmát hozatott, azt felhúzta, s azzal úgy elment, hogy vissza sem tért többet. Szendrey megérkeztét már nem akarta bevárni. Ezzel bizonyította be, hogy csaló volt.
De hogy veszedelmesen kellett hasonlítania Petőfihez, azt kétségtelenné teszi, hogy egy oly közelálló barátjával, mint Bathó, képes volt elfogadtatni magát mint Petőfi.
És így már most az is megérthető, amit Katona mérnök beszélt Hazucháról. Ugyanennek az embernek kellett lenni annak is, aki őt Budán megszólítá, s akit Hazucha éppen úgy megemberelt, mint a többiek, akik ez alak által magukat illúziókba hozatni engedték. Ez a legvalószínűbb megoldása a Petőfi-megjelenések legendájának.









Jókai Mór: Életemből


Egy magyar költő életéből [1]I.
A pápai nagy kollégium mellett ott volt egy kicsi fehér ház, abban egy még kisebb fehér szoba, abban a ház kis szobájában szokott összejönni ezelőtt sok-sok esztendővel három fiatal diák, akiknek kicsiny volt ez az egész világ.
Az egyik volt Orlai Samu, a másik Petőfi Sándor, a harmadik voltam magam.
Tizennégy évvel fiatalabbak voltunk a jelennél, s úgy hiszem, hogy az egész világ maga is sokkal fiatalabb volt akkor, mint most.
Mindegyikünknek volt saját kedvenc szenvedélye: Orlaié a költészet, Petőfié a színpad, az enyim a festőecset.
Ha Orlai írt tüneményes regényjeleneteket, Petőfi meg elszavalta azokat, én képeket festettem hozzájuk, s Petőfi szavalásmodora éppoly rendkívüli volt, mint az én kompozícióim. Maga készíté plasztikai szabályait, mint én a festékeimet.
Egymásnak őszinte bámulói voltunk; Orlai megközelíté előttünk Jósika Miklóst, Petőfi is csak egy fokkal állt alább Egressynél; magam is valahányszor a szögleti bolt előtt elmentem, büszkén tekinték a címerül festett magyar kisasszonyra, miért ne tudnék én is ilyet festeni valaha!
Mikor elváltunk, én lefestettem Petőfi arcképét, kicsinyben, olajba; nem tudom, hova lett ez a kép. Orlai emlékverseket írt számunkra, Petőfi könnyekre fakasztott érzékeny szavalatával, s akkor erős fogadást tettünk egymásnak, hogy csak mint nevezetes emberek fogunk összejönni, ha még egyszer találkozunk az életben.
Azután széjjelmentünk a világba, és esztendőkig nem hallottunk egymásról semmit.
Mikor pedig ismét összetalálkoztunk, akkor Petőfi hírhedett költője volt Magyarországnak, Orlai ihletett festész; magam sem tudok róla számot adni, miként történt: ahelyett, hogy ülnék az én kedves mosolygó festékeim között, íme, itt szántom ezt a sok csúnya fekete betűt, s azt szeretném, hogyha most is ott tanácskoznánk abban a kis fehér szobában, hogy mi legyen belőlünk? Orlai írná a szép kedélyes novellákat, Petőfi elszavalná méltóságos tűzzel, én pedig festeném hozzájuk a képeket -
       

[1] Megjelent először 1855-ben.









Jókai Mór: Életemből


II.
Sokan azt hiszik, hogy Petőfi csak szenvelgésből írta azokat a verseket a nyomorról, mely őt környezé. Pedig az mind szomorú való volt.
Ő gyermekkorában igen jó nevelést kapott, mert atyja tehetős ember volt.
Véletlenül családja egyszerre nyomorra jutott; igen-igen szegények lettek; Petőfi sohasem beszélt azon okokról, melyek családját megronták; csupán rokonaitól lehetett megtudni, hogy csalárd adósok megszökése juttatá atyját tönkre, ki valamely alföldi városban mint kocsmáros volt kénytelen élelmét keresni. Egyszer említi csak ,,A jó öreg kocsmáros"-ban:
Háza, kertje, földje, pénze, mindene volt, 
Alig tudta számát ökrének, lovának.
Pénzét a hitetlen emberek csalása, 
Házát a Dunának habjai vitték el. 
Így szegényült el a jó öreg kocsmáros. 
Áldja meg az Isten mind a két kezével.
Még Sándor volt a család egyetlen reménye, neki jó nevelést adtak, lehetett volna belőle ügyvéd, szolgabíró; jó tanuló volt, tanárai dicsekedtek vele; egy szó sem igaz abból, amit ő egy versében írt: ,,Secundába pónált mégis sok szamár professzorom", ő jól tanult, s csak a színpad és a gonosz versek okozták, hogy belőle híres, nevezetes ember nem lett, akit mai napig is megsüvegelnének mind Lacházán, mind Szabadszálláson, mert hiszen neki még most élte virágában kellene lenni; alig volna több harminckét évesnél.
Egyszer azonban úgy elvette az Isten az eszét, hogy iskola helyett színházba kezdett járni, a tudós tanárok bölcs beszédei helyett hallgatta azt a sok helytelenséget, amin a komédiában röhögnek és sírnak a víg és szomorú bolondok; ebből aztán az lett, hogy Sándornak el kellett hagyni az iskola küszöbét. Az atyai ház küszöbe pedig el volt előtte tiltva.
Gyalog bujdosott az ország egyik szélétől a másikig; aki inkább tudott éhezni, mind kérni, meghalni az útfélen, mint hibáját megbánni. Ment, amerre megindult: atyjának átka nem sietteté, anyjának sírása nem lassítá lépéseit. Színpadot keresett, és beállt színésznek.
Nagyon fiatal volt még akkor, s ez a tulajdonság csak a nőkre nézve előny a színi pályán; neki nem jutott egyéb osztály a dicsőségből, mint a színpadra kihordott székek és asztalok.
Nemsokára megtanulta azt, hogy a színház lakásnak nagyon hideg, s a babér olyan ostoba fa, amin semmi enni való gyümölcs nem terem. Később tréfásan beszélgeté el akkori napjairól: ,,rózsa lugosokon háltam és felhőkkel takarózám", értve alattuk a színfali limlomokat, mik párnáját és paplanát képviselték, mikor egyéb szállás hiányában a színpadon aludt.
A nyomor, a kétségbeesés végre nem hagyott más utat számára, mint katonává lenni. ,,Zöldhajtókás, sárga pitykés közlegény." Sohasem vitte odább a közlegénységnél. Furcsa katona is lehetett a jámbor: Horáciusszal a tölténytartóban és Schillerrel a csákójában. Ez a kettő volt akkori tanulmánya. Az őrállomáson, hol az ember olyan egyedül áll, hamar megunhatja magát. Sándor ilyenkor előszedegeté kedvenc poétáit, s a puskát vállára vetve, deklamálva járkált alá s fel az őrhelyen. Mehetett ő tőle azután akárki fia ott keresztül, még ha tábornok volt is, ő senkit sem látott, nem hallott, nem tisztelgett, miatta akár a faköpönyeget is ellophatták volna. Egyszer éppen a felváltására jött káplár azon kapta, hogy az őrállásra elfeledett szuronyt tűzni a fegyverére, hanem ahelyett olvasott. A káplár fogta, és vitte Sándort a kapitányhoz, nem ügyelvén azon szép mondásra, hogy ,,justum ac tenacem propositi virum... non vultus instantis tyranni (magyarul >>káplár<<) mente quatit solida". Ha a kapitány olyan jó ember nem lett volna, be sokszor megjárta volna Sándor azt az utcát, ahol a fűzfavesszők beszélnek, az lett volna aztán igazán: ,,Was der Wald spricht?"
Bizodalmas óráiban sokat elbeszélgetett katonai éveiről, legkevesebb panasz nélkül; csak egy kellemetlen emléke volt belőlök: mikor télen a havat kellett kihordani a kaszárnya udvaráról; ezt szívesen átengedte volna másnak.
Néhány adomát feljegyzek utána, azon furcsán szomorú dolgok közül, amik szegény közkatona fejében megragadnak, aki ezer ismeretlen pajtás közül egyiket-másikat minden ok nélkül megszereti...
...Egy szelíd, jámbor lakótársa volt Sándornak, kit valami vétség miatt hadbíróság elé idéztek. A jó fiú, mikor az első emeletből a másikba kellett felmennie, olyan érzékenyen búcsúzott el minden szobatársaitól, mintha sohasem látnák többet. Azok kacagtak rajta. Hiszen legfeljebb egy pár napi ismeretség lesz belőle a porkolábbal, abba csak nem hal bele. Petőfi azután kikönyökölt az udvarra nyíló ablakon, s ott pipázott a világba; egyszerre a fölötte levő emelet ablakából egy katonai egyenruha forma bukfencezik le előtte, majd kiverte szájából a pipát; utánanéz, csakugyan egyenruha volt, de benne volt maga a katona is, ott a kövezeten még egyet fordult, és azután meghalt. Az ő jámbor szobatársa volt az. Félnapi kurtavasra ítélték, s ő kivetette magát az ablakon...
...A másik pajtásának szeretője volt otthon. Sokat töprenkedett rajta: hátha addig férjhez is megy, amíg ő kiszolgálta az idejét? Mindennap várta tőle a levelet, sohasem jött, a legény mindig sápadtabb lett; pajtásai tréfáltak, ingerkedtek vele, biztatták, hogy ne búsuljon: ,,Más város, más leány!", de a legényt nem vigasztalta semmi. Egyszer új állomásra kellett átvonulniok, útközben a szomorú legénynek hallatlan jó kedve támadt, dalolt, ugrálta a pocsétákat, s kötekedett társaival; ,,Ez a fiú ma vesztét érzi", mondogaták azok magukban. Egy helyen letelepült a zászlóalj pihenni; az út mellett volt egy nagy szőlőskert, a szilva éppen érőfélben. ,,Fogjad csak kissé a puskámat", szólt a víg legény Petőfinek, ,,megnézem, érik-e a szilva?" A fiú sokáig odavolt, már a készülőt dobolták, amidőn sietve jött a szőlőpásztor, s jelenté az őrnagynak, hogy egy katona lopja a szilvát. A katonák odamentek - szegény fiú! Nemhogy a fa gyümölcsét fogyasztotta volna, hanem még magát is odaakasztotta rá szilvának...
...Volt egy nagy korhely fiú a zászlóaljban, férjek veszedelme, menyecskék romlása, ki után minden városból elszökött egy-egy jámbor asszony; ennek olyan volt már a háta, mint a jóféle kordován a sok vesszőzéstől, s megszokta már a botot, úgyhogy még csak meg sem jajdult a harminc alatt. És ez mind a szerelem sebe volt rajta. Gyakran egész éjjel kimaradt a kaszárnyából, nem is mentette aztán magát érte, hanem kiállotta, ami dukált. Egyszer szinte késő éjjel barangolt az utcán; az őrálló észrevette, s rákiáltott, hogy megálljon! A fickó ahelyett futni kezdett, az őr utánalőtt, s a sötét éjszakában vaktában úgy találta, hogy a golyó szívén ment keresztül. Rögtön meghalt - talán egy pár csókért.
Száz ilyen apró jellemzetes kalandot regélt Petőfi katonaéletéből; kár, hogy azokat maga fel nem jegyezte. Egy kellemes emléke maradt fenn ez időkből: egy jó, hű pajtás emléke, ki érzelmét s kenyerét megosztá vele; ezt énekli meg későbbi verseiben annyiszor; ezt halmozza el legőszintébb áldásaival, ezt dicsőíté legtöbbször, midőn az ő nevét már bel- és külföld elismeré, amazét nem említé senki. E név Kuppis Vilmos. Hova lett, mivé lett? Nem tudom. Reménylem, hogy Petőfi áldásai legalább őrajta foganatosak voltak.
Két év múlva kiszabadult a katonaságból Petőfi. Egyik jó szellem a másikat segíti, őt a betegség és elgyöngülés segíté ki innen.
Ekkor még alig volt tizenhét éves - és már obsitos katona. Késő évek után történt, midőn Petőfi már hírhedett költő volt, hogy egy este belép hozzá egy bakancsos őrmester, s illő tisztelgés után kérdi tőle, ha tetszik-e még rá emlékezni. Hogy ne emlékezett volna! Ő volt egykori káplára Petőfinek. Csak azért kívánta őt most meglátogatni, ezen jártában, hogy tisztelkedjék nála, s ha talán megbántotta volna egykoron, ezért tőle bocsánatot kérjen. Petőfi nagy örömmel fogadta a derék hadfit, de még csak arra sem bírta rávenni, hogy nála leüljön; tudja ő, úgymond, hogy ámbár Petőfi sem kapitány, sem tábornok, azért mégis olyan nagy ember, akit neki tisztelni kell. Ezt tartotta Petőfi mindig a legnagyobb hódításnak, melyet versei az emberi szíveken műveltek.









Jókai Mór: Életemből


III.
Az első vers! Az első nyomtatott vers!
Ah! Ezen szó értelméről nincs másnak fogalma, mint a költőnek.
Ami a szerelmesnek az első ,,igen" szó, az ügyvédnek az első kedvező ítélet, az - de hogy az! Százannyi a költőnek az első nyomtatott vers.
Minket is megragadott ez a szent őrültség, mit az udvarias világ költészetnek nevez; Pápán voltunk, diákok voltunk, mi is alkottunk magunknak tudós társaságot.
Hát mi rossz volt abban? Lám, az igazi tudós társaság sem árt senkinek; mi kárt tehetett volna hát a mienk? Neveztük mi azt illő szerénységgel képzőtársulatnak.
Választottunk elnökül egy derék tanárt, aztán alelnököt, jegyzőket, választmányi tagokat, tartottunk gyűléseket, amikben szónokoltunk, úgy, mintha országgyűlésen volnánk, szavaltunk, mint a színpadon, s vitatkoztunk apróságok fölött, mintha igazi tudósok volnánk. Olvastunk fel verseket és novellákat, megbíráltuk, s ami jó volt, azt beírtuk egy nagy könyvbe, melyet híttak érdemkönyvnek. Ebben maig is találni olyan verseit Petőfinek, amik nem láttak napvilágot (értsd napvilág alatt nyomdai festéket).
Ez aktív mulatság a könyvolvasás passzív élvezetével levén összekötve, kicsiny társaságunk közvetlen előmozdítója volt az irodalomnak azáltal, hogy a megjelent jobb műveket megvette, és bámulta.
És mégis akadtak pártosok, kik ez ártatlan mulatságunkat kigúnyolták, s elnevezték szép társulatunkat képzelődő társaságnak.
Hogy sértett bennünket ez a gúnynév! Pedig pecsétje is volt már társaságunknak, melyre nagyszerű géniuszt metszett egy pápai vésnök, nagyobb volt a feje, mint az egész alak; ezzel pecsételtük meg a diplomákat, miket tiszteletbeli tagoknak osztottunk. És mégis kigúnyoltak bennünket.
A gavallérok és a betyárok, ez a két öröklött ellenséges osztálya minden irodalomfélének, kik jobban tartották kávéházban és kocsmában dőzsölni, míg mi szónokolunk és verseket deklamálunk. Pápán iskolai törvény szerint a kocsmázás bírsága volt tíz garas, a kávéházjárásé pedig öt forint, minélfogva a gavallérok még jobban lenéztek bennünket, mint a betyárok.
De ki lett víva nemsokára a társulat becsülete. Minden megelőző hír nélkül, senkitől elő nem segítve, nem híresztelve, egyszerre, mint az üstökös, megjelenik az Athenaeum hasábjain egy vers Petrovics Sándor aláírással (ez volt Petőfi családi neve).
Az pedig nem volt jelentéktelen dolog; akkoriban nem létezett hét szépirodalmi lap, csupáncsak egy, és az is nagyon válogatós volt; szerkesztője Bajza és Vörösmarty.
Ez korszakot képezett társulatunkban. E vers kivívta számunkra az egri nevet. Hogyan? Az Athenaeumban jött ki a vers? Lehetetlen! Pedig úgy van, suttogták mindenfelé, s kezdtek ránk valamit tartani.
- Most már te se nyugodjál addig - szólt hozzám Petőfi, büszke öntudattal -, míg tőled is meg nem jelenik valami.
És azután én sem nyugodtam addig. És azután adtunk ki egy egész könyvet, aminek neve volt Tavasz, Szentmihályi Sándor viselte a költségeit; és ha valaki olvasná azokat a furcsa verseket és novellákat, amik azokban vannak, hogy elmosolyodnék rajtok; én pedig, valahányszor azokat előveszem, mindig valami olyan könnyféle jelen meg a szemeiben; milyen boldogok voltunk akkor!









Jókai Mór: Életemből


IV.
On revient à ses premiers amours. Visszatérünk az első szerelemhez.
Petőfi első szerelme volt a színpad. Ez a kacér kendőzött múzsa, aki a kegyetlent, a szívtelent játssza azok előtt, akik életüket kínálják neki, aki elcsábítja tisztes apák, anyák fiait, s midőn utána bolondulnak, otthagyja őket nyomorban vigasztalan, ki hagyja őket nevetni, lepisszegetni, keresztülbukni, és azután hátat fordít nekik, mint minden kacér hölgy megbukott imádójának.
Mennyivel szelídebb lény vagy te, költészet istennője! Te nem kérded választottaidtól, milyen alakjuk van? Te csak a szellemmel alkuszol, téged érdekelni tud a szép lélek, az ember portetemével és kongó hangjával semmi közöd.
A színi pálya csak töviseit termé Petőfi számára; a rózsákat osztogatta bőkezűleg másnak. Egy-egy megszökött mészároslegény, akinek nyalka termete volt - csavargó, részeges naplopók, kiket dörgő hanggal áldott meg a természet - bohóckodó furcsa pofák, kik szerettek magukból bolondot csinálni a közönség kedveért - cicomázott gavallérok, kiket szép embereknek tartottak a kisvárosi kisasszonyok - szemöldökrángató intrikusok, kik olyan gyönyörűen tudták magukat rossz embereknek álarcozni, hogy minden bolond rájuk ismerjen: ezek és ilyenek aratták a tapsokat, a koszorúkat; Petőfit, a gondolkozó, a művészetben élő, a szenvedélygazdag színészt észre sem vette senki. Szerény alakja, kevéssé színpadi arca, korlátolt hangterjedelme mind nem jó ajánlólevél volt számára. A jobb emberek sajnálták.
Ő otthon, magányában Hamletre készült, és Coriolánra, és a színpadon vendégeket jelentett be, vagy ha nagy szerepet játszott, az a vőfély volt a falusi lakodalomból, vagy az öreg apa a velencei hölgyben, Szökött katonában a nótárius, Learban a király bohóca. Ő mindezeket tagadhatatlanul saját felfogással tudta előadni, de mit használt, ha nem volt bömbölő hangja, mely megrázza a karzatokat, s tapsra kényszerítse a tenyereket.
A színészvilág nem sokat adott rá, senki sem féltette tőle babérait, még azzal is bántogatták, hogy nem ő az a Petőfi, aki ama szép verseket írja, hanem egy másik, ki itt és itt lakik. Az ilyenekért azután a keserűségig dühös volt.
Még jobban fájtak neki az apró szerepek: ami más senkinek sem kellett, azt mind az ő nyakába rótták. Ilyenkor azután megtette azt az apró bosszúállást, hogy a legkomolyabb darabban olyan komikus néma személyt csinált magából, hogy az egész közönség kacagott rajta, s egy ízben, midőn valami gyűlöletes semmiséget kellett eljátszania, azt a tréfát követte el, hogy a lovagköntös mellé kard helyett egy roppant bunkósbotot tűzött fel, s midőn a furibundus hős nekifordul, kiáltván, húzz kardot, gyáva stb., s ő kihúzta a bunkósbotot, olyan kacajt gerjesztett vele, hogy a súgó is belesült a szerepbe. Ezért azután megbüntették öt forintig, amit azonban az igazgató, Komáromi, elengedett neki.
Hát még azután a fizetés! Volt neki huszonnyolc bankó forint proporciója; az a proporció pedig furfangos találmány; ezen az úton ismerkedik meg a vidéki színész Keplerrel és Newtonnal, kivált, mikor azt mondják neki a hónap végén, mint Petőfinek, hogy nemhogy ő kapna valamit, de még ő fizet vissza. Ezt nevezik proporciónak.
Oh, milyen sokszor ébredt fel a szegény színész anélkül, hogy aznap kenyeret sütöttek volna valahol az országban számára, és mégis büszke volt azt tudatni mással, hogy ő nyomorban él.
Ezen a pályán nem volt ránézve semmi javulás; Kecskemétről feljött Pestre; onnan ugyan sok szekér jár fel hetivásárokra, pár forintért el is hozták volna, de az fényűzés lett volna reá nézve; gyalog indult neki a nagy útnak; egy jó kecskeméti ember adott neki egy kenyeret és egy ürücombot, azzal indult meg Magyarország első költője Magyarország fővárosába.
Az úton belebetegedett a fáradtságba, s valahol a pusztán feküdt, talán minden ápolás nélkül. Ott feküdt a pusztai csárdában, elhagyatva és egyedül, s midőn estve eljöttek a csikósok és juhászok, s a hosszú borozóasztal mellett elkezdték énekelni az ő dalait, a szegény beteg költő olyan boldog volt akkor! Ez időben az Athenaeumban olvastuk azt a versét: Hortobágyi korcsmárosné angyalom! S mondogattuk magunkban, be vígan van most ez a Petőfi! Közel volt pedig akkor hozzá, hogy meghaljon éhen és nyomorban.
Pestről is odábbcsalogatta a csalárd szenvedély, ,,benézek Debrecenbe, bolond Istók gyanánt!" Többet vendégszerepelt az országban szanaszét, mint leghírhedtebb művészeink, csakhogy azokat diadal és koszorúk fogadják, ő nyomort és koldusbotot talált.
Utolsó színi fellépése ismét Pesten történt: a Szökött katonában játszotta Gémesit; a csekély siker meggyőzte afelől, hogy a színpad nem az ő hazája. Szavát nem lehetett eléggé hallani, s végül oly zavarba jött, hogy ilyest mondott: ,,tehát Gergely úrfi a menyasszony?" s kiigazítá hirtelen így: ,,Julcsa kisasszony a vőlegény".
Ekkor végre megszánta ama szelídebb nemtő, a költészet: ,,Hagyd te oda azt a hűtlen kacér nőt, maradj te az enyim: az csak sebeket adott mindig, én gyógyítottam be azokat, az kigúnyolt, én felmagasztalálak; az üldözött, én nyugalmat adok, az elvette ifjúságodat, én örökké ifjúvá teszlek!"
Jó, hogy áldott szelleme sugallagát meghallgatá, s egészen az irodalomnak adta magát.
De a kedves chimaerát soha nem tudta elűzni szívéből, s a bájos hűtelent, a ragyogó színészetet még azon percben is megénekelte, midőn az irodalommal szent frigyét megköté.
Madárnyelv nélkül beszélve, midőn a Divatlaphoz beszegődött segédnek.
,,De sorsom egykor még azt mondja, 
Ha majd rám megbékülve néz, 
>>Eredj, ahonnan számüzélek,
Légy ami voltál, légy színész.<< 
Hát addig is, míg újra elzárt 
Mennyországomba léphetek, 
Isten veled regényes élet, 
Kalandok, Isten veletek!"
Mennyi szenvedély, mily rajongó érzés kellett ahhoz, hogy valaki kétévi szenvedés, ínség, lemondás és bosszúság szakadatlan folyamát ,,mennyországának" nevezze, s annak bezárt ajtajához visszasírjon!









Jókai Mór: Életemből


V.
,,Isten veled te elpártolt barát,
Veszett ebként ki szívem megmarád!"stb.
Valami későkori kommentátor igen meg lesz akadva ezzel a verssel, ha ki akarja tudni, mi indíthatta Petőfit e szenvedélyes kifakadásra, e sírhalom, szemrehányás és panaszteljes búcsúvételre? Bizonyosan imádott hölgyét csábíthatta el valaki...
Vagy cserbenhagyta, midőn ínségben volt...
Vagy vakmerő kritikát írt verseire - ez a legvalószínűbb lesz. Csak egy e három közül lehet méltó ok arra, hogy Petőfi ily versekre fakadjon:
,,Nem a legelső rajtam már e seb, 
De egyik sem volt fájóbb, mérgesebb 
A sok között,
Melyet vétkes könnyelműséggel, 
A hűtlenség fegyverével 
Rajtam baráti kéz ütött."
...Elmondom a tragédiát.
A Vasárnapi Újság jelenlegi érdemteljes szerkesztője Pákh Albert, ezelőtt mintegy tizenegy évvel Debrecenben egy úri háznál nagyrabecsült nevelő volt, s már akkor mint igen zseniális fiatalember volt ismeretes.
Egy napon tisztesen öltözött, attiladolmányos ifjú nyit be hozzá, bemutatva magát mint Petőfi Sándort. Az ismeretség két fiatal ember között hamar meg van kötve; mind a kettő tele volt kedéllyel, tele ragyogó reményekkel és szeretettel az egész világ iránt, ahogy szokott húszéves embereknél lenni.
Debreceni föllépte Petőfinek megint nem ütött ki kedvező sikerrel; ott nehány kóbor szellemmel összebeszélt, hogy elmenjenek faluzni, és azután elmentek faluzni, játszani komédiákat pajták és sátorállások dicsőségtelen csarnokaiban.
Pákh Albert megáldotta, megcsókolta útra térő jó barátját, s azután hónapokig nem hallott felőle semmit.
Egy estve, amint hazamegy, a kapu előtt egy sáros, fáradt embert lát ülni, kopott, szakadozott gubában, átázott kalappal, egy nagy vándorbottal kezében.
Alig ismert reá. Petőfi volt. Nemcsak ruhája volt rongyos, ha nem arca is egészen átváltozott, összeesett. Ott várt reá már régóta a bezárt kapu előtt, mert odább menni úgy nem tudott volna, s az egész nagy magyar Jeruzsálemben nem volt ismerőse egyéb.
Pákh szívesen megosztá vele szállását; ott elbeszélte Petőfi, hogy a faluzásban megbetegedett, ruháit kénytelen volt eladni, s becserélni rosszabbakkal, most azután betegen, nyomorultan idevánszorgott a szomszéd városból; legalább ha meghal, lesz, aki eltemeti.
Nem halt meg, kigyógyult. Volt akkor is ott egy színész társaság; annak a jegyszedője volt Bordásné asszonyom, becsületes debreceni polgárnő, az magához vette Petőfit, ápolta, táplálta, gondolván, hogy majd megfizet ez, ha módja lesz benne egyszer.
Így feküdte végig betegen az egész telet, nélkülözve, sanyarogva; meg is emlékezik róla:
,,Jó hogy az embernek csontfoga van, 
Ezt bölcsen rendelék az istenek, 
Mert hogy ha vas lett volna a fogam,
A rozsda ette volna meg."
Csak két mulatsága volt; a színházbajárás, hová Bordásné asszonyom titokban bebocsátgatá, és Pákhkal eltöltött órái.
Itt kezdődik most a tragédia.
Volt Pákhnak egy szép nemzetiszínű szalagja, melyet ő valakitől kapott, s azt Petőfi gyakran kérte, Pákh pedig sohasem adta, mert ránézve az kedves emlék volt.
Egyszer Pákh nem volt odahaza, Petőfi vette a szalagot, s felkötötte azt a kalapjára; gondolta, mint fogja majd vele Pákhot megtréfálni.
Pákh azonban érzékenyen vette a dolgot, s szemrehányó levelet írt miatta Petőfinek, nem is azért, hogy a szalagot elvitte, hanem hogy nyitva hagyta a fiókot, melyben pedig sok fel nem kutatandó irat heverészhetett.
Erre született meg az a veszettkutya vers.
Két nap múlva természetesen mind a ketten átlátták heveskedésük helytelen voltát, s nagy könnyhullatások közt kibékültek, hanem már ekkor a vers megvolt, s Pákh sokkal inkább szépnek és talpraesettnek találta azt, mintsem eltépni engedje, s maga tette azt fel a postára az Athenaeumnak.
Ez ama vers története.
Egy szép reggel az eset után berohan Petőfi Pákhhoz (mindig úgy szokott rohanni, mintha azt a hírt hozná, hogy ég a ház), s megállva előtte, azt kérdi tőle:
- Van-e hozzám föltétlen bizalmad?
Pákh igent mondott.
- De oly nagy bizalmad, hogy még csak kétkedni se tudj abban, amit mondok.
Pákh esküdött, hogy van.
- Akkor vedd a kalapod, és gyerünk.
Hová és mi célból? Arról egy szót sem szólt, csak vezette Pákhot keresztül Debrecen sáros utcáin, míg csak éppen a város végire nem értek.
Ott volt és van most is egy sor rongyos, szurtos ház, azok közt az egyik volt Bordásné asszonyom viskója, ebbe vezette Petőfi a barátját.
Ott lakott ő egy kis szűk szobában, ablakából éppen az akasztófára volt kilátás; kopott pokróccal bekerített ágya fölé volt akasztva egyik felől Hugó Viktor, másik felől Vörösmarty arcképe; a hideg vaskályhát asztalnak használta, melyen írta költeményeit, s olvasta Bèrangert (most már Heine s Bèranger voltak stúdiumai). Meg kell ezúttal jegyeznem, miszerint általában mindazok, kik Petőfit valami műveletlen naturalistának tartották, mind ő saját maga, midőn azt írja: ,,a természetnek tövises vadvirága vagyok én!" nagyon csalatkoznak. - Petőfi nagyon sok önszerezte tudományos műveltséggel bírt, az angol, francia, német és latin irodalom remekeit nagyobbrészt eredetiben olvasá, a külföld hírhedett műbíráit igen jól ismerte, franciául, angolul, németül tökéletesen beszélt, utóbbi években a spanyol nyelvet is elsajátítá; csakhogy ő mindezekkel nem szokott dicsekedni, sőt szerette magát tudatlan embernek mutatni. Könyvtára egy volt a legszebbek közül, melyben Byron, Shakespeare, Bèranger, Hugo, Heine, Lamartine, Schiller (Goethét nem állhatta), Shelley pazar kötéseik által kitűntek. Egy szálláson lakván, gyakran unott könyveinket egymás könyvtárába csempésztük, s mulatságos lehetett egy harmadikra nézve elhallgatni, hogy tagadta el mindegyikünk a subintroduktákat; kié ez a könyv? Az enyim nem - Az enyim sem - Hogy jött hát ide? Én nem tudom, én sem tudom. (Így jutottam többek között Hahn-Hahn Ida műveihez, miket Petőfi csempészett hozzám, orozva és titokban, s miket kétszer loptam neki vissza, harmadszor rajtam maradtak.)
Ott még egyszer megtudakolta Pákhtól, hogy van-e hozzá föltétlen bizalma?
Akkor azt mondta neki, hogy üljön le, és vegyen tollat a kezébe; majd ő diktálni fogja, hogy mit írjon; amint következik:
- Én, Pákh Albert, kötelezem magamat, azon esetben, ha Petőfi Sándor 150 váltóforintnyi tartozását Bordásné asszonyomnak 45 nap alatt le nem fizetné, ez összegig kezességet vállalni, s azt helyette lefizetni. Datum stb.
Pákh leírta és alájegyzé a kezeslevelet. Bordásné asszonyom átvevé azt, és megnyugodott benne.
Pákh maga sem volt valami ragyogónak nevezhető helyzetben, 150 forint összes évi fizetésének háromnegyedét képezte; hogy ezt kockáztassa, a legnagyobb bizalmának kellett lenni Petőfi jó csillagzatához; azért nem lehetett tőle rossz néven venni, ha a megtörtént dolog után megkérdezte Petőfitől: hogy mégis mi úton reméli ez összeget oly rövid idő alatt összeteremthetni? Mi alapja van e reményhez?
Petőfi büszkén tevé kezét egy csomó mindenféle alakú papírra, öntudatteljesen mondva:
- Költeményeim!
Később hozzátevé:
- És ha térden állva kellene is házról házra koldulnom, mégis bizonyos lehetsz felőle, hogy napjára megküldöm az összeget.
Azzal ismét vevé pálcáját és költeményeit, s nekiindulta világnak. Nem volt a zsebében több tíz garasnál.
Míg Pákh ismét keresztülkísérte a városon, egy emberséges vasárus titokban hat ezüst húszast csúsztatott Petőfi zsebébe; ez volt egész útiköltsége Debrecentől Pestig.
Negyvenkét napig azután egy szót sem hallott felőle Pákh. Még csak egy levelet, egy biztató sort sem kapott tőle, azt sem tudta, merre van?
A negyvenharmadik nap kezében volt az egész összeg, Petőfinek egy igen tréfás, bohókás levelével, mintha az egész dolog igen rendes mindennapi eset volna!
(Petőfi általában nagyon szerette a humort leveleiben, s ezt gyakran a levélborítékra is kiterjesztette; egyszer megharagudott rám valamiért, s hozzám intézett levelén ilyen címzet volt olvasható: Jókai Mórnak, legkisebb tisztelet nélkül.)









Jókai Mór: Életemből


VI.
Egy csomó verssel a hóna alatt, az utolsó garassal a zsebében érkezett meg Pestre az árva költő. - Ebbe a nagy Bábelbe, hol rá senki sem várt, ahol sem rokona, sem barátja, sem egy elbúsult vendégszerető hazafia sem várta nyitott kapuval, tárt kebellel; ahol idegen volt ránézve minden ember, vagy aki már egy kicsinyt ismerte, még rosszabb az idegennél.
De - nem jól mondám - hiszen itt lakott a költők Mentora, a minden fiatal tehetségek pártolója, a magyar irodalom édesatyja, Vörösmarty. Nem úgy mehetett-e őhozzá minden ismeretlen, névtelen ifjú költő, kinek a legelső buzdító szóra volt szüksége a nagyvilágban, mintha atyja házához menne? Nem köszönheti-e neki a legelső buzdítás jótékony hangjait valamennyi írója az újabb kornak? Nem segített-e ő mindenkit, kiben tehetséget ismert, emelkedni, megállhatni a költészet útján, nemcsak jó szóval, de tettel is?
Mi volt természetesebb, minthogy Petőfi is legelőször őhozzá fordult. A jó szelíd költőpatriarka nem volt bőbeszédű, nem tudott valakit sok szóval biztatni, de amit mondott szájával, azt érezte szívével. Magára vállalta, hogy Petőfi költeményeinek kiadót fog keresni. Petőfi megnyugodhatott benne, hogy ez nem üres szó, ez nem elnapolási cím, hanem férfi ígérete, mely be lesz váltva.
Volt ez időben egy saját gyűlhelye a pesti értelmiségnek, hova írók, tudósok, ügyvédek, orvosok, művelt polgárok s egyéb efféle férfiak szoktak seregleni, kik nem eléggé mágnások arra, hogy a nemesi kaszinót látogassák, s nem eléggé proletáriusok, hogy kávéházban füstölögjenek; ezt a helyet nevezték nemzeti körnek.
A nemzeti kör akkori jegyzője egy fiatal ügyvéd volt (az ingyen hivatalokkal ilyen hazafiakat volt szokás megtisztelni), neve Várady Antal.
Ha megmondom, hogy Várady volt később Petőfinek azon egyetlenegy barátja, akire soha meg nem haragudott, akivel soha össze nem kocódott; akkor, úgy hiszem, egy tollvonással tökéletes jellemrajzát adtam a derék férfiúnak, kit magam is szerencsés vagyok változatlan barátaim közé számítani.
Egy este a fiatal ügyvéd másik kollégáját látogatva, azt éppen sajátszerű munkában látta elfoglalva; verseket válogatott. Megdöbbentő foglalatosság egy ügyvédtől.
A szoba hátuljában állt egy fiatal, sápadt képű alak, kurta gallérköpenyegben; ki figyelt volna rá?
Az ügyvédtárs kérte Váradyt, hogy tekintsen e versek közé, s mondja meg, mit szól hozzájuk?
Az kivont egyet a sok közül, és az éppen a ,,Disznótor" volt.
- Jaj, be silányság - mondá ez, iszonyúan fitymáló arckifejezéssel.
Az ügyvéd kényszeríté, hogy olvasson el még egy másikat.
Ekkor akadt kezébe a ,,Befordultam a konyhára." Ez már inkább tetszett. Ez jó vers, mulatságos vers.
De még tovább.
,,A virágnak megtiltani nem lehet."
Már ekkor széket húzott az asztalhoz Várady, s maga kérte, hogy hadd lássa a többit.
És egyre nőtt elragadtatása; hiszen ezek remekművek, hisz ez tünemény! Van-e még több? Hol termettek ezek? Ki bír ilyeneket írni?
Az ügyvéd mondá, hogy tekintsen hátra; szerzőjük ott áll.
Ez a szegény rongyos fiú? Kinek halavány orcáin egy színváltozás sem mutatta, hogy az ő verseit ócsárolják és magasztalják füle hallatára?
Ez a szegény rongyos fiú, ez a fakó csalogány az, aki oly bűbájosan énekel?
Minden üres hálálkodás, magasztalás helyett azt kérdezte Várady a költőtől, hogy van-e szállása?
Az ügyvédek mindig praktikus emberek!
- Még nincs - volt a válasz.
- Jöjjön hozzám, egy szobám van, de elférünk benne ketten.
Petőfi keresztül-kasul nézett az emberen; mert mindenkitől nem szokott szívességet elfogadni, s miután jól belenézett, azt mondta, hogy elmegy hozzá.
Nappal az ügyvédnek sok dolga volt, ezt Petőfi jól látta, s azt mondá, hogy neki semmi dolga sincs. Hanem éjszaka, midőn Várady fölébredt, akkor látta, hogy fenn ül, és dolgozik. Nem háborította, úgy tett, mintha aludnék.
Másnap kérdezte tőle, hogy nem lenne-e szíves vele ebédelni? Petőfi megköszönte, már máshova van híva.
Nem volt igaz; az a nap is ebéd nélkül múlt el róla.
Csak nagy unszolásra volt képes Várady pár forintot elfogadtatni vele kölcsön.
Másnap azt is visszafizette Petőfi: éjszaka két költeményt írt, s valamelyik szerkesztőnek odaadta annyi árért, mely éppen elég volt ez adósságát lefizetni.
Mindezek igen aprólékos dolgok, de a költő jellemére oly valódi fényt vetnek, minőt saját naplójából sohasem lehetne kideríteni.
A negyvenöt napból így folyt le tizenöt, csak harminc volt hátra, amidőn egy estve azzal toppan be Várady lakótársához, hogy harminc forintja van nála letéve.
Szép története van e harminc forintnak!
E két hét lefolyta alatt sok kiadó ajtaján bekopogtatott a jó Vörösmarty anélkül, hogy az ifjú költő verseinek keresztapát talált volna köztük. Végre eredeti eszméje támadt; hisz a ,,nemzeti kör" úgyis tudósok tanyája, adja ki e verseket a nemzeti kör!
A jó költő-vezér csak önmagáról tudott ítélni. Váradyval s több irodalompártoló ügyvéddel, orvossal összebeszélve előterjeszté ez óhajtását. E vakmerő indítványra felröffen a nemzeti kör minden toll- és versfaragó tagja, rátámad az öregúrra; mi dolog ez:
,,Költő-dajkák vagyunk-e mi? Versírók kisdedóvója akar a nemzeti kör lenni? Kapaszkodjék ki-ki maga, minket sem segített senki!"
A poéták, írástudók immár megbuktatták volna a jó Vörösmartyt és azt a nehány ügyvédet, aki Váradyval az indítványt pártolá, ha ekkor elő nem állt volna egy emberséges derék - szabómester, s azt nem mondá, hogy ő megbízik abban, miként Vörösmarty rosszat nem ajánlhatott, s ha más nem akad, ő egyedül egymaga viseli a nyomtatási költségeket, még harminc forintot előlegez is a költőnek, hogy élhessen egy ideig.
Ezt a derék kézművest nevezik Tóth Gáspárnak. Aki Petőfit szerette, méltán megsüvegelheti őt, mert ő volt a költőnek első és egyetlen Maecenása.
Három hét múlva azután százötven pengő forintot kapott a nemzeti kör útján Petőfi versei első kötetéért, s napjára kifizeté a Pákh által aláírt adósságot.









Jókai Mór: Életemből


VII.
Nagyon divatos hang mai világban arról énekelni a költőknek, hogy őket milyen rosszul fizetik: nem találom célszerűtlennek e tárgyról nehány adversariát jegyezni fel Petőfinek életéből.
Azon évben, hogy a Pesti Divatlapot Vahot Imre tisztelt barátom megindítá, őt szólította fel segédszerkesztőjének. Bajza, ki valami éppen nem személyes, de tisztán irodalmi polémia miatt Vahottal ellenkezésben állt, maga tanácsolta Petőfinek, hogy fogadja el az ajánlatot, mely Pesten lételét biztosítja.
Petőfi tehát először is minden számába a Divatlapnak tartozott egy verset írni. Másodszor az újdonságokat szerkeszteni, és harmadszor fél mérföldre utazni reggelenként Pestről a Magyar utcából Budára Gyurián és Bagó nyomdájába, s ott végezni a korrektúrát.
És mind e munkáért kapott 400, mondd négyszáz váltóforintot; nem havonként - egész esztendőre.
A jó Petőfi nemhogy kevesellte volna ez összeget, sőt dicsekedve mondá nekem, hogy milyen szép fizetésbe jutott. Szállást is kapott ezenfelül, melynek ablakát félig eltakarta a lépcső; itt írta azt a panaszos verset a naphoz, hogy mért nem akar hozzá besütni? Hisz tudhatná magáról Apolló, hogy a poétának nincs pénze fára és gyertyára.
A korrektúrából még az a mellékakcidenciája volt, hogy ahol lehetett, egy-egy furcsa sajtóhibát csúsztatott be a szövegébe, például ahelyett, hogy ez s ez a párizsi főúr egyik örökösének kétezer livre évi díjt, másiknak háromszázezer frankot hagyományozott, így igazítá ki a mondást: az egyiknek kétezer éves livrét, a másiknak háromszázezer frakkot.
Az ilyeneken azután ő nagyon jól mulatott.
Első nagyobb költeményét, a Helység kalapácsát negyven forintért vette meg tőle Geibel Ármin, János vitézt százért Vahot Imre; egyes verseiért eleinte két forintot adott Frankenburg, Horváth Lázár egy aranyat; később az Életképek szerkesztői másfél aranyat.
Egyszer Petőfi meg akarta tréfálni a szerkesztőket.
Föltette magában, hogy fog rossz verseket írni, igen-igen rosszakat szándéka szerint, s majd azokat elküldi a szerkesztőkhöz, hogy fogják érte összeszidni.
De megjárta, mert mikor rossz verseket akart írni, jókat írt, s minden szerkesztő ráismert a Pönögei Kis Pál név alatt.
Ilyen a fátum, egyik jót akar és rossz sül ki belőle; másik rosszat akar, és nem ért hozzá.
Gazdagság volt ez mind őreá nézve, hisz oly igénytelenül tudott élni. Csak egy vágya, egy óhajtása volt, ha olykor pénz után sóhajtott: hogy szűkölködő szülőin segíthessen vele.
Évek előtt kitiltá őt az atyai szigor a szülői házból, és most arról volt szó, hogy az apát űzik el könyörtelen uzsorások azon házból, fizethetetlen adósság miatt.
Néhány száz forint megmenthette a jó öreget e nyomortól és gyalázattól.
Petőfi erősen föltevé magában, hogy ez összeget megküldi számára, s az erős akarat és a gyermeki szeretet előtt mi a lehetetlen?
Ez időben éppen híre futamodott, valamennyi hírlap sietett hirdetni, variálni, kommentálni, hogy egy gazdag magyar főúr elhatározá magában, miszerint a magyar irodalom lételét biztosítani fogja, nagyszerű áldozatokra készül, sőt már építtetett is egy tornyot a jószágán, amelyet azilumnak szánt jámbor poéták számára, ahol ott ellakozzanak, ő gondoskodván étel-, ital- és csizmáról, s ott énekeljenek, mint boldog fürjek a búzában.
Ez az eszme nagyon magasztaltatott akkor a hírlapokban. Petőfi gondolá, hogy akinek ilyen nagy torony van a fejében, az tán attól sem fog megijedni, hogy őneki ötszáz forintot adjon - kölcsön, egy év alatt pontosan visszafizetendőt.
A főúr különben is jó ismerőse volt Petőfinek, ennélfogva azt válaszolta neki, hogy pénzzel ugyan meg nem vigasztalja, hanem ha tetszik a toronyban lakni, hát ottan szívesen látja.
Mint a debreceni csizmadia mondta a színészeknek: fizetni nem fizetek, hanem a csizmáitokat megrepetáltatom.
Petőfi csak azt sajnálta, hogy minek kért?
Útközben elbúsultában összevetődik egy emberséges könyvárussal, azt kérdi tőle, hogy mi baja? Petőfi mondja, hogy az atyja tönkrejut, és ő nem tud ötszáz forintot kapni, hogy megsegítse.
- Hisz az legkevesebb - mondá a könyvárus -, vannak önnek művei! - És rögtön kifizetett neki 500 forintot, megjelent versei második kiadásáért.
És két év múlva ugyanazon versek harmadik kiadásáért adott neki kétezer pengőt.
Ez a derék pártfogó volt Emich Gusztáv, ki, úgy hiszem, nem is bánta meg, hogy Petőfit megnyeré.
A költőnek csak egy igaz pártfogója lehet, ki előtt meghajolhat, kit, ha hálatelten üdvözöl, el nem pirul bele, és ez a pártfogó - a közönség.
A közönség pártfogása végre képessé tette Petőfit, hogy szülőit magához vehesse, és őket jómódban eltartsa vénségükben. Nyolcszáznegyvennyolcban már öt aranyat fizettek legkisebb verseiért, és őneki akkor is csak egy fényűzése volt: édesapja, édesanyja.
Olyan nagyon szerették egymást ők hárman, hogy amint az egyik meghalt közülök, egy év alatt utánahalt a másik kettő.









Jókai Mór: Életemből


VIII.
Petőfi szerette külsőleg a különcöt játszani. Viseletei mindig olyanok voltak, hogy aki meglátta, vele álmodott.
Majd olyan kalapokat készíttetett, mint egy rézbogrács, csodálatos süvegeket, majd ember nem látta, fül nem hallotta szabású zekéket, dolmányokat virágos atlaszból.
Talán azért tette ezt, hogy a figyelmet magára vonja? Éppen nem; sőt a lehető legnehezebbé tette a vele megismerkedést, hideg, büszke és szótalan volt a többi kalapviselő népek iránt. Valódi keleti büszkeség a frank gyaurok ellen.
Egy időben azt a divatot vette fel, hogy kerek, asztrakán kucsmát hordott, csípőn alul érő prémes mentét, à la Csokonai, és csizmába húzott magyar nadrágot.
E Csokonai-divat idejében járt itt Liszt Ferenc, annak egyik hangversenyén a hallgatók között gyönyörű fiatal hölgyet pillanta meg Petőfi, s egészen elmerengett rajta, úgyhogy azt is elhitte volna akkor, hogy Egressy zongorázik, s Liszt Ferenc szaval.
Körüle álló barátai észrevették elragadtatását, s egy gunyoros fiú a többi közül figyelmezteté őt, hogy ne igen mélyen tekintsen azon szép hölgy szemeibe, mert az ránézve könnyen szomorú szenvedéllyé lehet.
- Miért? - kérdezé a költő büszkén.
- Azon hölgy nem magunkforma szegény legénynek való, mert az K**, a leggazdagabb pesti bankárok egyikének leánya.
Petőfinek büszkesége egészen felháborodott e szavakra. Hát egy költő lelki gazdagsága még csak egymás mellett sem említhető egy bankár kincseivel?
- Azért is nőül fogom kérni e hölgyet! - szólt, amidőn elhagyták a hangversenyt.
Társai azt hitték, hogy tréfál, és nevettek rajta. E kétkedés, e kacaj még jobban elvadította. Másnap felkereste azt a barátját, ki őt a mondott észrevétellel felingerelte, s azt mondá neki, ha meg akarja tudni, vajon Petőfi gyávább-e a kivitelben, mint a beszédben, vezesse el őt a bankárhoz; még ma meg fogja kérni leánya kezét.
Az eleinte azt hitte, hogy Petőfi csak tréfál, s elment vele a bankár ajtajáig, hanem amint látta, hogy ez komolyan szándékozik fellépni, akkor elővette minden rábeszélő tehetségét, hogy őt e szándékáról leverje.
Petőfi kiszakítá magát kezei közül, s belépett a bankárhoz. Hivalatos iratai közt találta az érdemes urat, s minden kerülgetés nélkül bemutatá neki magát, röviden tudtára adva, hogy ő nem egyébért jött hozzá, mint hogy leányát nőül kérje.
A bankár derék, finom úr volt, és amellett művelt, olvasott hazafi.
Mondá Petőfinek, hogy már régóta ismeri műveiből, és nagyrabecsüli személyes ismeretségét; ami látogatása érdemét illeti, arra nézve semmi kifogása nincsen, miután e tárgyban a határozást egészen leányára szokta bízni. E tekintetben tehát csak azon formaságra figyelmezteté Petőfit, hogy legyen szíves magát leánya előtt a család valamely ismerőse által bemutattatni; mindjárt utasítá is őt, hogy ki által?
Azzal megszorítá a költő kezét szívesen, nyájasan; Petőfi vevé a kucsmáját, jó napot kívánt, s úgy elfelejté a dolgot, mintha meg sem történt volna.
Sohasem mutattatá be magát azon háznál. Csupán azt akarta bebizonyítani, hogy volt bátorsága megtenni azt, amit kimondott. Ilyen bohó fiú volt ő, ha megharagították.
Szeretni és gyűlölni a végletekig tudott. Egy futó pillanat elég volt arra, hogy a férfit barátjának, a nőt kedvesének vallja, s egy háborult pillanat ismét elég arra, hogy legkedvesebbjét meggyűlölje.
Máskor is megtörtént vele, hogy egy színielőadás alatt egy kedves művésznővel jutott szomszédságba, az első felvonás alatt megismerkedtek egymással, a másik alatt örök szerelmet vallottak, a harmadikat végig sem várták, hanem siettek a paphoz, s tudtára adták, hogy ők rögtön össze akarnak esküdni: nagytiszteletű Sz...i úrnak szerencséjükre az a felelete volt rá, hogy gyertyavilágnál egybekelni nagy ritkaság, felmentés nélkül nem is megy, tehát menjenek elébb és hozzanak felmentéseket. Míg aztán a felmentés után jártak, a szép kis művésznő is férjhez ment máshoz, Petőfi is egyebet gondolt, s útjaik nem jöttek többé össze.
       
Egy estve érzékeny jelenetünk volt Petőfivel. Az összezördülés okaira már nem emlékszem, csak a kibékülés jut eszembe. Valami apróság lehetett az egész, amin vitatkoztunk; hanem a vita mindig érzékenyebbé kezdett válni. Ő heves volt, én keserű, közel voltunk hozzá, hogy egymást megríkassuk.
E vita alatt Petőfi folyvást nyargalt alá s fel a szobában, s egy hosszú szárú pipából a legkegyetlenebb perzsa dohányt szívta, melynek kiégett hamuját azután koronként kiverte valami arra való edénybe, hogy a padlóba ne tapodja.
Egyszerre a legingerültebb stádiumában a szóváltásnak kénytelen voltam felszólalni:
- Nem gondolnám, hogy a kalapomat rakod tele dohányhamuval?
Odatekinténk. Csakugyan a kalapomat rakta tele hamuval. A nagy dühösködésben nem tudom, minek nézhette?
Mind a ketten elkezdtünk visszatartóztathatatlanul kacagni, s mire magunkhoz tértünk a nevetésből, nem tudtuk, hogy hol hagytuk el a vitát?
Aztán nem is kezdtük újra.
Pedig egy pillanat előtt azon a ponton álltunk, hogy örökre elváljunk egymástól; ami csak évek múlva következett be aztán, és az is csak ügyetlenség volt.









Jókai Mór: Életemből


IX.
Vahot Sándor, a gyöngéd költő széplelkű nejének hasonló szellemű ifjú, gyermeteg testvére költé fel Petőfi szívében a legelső rokonszenv boldog érzelmeit.
Még ki sem volt mondva ez érzelem boldogsága, midőn bánatra vált. Még csak ábránd, még csak titkos óhajtás volt a költő szívében ez a gondolat, midőn a legváratlanabb csapás ezt a szót nyomta rá: gyász!
Etelka meghalt. Meghalt, mielőtt élt volna.
Ne is kereszteltesse senki Etelkának leányát, mert e név viselői korán halnak el. Ez az én vakhitem.
Én láttam Petőfit igaz fájdalmát egy évig viselni. Nagyon, nagyon szenvedett. Évekig gyászolta Etelkát.
Szegény ifjú gyermek, ha ő meg nem halt volna, talán Petőfi is élne most. Talán őrszelleme tudott volna lenni a földön. Így pedig magához szólítá őt, midőn költőjének nem volt mit tenni többé e világon.
A cipruslombok minden sora a legigazabb könnytől van átázva, a legmélyebb, a legtisztább érzelemtől átölelve, elkezdve ama verstől ,,elmondom, mit eddig rejtve tartogattam", egész addig, hogy ,,függ már a lant megérintetlenül".
Ezen sorok Petőfi lelkének legszebb, legnemesebb vonásai - mert legigazabbak.
Emlékezem rá, hogy e halál után két esztendővel, midőn Etelka sírját halála évnapján meglátogatta, feldúlt arccal lépett be hozzám.
- Látod, milyen silány az ember! - mondá csüggedten. - A temetőből jövők, Etelka sírjától; sírtam, mint egy őrült. És amint visszafelé jöttem, egy idegen szép leány jött reám szembe; s amint egymás mellett elhaladtunk, én - utánanéztem! Pedig akkor jöttem a temetőből.
Milyen mély, fenékig tiszta tenger lehetett azon érzés, melyben ily átvonuló árnyék is meglátszott. Minő teljes tele tiszta érzelemmel volt az a lélek, ki szemrehányást tett magának azért, hogy egy szép hölgyre kíváncsian tudott nézni, midőn egy másik sírjától jött, ki azóta rég porrá omlott oda alant!
Etelka halála egészen világgyűlölővé tette Petőfit. A Cipruslombok után nyomban következik ez a vers: ,,Megvetésem és Utálatomnak hitvány tárgya ember a neved!" Ezt a verset ugyan egy korábbi kiadásban a jó öreg Reseta, szelíd, becsületes cenzorunk lealkudta Petőfitől: ,,Lássa ön - mondá a kedves öreg -, én sajnálok öntől egy sort is kitörölni, de ha szeret engem, hagyja ki ezt költeményei közül"; hanem egy későbbi kiadásba ismét be van az téve, s ami utána következik, az mind sötét, vadonat eszmékkel van tele.
Petőfit ez eset elűzte Pestről, újra bebarangolta az egész hazát; most már kényelmesebb úttal, mert mindenütt tárt karokkal fogadtatott, de annál nehezebb szívvel, mert most már volt, ami Pestre visszavonja: egy sír. Imitt-amott írt versei erős tanúbizonyságot tesznek háborgatott kedélyéről, mely csak ott csillapul le néha, midőn a szülői házhoz ismét koronként visszavetődik, midőn anyjának a legtisztább gyermeki szerelmet vallja, midőn vigasztalja, hogy ne aggódjék azért, hogy kenyere oly barna, az mégis jobb ízű, mint másutt bármi lakoma, és amidőn megénekelheti a pusztát, ezt az ő lelkével azonos határtalan képét a szabad, a korlátlan természetnek!
Ez időben találkozott költőtársaival: az ,,erdei lak" költői versenye örökíté e találkozás emlékét.
Azok a dőzs-dalok, miket ez időközben írt, mind olyan szép tarka bokréták, miket örömest szagolgat az ember, amíg meg nem tudja, hogy a temetőből vannak tépve. Csak egy elfájdult, elfáradt erős szenvedély hangjai azok, miknek vígsága alatt mindenütt meg lehet találni a keresztülnyilalló fájdalmat.
,,Kívül a síron nyílik a virág
S belül a sírban féreg és halott van!"
Még amidőn késő-késő idők múlva új szerelme gyöngyeit megírta, akkor is keresztülvillámlott még e fájó gondolat legforróbb ömledezésein.
,,Sírba tették első szeretőmet!"
A szerelem gyöngyei korszakot képeznek Petőfi verseiben, de nem életében; én bizony már azt sem tudom, hogy akihez írva voltak, érzett-e olvasásuk alatt mást, minthogy azok igen szép költemények?
Csokonai Lillája háromszor ment férjhez, s ötven évvel élte túl a költőt.
A költők sorsa, úgy látszik, minden században ugyanaz.









Jókai Mór: Életemből


X.
Egy szép nyári alkonyaton fiatal utazó tért be Szatmár vármegye valamelyik helységébe. Szép, komor hajlású vonásai, színtelen arca, kissé melankolikus szemei s hegyes kis szakálla egyikét képezték azon arcoknak, amiket aki egyszer látott, soha el nem felejt.
Akkor zavaros idők voltak: tisztességes utazónak minden lépten-nyomon igazolni kellett magát. Az ifjú utast is megállítják a falu közepén, s türelmetlen ellenvetései dacára vezetik a faluőrök a jegyzőhöz.
Az ifjú lepattan a szekérről, s megy a jegyző szobájába. Az fiatal, civilizált embernek látszott, talán ügyvédi diplomája is volt; az utazó röviden hitte végezhetni baját azáltal, hogy magát egyszerűen megnevezte előtte:
- Én Petőfi Sándor vagyok, kérem, hadd utazzam tovább.
A jegyző arcán semmi változás.
- Van uraságodnak útlevele? - kérdé megvesztegethetetlen hidegvérrel. - Mert ebben a vármegyében ilyen nevű compossessort nem ismerek.
Petőfi egy percig talán csodálkozott is: ez időben verseit az utolsó parasztkunyhóban éppen úgy ismerték, mint a delnők boudoirjaiban, s arcképe ezernyi ezer példányban forgott a hazában, s íme, itt egy kaputhordó írástudó azt kérdi tőle, hogy ki légyen?
Többet nem szólt, hanem előadta az útlevelét; a jegyző összenézte, ha megegyez-e arca a személyleírással, szépen előttemezte, és visszaadta az iratot. Tessék tovább menni.
Még azon estve egy másik faluig ért. Ott is letartóztatták, s vitték a jegyzőhöz.
Ez egy vén, pápaszemes, roskatag férfi volt, hátrafésült hajjal, akinek a mentéjén meglátszott, hogy Csokonai óta nem változtatta a divatot.
Ennél nem is mutogatta be magát a költő, hanem csak elővette útlevelét, s átnyújtá szó nélkül.
De amint beletekintett az öreg, kihullott kezéből az irat, s örömtől reszkető hangon kiálta fel:
- Ön Petőfi? Oh, áldott az óra, melyben nemzetem nagy költőjét láthatom!
És azzal átölelte a költőt, s oly jólesett neki, hogy örömkönnyeit keblére sírhatta, a költőnek talán még jobban. És azután egy tappot sem bocsátá őt tovább, hanem ott kellett neki maradni nála reggelig, s midőn eltávozott onnan, a legőszintébb áldás kísérte őt ismeretlen útjára. Ennek az öregnek az áldása kísérte őt talán legtovább.









Jókai Mór: Életemből


XI.
Semmi sem oly megdöbbentő az eszmélni szerető olvasóra nézve, mintha most végigolvassa Petőfi verseit, s majd itt, majd amott akad amaz erős sejtelmeire azon gyászos végzetnek, mely őt utolérte.
Az ember el-elborzad bele.
A halál sejtelme, a halál előérzete mindenütt.
Szüntelen ugyanazon véres szomorú kép, melyet utóbb ideáljává tett, s szerelmes lett bele. Ezek a költői lélek próféciái!
,,Tudom azt az egyet,
Hogy nem soká élek"... 
 - - - - - - - - - - - - - - - - - - - - 
,,Hogy ha én majd meghalok, 
Nem leszen kő síromon..."
 - - - - - - - - - - - - - - - - - - - -
Valóban nincs sírjának emléke.
 - - - - - - - - - - - - - - - - - - - - 
,,Most gomblyukamban a virág, 
S ha újra zöldül a világ,
Talán sírom halmán fakad."
Ismét odább:
,,Ha az Isten ekép szólna hozzám, 
>>Fiam, én neked megengedem,
Hogy úgy halj meg, mint magadnak tetszik.<< 
Erre kérném akkor Istenem:
... hogy tavasz legyen,
Harc tavasza, hol rózsák teremnek, 
Veres rózsák férfi kebleken,
S lelkesítve zengjenek a harcok 
Csalogányai, a trombiták.
Ott legyek s az én szívemből szinte 
Nőjön egy halálos vérvirág."
Távolabb egyre sötétebben:
,,Ha meghalok, ha megfagyok: szememre 
Megkönnyezetlen szemfedő borúl,
S ültetni nem fog senki egy virágot 
A sírra, a mely rajtam domborúl. 
Nő ott a kóró, mert meg nem tapossa, 
Nem jő megnézni senki síromat..."
Ismét tovább:
,,... Te fergeteg jöjj...
S szórd el csontommal hírem, nevemet, 
Ne tudja senki sem, hogy egykor ilyen 
Megátkozott teremtmény létezett!... 
 - - - - - - - - - - - - - - - - - - - - - 
Véres napokkal álmodom,
...Ha megfagyok, ha meghalok 
... a csatatéren..."
És legvégre:
,,Egy gondolat bánt engemet, 
Ágyban, párnák közt halni meg... 
...Ne ily halált adj Istenem...
... Ott essem el én 
A harc mezején,
Ott folyjon ez ifjui vér ki szivembül 
S ha ajkam... végszava zendül 
Hadd nyelje el azt az acéli zörej,
A trombita hangja, az ágyúdörej, 
S holttestemen át
Fujó paripák
Száguldjanak...
S ott hagyjanak engemet összetiporva..."
E véres sejtelemmel teli verset ő írta 1846-ban, mély béke idején, viruló ifjúság korában, menyegzője küszöbén.
És úgy lőn, ahogy kívánta.
Hat év óta hat különböző esetét hallottam halálának.
Mindegyik elbeszélő merőben ellenkezett a másikkal, s bizonyítá a magáét. Hat közül öt tehát nem mondott igazat, én még azt is merem állítani, hogy a hatodik sem mondotta azt.
Nem látta őt senki meghalni. De annyi bizonyos, hogy meghalt. Hol és mi úton? Melyik virágot táplálja porló hamvaival? Nem tudja senki; elmúlt, elenyészett, mint a vihar, melyről nem tudni, honnan jött és hova lett? Nem tudja senki más, nem is kérdezi más, csak az esti szellő, viharos lelkének szelídebb testvére, mely eljár a természet költőjének hamvaihoz, fülébe sugdosni:
,,Porladozzál porló szeretőddel!"









Jókai Mór: Életemből


A jó öreg asszony[1]
Régen, régen volt biz az már!
Mikor engem legelőször az iskolába vittek.
Csak éppen akkora fiú voltam, hogy éppen kilátszottam a földből, s elbírtam a zsoltárt, ha két kézre fogtam.
Maig is emlékezem azokra a benyomásokra, sohasem is fogom elfeledni.
Elvitt jó apám kézenfogva egy nagy rettenetes épületbe, aminél iszonyúbb palotát képzelni sem lehet. Nagy vastag falai voltak az épületnek, magas márvány lépcsőkön kellett felkapaszkodni az erős vasajtóig, úgy jutottunk egy hosszú, iszonyatos folyosóra, aminek lehetetlen volt belátnia végét.
A hosszú folyosón kettős ajtók voltak jobbra-balra, amiken keresztül rejtelmes silabizálás félelemgerjesztő hangjai szivárogtak át; az emeletbe vivő lépcsőn, mely a diák klasszisok ismeretlen titkaiba vezetett fel, öregdiákok csörtettek alá, kik végezték a leckét, s mentek hazafelé, roppant könyvcsomókkal hónuk alatt.
Oh, mi óriások voltak énelőttem ezek az öregdiákok, mennyit tudhatnak már ezek, amit én nem tudok!
A folyosóra nyíló ajtók egyikét azután felnyitotta jó apám előttem, s kezemnél fogva előre bocsátott.
Háromszáz gyerek ült odabenn harminchárom padon, mind olyanok, mint magam. Rettenetes egy ország, ahol csupa gyerekek laknak! A falon egy óriási tábla; arra írva szörnyeteg nagy betűk, azokra mutogatott egy fölséges tekintetű férfi nagyszerű pálcával, a gyermek-tábor pedig mondta rá: ,,ába ab vas kalap, ha megütöd, megharap!"
Amint meglátott bennünket az a méltóságos nagy úr ott a tábla előtt, hóna alá fogta a pálcáját, elénk jött, köszöntött; áldott jó apám elmondta neki, hogy újoncot hozott a számára: ne sajnálja velem az ő fáradságát.
A nagybajuszú férfiú megsimogatá simára nyírt lenhajú fejemet, s kérdezé, hogy hívnak?
Én mondám, hogy ,,Móric".
Ő elmosolyogta magát rajta. Furcsa egy név. Én szégyenlettem magamat. Ezek a fiúk bizonyosan csúfolni fognak érte: hogy is hívhatnak valakit Móricnak és nem Antalnak, vagy Jánosnak, Istvánnak, Károlynak s egyéb rendes nevezetűnek?
Egy ideig csak néztem, hogy vajon édes apám is itt marad-e velem? És amint azután láttam, hogy ő valóban eltávozik, és engem itthágy egyedül ebben az ismeretlen nagyvilágban, ahol mindenki rám néz, s senki sem ismer, s senki sem szeret, akkor valami úgy elszorult bennem, hogy csak egy kicsinyt biztatni kellett volna, hogy sírjak; megtettem volna.
A nagy férfiú, akit a többiek, ujjaikat feltartva, úgy hívtak, hogy ,,rektor úr", a folyosóig kikísérte jó apámat, onnan azután visszatért, s engem beültetett a második padba egy kaputos meg egy mezítlábos fiú közé: a mezítlábos volt az első, mert itt érdem szerint járta a rang; és az egész első padban előttem sokkal több volt a pőre gatyás fiú, mint az úrfi. Oh, az én nagybajuszú emberem részrehajlatlan bíró volt a maga országában.
A mezítlábos fiú ott mellettem komoly, illedelmes személy volt; előtte a padba volt szúrva szeges végivel a kalamáris, amiből mártogatott, s szorongatott erősen két línea közé gömbölyű betűket, hogy szeme-szája járt a nagy igyekezet miatt.
Hanem a kaputos szomszéd: az csintalan fiú volt; miután telecsepegtette tintamalacokkal az írását, légyházat csinált belőle; engemet is biztatott, hogy fogjak bele én is legyet, amit én a világ minden kincseért meg nem tettem volna: ezért azután elkezdett csúfolni, azt mondta, hogy ,,Mó-ric!" én úgy szégyenlettem magamat, s nem csúfolhattam vissza, mert őtet Gyurinak hívták.
Azután olvasásra került a sor; a hatalmas nagy férfiú engem is kiszólított a padból, odaállított a két térde közé, bemutatott a zsoltárba, és szép nyájasan felszólított, hogy mondjam meg: micsoda betű ez?
Azt hitte, hogy még csak ennyire vagyok.
Ohó! Az én kedves jó apám és anyám megtanítottak már engem olvasni otthon, nem úgy hoztak engem az iskolába. Megfogtam a zsoltárt két kézre, s szilárd büszkeséggel elkezdtem abból sebesen olvasni, míg a lélegzetem el nem fogyott. A rektor úr megborzalta a fejemet, s azt mondta, hogy hisz ez már nagyon is jól megy.
Az én arcom úgy égett, hogy alig láttam bele. Azóta is dicsértek már meg egypárszor, de olyan jól nem esett egy is, mint az én legelső rektoromé, aki előtt olyan folyvást tudtam olvasni a zsoltárból.
Oh, mint lenéztem Gyurkát, a légyfogót, aki mellettem csak úgy ötölt-hatolt a syllabák között, s ujjával bökte meg mindegyik szótagot.
Majd a nagyobb fiúk könyv nélkül kezdtek felelni, sorba az egész első pad; csak úgy pörgött a szájukból a szó, hogy azt álmélkodás volt hallani.
Amint mindig közelebb jött felém a felelés rendje, úgy dobogott a szívem; hátha engem is kérdeni fognak: ,,Ha elnézed e világot, mit gondolsz, magában lett-e az, avagy valaki teremtette?" és én még nem tudok semmit sem felelni. Már az előttem ülő mezítlábas bajtárs is felállott, s elmondta rettenetes sebes pergéssel a maga mondanivalóját, hogy szemei is kidülledtek bele; ekkor a rektor úr félbeszakítá az examinálást.
Ilyen nehéz kő sohasem esett le a szívemről, mint akkor; meg valék szabadulva a legnagyobb félelemtől, amit valaha kiálltam. Hiszen ami lecke holnapra fog következni, azt már majd megtanulom én is, nem fog többé ilyen rettegésem lenni.
Még azután egy iszonyatot kellett megérnem. Egy rossz fiút onnan a hátulsó padból megcsaptak. Kiégette az előtte ülő pruszlikját gyújtóüveggel, amint a nap odasütött.
A mosdatlan kamasz ordított és rimánkodott a büntetés elől; én is úgy szerettem volna vele könyörögni, hogy ne bántsák, hiszen ígéri, hogy nem teszi azt többet; nem használt, le kellett neki feküdni, s kiállani a három botot. Rettenetes. Én nem élném túl, ha engem úgy megvernének. Hogy mer az a fiú most hazamenni az atyjához?
A fiú még azután soká bőgött odahátul; mi pedig elkezdettünk énekelni szépen: ,,Oh mely boldog az oly ember éltében!", a rektor úr verte a taktust az asztalon, s velünk énekelt; nekem úgy tetszék, mintha reám mosolyogna, s még buzgóbban énekeltem.
Azután mind felálltunk: az első gyermek imádkozott fennhangon, imádság után kiszabta a rektor úr a holnapra megtanulandó leckét, s azzal hazabocsátá a nagy tábort.
Ott kinn meghúzták a nagy csengettyűt, mely egyedül az iskolai nagy hatalmasságok számára volt rendeltetve; valamelyik szomszéd klasszis népe között nagy volt a tolongás; egy fiúnak nagy baja történt, tán beütötték az orrát; előttem vitték a kúthoz szörnyű véresen. Én Istenem, talán meg is fog halni, nem mehet az édes anyjához haza többet.
Engem pedig a jó rektor úr fogott kézen, s úgy vezetett haza abba a nagy messzeségbe; negyedik volt a házunk az iskoláig: de én olyan messze még nem voltam soha.
Otthon úgy fogadtak, mint valami diadalútról hazatérő bajnokot, jó néném szilvás derelyét készíte számomra, amiért jól viseltem magamat, s úgy hiszem, hogy büszke voltam a cselédség előtt, midőn kiültem a szederfa alá, s fennhangon elkezdtem tanulni a Kis káté és a Hármas kis tükör nevezetes tudományait. - Egy hét múlva levetettem nemes vetély útján nemcsak a mezítlábos szomszédot, hanem az egész első padot ott előttem egyenkint: csupán az első gyerek állta még velem a versenyt egy hónapig, akkor legyőztem azt is.
Nem illik ugyan az embernek saját diadalaival dicsekedni, hanem hiszen az olyan régen volt már, hogy azt a fiatalembert, akit akkor a komáromi kollégium első osztályában Mórickának csúfoltak, bátran tekinthetem egy olyan személynek, aki ezelőtt huszonhat évvel semmit sem tudott arról, hogy én micsoda atyafiságban állhatok ővele?
A közül a háromszázharminchárom gyerek közül azután igen sokat nem láttam többet az életben. Kit elvittek csizmadiainasnak, amint az ábécét kitanulta, ki meg elhalt; sokra tán most is emlékezném, ha megint elém jönne, s megtenné a kedvemért, hogy olyan kis fiú legyen most is, mint ezelőtt egy negyedrész századdal.
Mire odajutottam, hogy ama széles lépcsőkön, mik a tudományok magasabb régióiba vezetnek, nekem is illetékes dolog volt alá és fel szaladgálnom, már akkor nagyon meg lehetett számlálni a kortársakat, az emlékben megtartás nem volt többé oly nagy feladat, és mikor mi is megnőttünk akkora óriásokká, aminőket én bámultam azelőtt, hogy tudnak egyszerre négy lépcsőt ugrani, és mindent tudtunk keresztül-kasul, ami azokban a nagy vastag könyvekben van megírva: akkor alig voltunk többé tizenketten a háromszáz közül.
Egy-kettő még most is járja velem az iskolát, ahol az a nagy bölcsességű mester, az élet tanítgat bennünket abból a kitanulhatatlan könyvből, aminek a neve tapasztalás, s nagyokat ver ránk keserves pálcájával, ha rosszul tanultunk meg belőle valamit, kiváltképpen a reménység, barátság, emberismeret s más efféle kétértelmű paragrafusoknál.
Egy-kettő már bevégezte iskoláit, s pihennek csendesen, otthon, édes anyjuknál, a föld alatt, s most már mindent tudnak. Egy-kettő úgy elszakadt, hogy semmit sem tudok felőlük, s valószínűleg ők sem énfelőlem. Van olyan, aki igen szomorú sorsot ért, van olyan, ki most boldog. Némelyik ugyanazon padok előtt osztja a tudományokat, ahol ő szerezgette hajdan.
Ámde egy sem lett közülök rossz ember, aljas jellem, áruló, becstelen. Nem tanítottak minket arra.
Volt azonban egy kortársam, aki mellőlem még a legelső iskolában elmaradt; erre még most is emlékezem, az én legelső szomszédom, a kis Gyuri.
Éppen olyan idős volt, mint én, de csintalan, eleven kis gyerek. Ah, mint tudott ez a fákra mászni; a szájával sípolni; nyelvére tett levéllel fütyölni, tollpuskát csinálni, bömbölő csigát bőgetni, búgatyút húzgálni, télen sikánkózni, patkó élén kerekíteni, milyen győzelmes volt mindig a pitykővel, a pilinckkel, a barabarabájszummal való játszásban; amikhez én nem értettem. Hogy megvert magánál egy fejjel nagyobb fiúkat, hogy sírva mentek a rektorhoz panaszkodni, hogy merte enni a zöld barackot, hajigálnia vén szakállas zsidókat és kergetni a kósza kutyákat az utcán; amit én mind nem mertem.
Én gyáva voltam, nagyon gyáva.
El nem mertem menni az iskolába, ha jó anyám, vagy nőtestvérem addig utánam nem nézett, míg odaértem. Különösen három legsötétebb tárgya volt rettegésemnek: nem tudom, ki verhette fejembe? Egyik az, hogy a zsidók megfognak, és véremet veszik; másik az, hogy tetszhalott találok lenni, s elevenen eltemetnek; harmadik meg, hogy meg talál harapni a veszett kutya. - Nekem ez a három gondolat egész gyermekéletemet megkeserítette. Valahányszor jöttem és mentem az iskolából hazáig vezető úton, rettegve pillanték azokra a nyitott ajtajú boltokra, ahol azok a hosszú szakállú zsidók ültek hosszú kabátokban. Hány gyereket megehettek már ezek?
A másik gondolat gyakran éjszakákon keresztül nem hagyott aludni. A legrettenetesebb képzelettel bírtam magamban elgondolni, milyen helyzet az, mikor valakit elevenen eltemetnek; és azután nagy csendesség támad körüle: olyan, mint most. Néha az iszonyattól fel akartam kiáltani: édes anyám! Ne hagyjanak engem eltemetni!
Végre a kutyáktóli féltemben soha ki nem mertem bot nélkül menni a szobából, voltak mindenféle alakú és kaliberű pálcáim, s nem volt reményeimnek magasabb foka, mint az, hogy bár csak én valaha egy paraplényelet kaphatnék valahol, ami ideáljaim netovábbját képezte; s ez a rossz szokásom annyira megmaradt, hogy most bottal járok még az udvaron is.
Mindenféle borzalmas eszméken azután úgy el tudtam gondolkozni, órákig elüldögéltem magamban háborogva az én szederfám alatt, mely velem éppen egykorú volt, de engem nagyon elhagyott a növésben, ott rajzoltam mindenféle csodálatos szörnyeket egy nagy palatáblára, s komponáltam magamban rémséges históriákat a szörnyetegek mellé, amiket félelem volna elmondani.
Míg más okosabb gyerekek összejöttek labdázni, lármázni, kinn a szabadban, addig én kertünk legfélreesőbb szegletében építettem magamnak kukoricaszárból házat, amelybe el lehetett bújni, ott faragtam mindenféle fegyvereket, kézíjakat, képzelt ellenségek ellen, ott készítettem föld alatti sírboltot, fülkékre felosztva, azokban feküdtek az én kis halottaim, a véletlen kimúlt selyembogarak, feketére és fehérre festett koporsókban; kis harangláb állt mellette, azon csengettyű három is, kisebb-nagyobb, amikkel őket elharangoztam, s írtam számukra epitáfiumokat, mint valami csatában elesett hősökre.
Egyszer az én kis Gyuri pajtásom is meglátogatott engem az én saját kukoricaváramban, az én selyembogársírboltom mellett, egy szombat délután, amikor nem volt iskola.
Sehogy sem tetszettek neki az én mulatságaim. Meséltem neki mindenféle balga történeteket, amiken nagyon rosszul mulatott; nem volt sem hinta, sem labdázóhely nálunk, a kriptával való mulatság pedig egyáltalában nem volt kedve szerint.
- Te is olyan vagy, mint a nagymama - szólt duzzogva -, az is mindig koporsókkal mulattatja magát. Összeillenétek.
- Koporsókkal? - kérdezem én megdöbbenve.
- Az hát - felelt Gyuri kedvetlenül -; van neki három koporsója is, aztán azokba mindennap belefekszik, aztán úgy ijesztget mindig: felöltözik sokszor halottnak, úgy tesz, mint aki meghalt, s mindig azt kérdezi, hogy szépen el fogjuk-e temetni?
Ez a szó nagyon megragadta figyelmemet. Szinte örültem neki, midőn a kis Gyuri szülőimtől elkért, hogy holnap, vasárnap, hadd látogassam meg őket; majd ő eljön értem, s azután játszunk együtt szépen.
Másnap délutánra szólt az engedelem. Akkor eljött értem a kis Gyuri meg az inas a háztól, mert messze laktak tőlünk, s én olyan távolra el nem mertem volna vele indulni, mert előttem még a szomszéd utca is idegen ország volt.
Gyurika szülői szép zöldkapus házban laktak, ahol minden ablaknak öblös vaskosara volt ki az utcára; a kapun haragos oroszlánfej tartotta fogai között a kalapácsos rézperecet, amivel zörgetni kellett, ha zárva volt az ajtó.
Nincsenek-e itt kutyák? ez volt a legnagyobb aggodalmam, mely idáig követett; volt egy nagy, de ez láncra volt kötve, s külön ház volt a számára építve.
Egy hosszú folyosón meg egy konyhán keresztül a gyerekszobába érkeztünk, ott Gyurika mindjárt aktivitásba helyezte magát, a szobaleánynak parancsolatot adott, hogy nekünk hozza frissen az ozsonnát, almát, meg pörkölt tortát, meg vajas kenyeret és diót; azután előszedte játékszereit, amikkel tele volt minden szeglet: dobot, kardot, puskát, ágyút, egész háborúi apparátust, muzsikáló gólyákat és doboló nyulakat, zengő almát, körtét; annyi mindenféle bohóság volt nála; látszott, hogy ő a legkedvesebb a háznál.
Azonban még alig volt ideje felállítani a gyalog és lovas hadakat, alig mutathatta meg a kis mészárszéket, mozgó alakokkal, midőn jött a szobaleány, s tudtunkra adá, hogy még nem szabad játszani, mert a nagymama elébb látni akar bennünket.
Gyuri kereken megmondá határozatát, hogy ő bizony nem megy. Mi baja vele a nagymamának? Láthatta már eleget; ma vasárnap van, ma vacatio van, ma engedjék őt játszani.
A szobaleány erőtetni akarta, mire Gyuri kirántotta a fakardját; s olyat húzott a könyökére, hogy az ríva ment el onnan.
Én megijedtem. Azt gondoltam, no most mindjárt exequálnak bennünket e lázadási kísérletért, s én is ,,mitgefangen, mitgehangen" majd úgy meglazsnakoltatódom a jó barátság kedvéért, ahogy csak illik. Egyébiránt elég rémület lesz rám nézve az is, ha egyedül kell hazatalálnom, mikor azt sem tudom, hogy hívják azt az utcát, ahol lakunk?
Nem történt ilyen gonosz dolog: a szobaleány után maga az édes mama jött, mégpedig nem korbáccsal a kezében, hanem igen is nyájas arccal. Olyan jó szelíd képe volt, hosszúkás finom arca, nagy, bánatos szemei. Szépen kérte Gyurikát, hogy jöjjön be a nagymamához, ígért neki kanári madarat, megcsókolta, mondta neki: ,,hogy ha engemet szeretsz". Pirongatta a makrancos fiút, hogy nem szégyenli-e magát előttem? Lám, én milyen szépen viselem magamat. Utoljára én is kértem, akkor azt mondta, hogy no, az én kedvemért bejön, de aztán hamar kieresszenek bennünket: hanem annyit mégis megtett haragjában, hogy egy kardcsapással egy egész ulánus szakaszt levert az asztalról.
A nyájas asszonyság megfogta kezeinket, s egy pompás selyemmel bútorozott termen keresztül bevezetett bennünket a nagymama szobájába.
Nagy, sötét szoba volt az, régi virágos függönyökkel az ablakok előtt, roppant barna almáriumok zárták el a kilátást, megvénült pohárszékek, kihúzófiókokkal, miken bronzangyalok voltak cifrázatul; a falak mellett fekete bőrszékek tigriskörmű lábakkal.
A falakon egy régi divatú úr és asszonyság arcképe: az úr zsinóros mentében, az asszonyság tornyos hajfürtökkel, hóna alatt átkötött szalaggal.
A szoba leghátulsó részében volt egy nagy füles karszék, aminek hátul két nagy, elöl két kis kereke volt, abban a karszékben ült egy öreg asszonyság, régen elfeledett divatú levendulaszínű szoknya volt rajta, olyan összelapult ráncokkal, hogy alig lehetett elhinni, hogy van valaki abban a ruhában; fején suta hímzett főkötő volt; szemei előtt pedig nagy zöld ellenző, amitől alig lehetett az arcából valamit látni.
Úgy ült ott, két sovány kezét a szék karjaira fektetve, s midőn az ajtót nyitni hallá, nyöszörgő hangon kérdezé:
- ,,Ki jött be?"
Egy vén kisasszony, valami régi társalkodóné felelt neki:
- A Gyurika meg a Móricka.
- Úgy? - monda ő, s nagyon szeretett volna látni bennünket.
Gyuri mamája odavezetett hozzá. A nagymama szemei gyöngék voltak, estefelé már alig tudta megkülönböztetni az alakokat. Fejeinkre tette két kezét, és megtapogatá azokat. Megismert bennünket. Ez a Gyurika, ez a Móricka. Amannak kondor barna haja volt, az enyém szőke és sima.
Azután megfogta kezeinket. Mennyi erő volt ezekben a sovány csontkezekben. Gyuri meg nem tudott tőlök szabadulni. Ott kellett neki maradnia, és beszélgetni a nagymamával.
Az öreg asszonyság igen jókedvű volt, és életvidám. Tudakozódott tőlem mindenről, amiről csak képzelé, hogy tudok valamit, s az őt mind nagyon érdekelte; megkérdezte tőlem, hogy mi akarok lenni? Mondtam neki, hogy ágens akarok lenni Bécsben. Azt nagyon helyben hagyta. Biztatott, hogy csak tanuljak jól, neki van egy igen szép olvasókönyve: ha jól viselem magamat, mikor ő meghal, azt nekem fogja hagyni.
Gyurika elkezdett feszengeni.
- A nagymama megint benne van már a testamentomban; eresszen el már játszani.
E naiv véleményre a jó öreg is elnevette magát. Nem voltak már fogai, és mégis nevetett.
A szobaleány akkor ozsonnálni hítt bennünket. Az öreg kisasszony megfogta a nagy karszék támláját, s átgördítette azt az ebédlőbe, hol egy hosszú asztal volt megrakva mindenféle csemegével, süteménnyel és kaláccsal.
Nagy társaság volt; ki egy, ki más ajtón jött be, tele lett velük a szoba. És e nagy társaság mind a nagymama családja volt. Először egy magas homlokú, nagy tekintetű férfi, komoly fekete szemöldökkel, akit láttam már egyszer az examen alatt, s úgy féltem tőle, mikor valamit kérdezett. Ez a nagymama legidősebb fia volt.
Ennek a felesége volt az a nyájas, szelíd asszonyság. Gyurika mamája. Gyurikának volt egy nagyobb leánytestvére, egy nyúlánk, halavány leányka, akit már nevelőbe készültek elküldeni; meg egy kisebb testvére is volt, akit még ölben hordozott a dajka.
Azonkívül ott volt még a nagymama legkisebb fia, egy gyalog katonatiszt meg egy özvegyasszony leánya, és annak a fia, aki Pápán járt iskolába, meg ugyanannak egy kis gömbölyű pogácsaalmaképű leánya, aki azt képzelte, hogy ha ő megnő, neki is fiúnak kell majd lenni.
Még azután ott volt a nagymamának egy öccse, valami nyugdíjazott huszárkapitány, akinek a fejében egy darab ezüstből volt csinálva, meg egy unokatestvér leánya, már akkor nagy eladó kisasszony, és még azonkívül is volt kinn a konyhában egy leány rokona, aki nem szokott a többiek közé ülni, mert azt nem szerették; nem tudom, hogy miért.
Tehát mikor leültettek bennünket az asztalhoz, éppen tizennégyen ültünk annál, akik közül csak ketten voltunk idegenek, a társalkodónő és én, a többi a családhoz tartozott.
Igen jó, kedves család volt az. A nagymamának négyakkora csészéje volt, mint másnak, s azt kétszer is megtöltötte kávéval. Mindenből evett, s emlékezett rá, hogy minek kell lenni még az asztalon, s ha nem adtak neki belőle, panaszkodott. Közbe-közbe kérdezősködött, hogy hát a gyerekek esznek-e?
A nyugdíjazott kapitány meg a gyalogtiszt kötekedtek Gyurikával, hogy álljon be katonának, melyikhez csap fel? Huszár lesz-e, vagy gyalogkatona? ő azt felelte, hogy nem lesz ő sem huszár, sem bakancsos, hanem generális.
A fiatal diák felnőtt unokatestvérének beszélt valamit, amin az nagyokat kacagott; az özvegy asszonyság úgy csóválgatta a fejét néha miattuk.
Csak mikor a hatalmas nagy homlokú úr megszólalt, akkor hallgatott el mindenki, az ő szavába nem volt szabad belevágni; amíg ő beszélt, addig még a nagymama is csak úgy integetve mert kérni ebből, vagy amabból.
Azt már akkor is vettem észre, hogy Gyurikának az egész családban mindenki kedvez. Neki mindent szabad tenni; őt meg nem pirongatják, ő uralkodik az ifjakon és véneken.
Ennek akkor nem is tudtam, nem is kerestem az okát. Úgy hiszem, az lehetett a magyarázata, hogy Gyurika anyja igen gazdag volt, s ennélfogva őt úgy tekintették, mint akiből valaha legnagyobb úr válik a családtagok között. Testvérei leányok voltak, azok nem jöhettek kérdésbe, a többiek pedig mérsékelt birtokot élveztek, a legnagyobb rész még az öreg mama kezén lévén, aki mindig biztatta őket, hogy egyiknek ezt, másiknak azt az almáriomot fogja hagyni, ha meghal. Azokban a nagy fekete almáriomokban pedig ki tudja, mi minden lehet? Eldugdosott ezüst, arany, élére vert pénzek, ócska Bibliák, a levelek közé lapított bankjegyekkel, sárga kötelezvények régen kamatozó összegekről. Ezeknek mind megvan már az illető örököse: azt kapja a Gyurika, ezt a Málika, ezt a Józsi, ezt a Juci. Néha közbe születik egy új pretendens, annak megint új hely jut a codicillusban; mind úgy el vannak látva a gondoskodó nagymama által.
Öreg is volt már igazán az öreg mama; ha tíz olyan gyermekéletet, mint az enyém volt, összeadnának, még annál is több volna az övé, s a világban az a hit, hogy az öreg emberek hamarább meghalnak, mint a fiatalok.
Készen is volt a meghalásra régen. Megvarratta szemfödőjét, halotti ruháját, főkötőjét, amikben kívánta, hogy eltemessék; elkészítette koporsóját, rá is íratta nagy arany betűkkel nevét, és hogy ,,Meghalt az Úrban ennyi és ennyi esztendőket élvén". Mikor aztán egyik nap a másikat ismét előre tolva, megint eljött a nem várt születés napja, mikor egy évvel megint idősebb lett, akkor előhozatta a koporsót, befestette az elmúlt évszámot, s eggyel többet íratott helyette.
És amidőn eljöttek hozzá a család tagjai, a közeli, távoli rokonok, ismerősök megköszönteni őt az új születés napján, a kis gyermekek verseket mondtak, a nagyobb leánykák mindenféle apróságokat hímeztek számára, akkor ő előhozatta a koporsót, felöltöztette magát sötét gránátszínű selyem halotti köntösébe, megvetteté a szomorú ágyat, fehér tafota vánkosaival, csipkés szemfödelével, és lefeküdt bele, szépen összetéve kezeit mellén, és szemeit lehunyva csendesen, ahogy halottak szokták; és a család tagjainak oda kellett állni koporsója mellé az elrendelt sorban. Jobb felül legfent a nagyhomlokú férfi meg a szelíd asszonyság, meg a kis Gyurika és nénje, később a kis húg a dajka kezén, utánuk a két kisebb fiú, a gyalog-katonatiszt és az unokatestvér kisasszony leánya; hátuk mögött a soha be nem mutatott atyafi leány onnan a konyhából. Bal felől legfent a nyugdíjazott huszártiszt és az özvegyen maradt leánya, meg annak iskolát járó fia és a kis piros leány.
Mikor egyszer így mind mellette álltak, nekem is megengedte a jó öreg asszonyság, hogy benn legyek, akkor mind sorba megcsókolták összetett kezeit, ő pedig, folyvást ott a koporsóban fekve, elmondá nekik, miszerint reméli Istentől, hogy ez volt az utolsó születése napja, és többször nem fog e nyugodalmas ágyból felkelni, ha egyszer még belefekszik, s több évszámot nem leend szükség megváltoztatni azon.
Azután szép nyájas szóval inté őket, hogy halála után jó rokonok maradjanak, az egyetértést meg ne háborítsák; amelyik közülök nyomorúságba jut, azt a többiek el ne hagyják; egymás árva gyermekeit pártul fogják, a gyöngébbek az okosabbak tanácsán járjanak, és végtére, hogy őt szépen eltemessék: temetésén mind együtt legyenek, a gyászt esztendeig elviseljék; sírhalmára gondot viseljenek, azt minden évben felhantoltassák, és a gyermekeknek megmutassák, hogy a nagymama hol fekszik, hogy azok megemlékezzenek róla.
És mindezeket olyan nyugodt lélekkel mondta el; ha beszéd közben egyik-másik gyöngébb szívű elérzékenyült, és halkan zokogni kezdett, azzal ő úgy meg volt elégedve. Abban is megelégedését találta, midőn e számos családtagok kezeit sorban megcsókolák.
Senki sem szólt szavaira semmit, csak annak a nagytekintélyű, magas homlokú férfinak volt bátorsága csendes vérrel azt a megjegyzést tenni:
- Oh, anyám, ki tudja azt, melyikünk fogja a másikat szépen eltemetni?
Amiért aztán a jó öreg asszony nagyon elszomorodott, s csaknem keseregve mondá fiának:
- Hogy tudsz te énnekem ilyen rosszakat mondani?
       
Még nem múlt el az az esztendő, amidőn egy reggel hat órakor már elkezdtek zúgni a harangok. ,,Valami nagy halott van", mondák odahaza.
A harangok még akkor is szóltak, midőn még iskolába mentem; a kis Gyurika nem volt odafenn; a fiúk azt mondták, hogy nem is jön ma fel az iskolába, mert meghalt az édesatyja.
Az a hatalmas nagytekintetű úr; azzal a parancsoló homlokkal!
Mit mondhat most a jó öreg mama?
Lecke után tanítónk azt mondta, hogy délután nem lesz tanítás, hanem ahelyett mindnyájan öltözzünk fel úgy, mintha templomba készülnénk, az egész iskola ki fogja kísérni a nagy halottat.
Nevezetes férfiú volt, nagy pártfogója az egyháznak és iskolának: illő, hogy mindazok elmenjenek őt megtisztelni, akik vele megfogyatkoztak.
Mindenütt nagy előkészületek folytak a temetésre. Az emeleten az öregdiákok tanulták a gyászéneket; le-le hallott hozzánk a harmóniás ének egy-egy méla töredéke; délután kiállítottak bennünket hosszú sorban az iskola udvarára; tömérdek nép gyűlt össze, mind úgy meg voltak illetődve, hogy az ilyen nagy ember is meghal.
Majd megindult a gyászmenet, az ének hangzott távolról. Jöttek a gyászénekes-diákok - a tisztelendő urak selyem tógáikban - a négy lovas gyászszekér, és rajta a koporsó arany szegekkel kiverve, bársonnyal behúzva, nagy aranyos címerek mindenik oldalán, kétfelül a kocsi mellett díszruhás megyei huszárok és városi drabantok vittek fáklyákat, selyemre nyomtatott címerekkel fedve; azután... hallatszott valami csendes, szomorú hang; mint mikor sokan sírnak egyszerre, s csendesen, mint valami álom, vonult el előttem egy feketébe öltözött hosszú csoportozat: a gyászoló család.
Maga a világtalan öreg anya középen, mindjárt a koporsó nyomában; testvére és kisebbik fia vitték karjainál fogva. Nem sírt, de feje lecsüggött mellére, és lábai minden lépésnél elbotlottak alatta. Oh, hogy ezt neki meg kellett érni! Hiszen ő volt készen a halálra, őrajta lett volna a sor; hiszen elvette már az életből mindazt, ami jó volt, hiszen nem volt már reá semmi szükség itt a földön, hiszen várta már mindennap a halált: és íme, ennek meg kelle őt előzni.
Letört családjának dísze, a gyümölcstermő ág, kidőlt a legerősebb oszlop, és neki meg kellett érnie ezt a napot...
A többiek, akik utána jöttek, mind sírtak, és nem szégyenlették a sírást annyi nép előtt. A kis Gyurika is sírt, és elrejté arcát nénje kezébe, és úgy mentek be a templomba, hová a halottat bevitték nagy tisztességes előkelő férfiak, vállaikra emelve.
Azután egy végeláthatatlan sereg nép vonult még utánuk, tisztes öreg emberek és komoly férfiak, azután nők és leányok, és azok mind úgy meg voltak illetődve, olyan csodálatos színe volt minden arcnak, hogy én olyant még nem láttam soha.
A gyászbeszéd után, mit a tisztelendő urak tartottak a fekete posztóval bevont szószéken, ismét megindult az a menet; az iskolás fiúk elöl, apróságuk szerint osztályozva, egész ki a temetőig.
Ott is láttam újra azt a gyászba öltözött családot, azt a hallgatag öreg asszonyt, amint leroskadt a sírra, amint felemelték és kocsijába vitték, és mindez olyan nehéz emléket hagyott bennem maga után.
Oh, rút, nagyon rút a halál; nem azoknak, kik már ott vannak; hanem azoknak, akik őket odáig kísérik, és ismét visszajönnek.
E naptól fogva a kis Gyuri nem jött többet az iskolába, úgy hallatszott, hogy édesanyja elköltözött e városból, ahol minden tárgy olyan szomorú emlék volt ránézve, elment jószágaira, s őt is elvitte magával; nem is fognak többet visszajönni.
Ezzel vége szakadt egész ismeretségemnek a jó öreg asszony családjával; gyermek voltam, könnyen felejtettem. Elfelejtettem az egész házat, s új eszmékhez szoktam.
*
Hajh, bizony sok idő elmúlt már azóta!
Ha összeszámítom, hát éppen egy negyedrész század. Száz esztendőnek egy negyedrésze!
Sok, nagyon sok idő.
És az ember észre sem veszi, milyen hirtelen elrepült: még tegnapelőtt ott játszottunk a porban, és ma már egészen más szemmel nézzük a port: ,,Mint lehet abból kenyeret keresni?" És holnapután megint más szemmel fogjuk azt nézni: ,,Hogy találjunk benne nyugodalmas ágyat?"
Hányt-vetett a sors huszonöt év alatt, minden megváltozott körülem és bennem, arcomon, szívemben idegen érzések váltották fel egymást, amik úgy nem hasonlítanak egymáshoz, mint a vadrózsa illatos bimbója ahhoz a fanyar, belül szúrós gyümölcshöz, ami a rózsa virágából szokott lenni, ha megérik. S egyszer huszonöt év múlva megint odakerültem, ahonnan elindulék. Ismét otthon valék. Csengettek annál a nagy háznál; nyolc óra volt, iskola kezdődött. A kis fiúk most is úgy siettek, nagy könyvek a hónuk alatt, fekete tábla az oldalukon, némelyik olyan aggodalmas arccal: bizonyosan nem tudja a leckét.
A nagy tábla előtt most is úgy mondták: ,,ábe ab, vaskalap, ha megütik, megharap".
A kérdés most is az volt, hogy ,,Ki teremtette e nagy világot?" A kis gyermekek már tudnak rá felelni, és a bölcsek még most is törik rajta a fejüket.
Minden úgy van, ahogy volt.
Utam arra vitt a jó öreg asszony laka felé. A ház most is zöldre van festve, miként akkor, a mérges oroszlánfej még most is harapja a rézperecet, amivel zörgetni kell.
Az ajtó kissé nyikorog, amikor kinyitják, s az udvar be van nőve fűvel, miként hajdan nem volt. De arra a kérdésre, hogy ki van itthon? még most is azt felelik: az öreg asszonyság odabenn van.
A jó öreg nagymama! Ő tehát most is él!
Végigmegyünk a hallgató szobákon. Benyitunk az ismeretes ajtón; minden úgy van, ahogy volt. A nagy sötét almáriomok, valamivel még sötétebbek, a tornyos pohárszékek; egy bútor sem kívánkozott a másik helyére. Meg voltak elégedve állapotukkal. Ott a szegletben most is a nagy kerekes szék, benne ül a jó öreg asszony; csak alig bír már mozdulni, minden érzéke elhagyta, beszélni is csak alig tud. A vén társalkodóné ott áll a háta mögött, és köt harisnyákat, nem mintha szüksége volna rá valakinek, hanem csak szokásból, hogy teljék az idő.
Az idegen lépéshangra kérdezi az öreg, hogy ki jött hozzá? Mondják neki, hogy a Móricka van itt, a Móricka innen és innen, aki a Gyurikának olyan jó pajtása volt.
- Úgy? A Móricka! - rebegi a jó öreg, s odaint magához, és iparkodik kezével fejemet elérni, és hajamat megsimogatni. - Hogy megnőtt.
És azután leteszi kezeit, és kacag: az ember azt gondolná, hogy most nevet, pedig ez nála annyit jelent, hogy sír.
Nem kívánja, hogy beszéljek, mi újság van a világban? Elég neki, ha kezemet kezében tarthatja, s mikor búcsúzni akarok, még azt mondja, hogy maradjak.
Nincs is miről beszédet kezdeni vele, mert az mind síráson végződik.
Mit is kérdezhetnék tőle? Hová lett a számos család? Miért van most oly egyedül?
Oh, arra mind nagyon szomorú volna a felelet.
Három regényíró kifáradna abban, ha azt mind el akarná regélni, ami e családdal történt.
Gyurika nénje, a halvány, karcsú leányka, legjobb táncos volt három farsangon a dalidókban, a negyediken legfehérebb halott a koporsóban.
Utána való évben az a kis piros arcú leányka halt meg skárlát himlőben; a halál mind a fiatalokat válogatta.
Kisebbik fia, a katonatiszt egyszer, valami mellőztetés miatt párbajt vívott; keresztüllőtték, a tüdején ment át a golyó, úgy hozták haza halottan.
Azután Gyurika anyja következett; férje halála óta folyvást idegbajokban szenvedett, az orvosok kifáradtak benne; egyik fürdőről a másikra járt, egyszer azután el is maradt, ahol örökre kigyógyult.
Egészen szomorú a szép eladó unokahúg története: azt egy csapodár ifjú elcsábítá, elvitte magával; azután elhagyta nyomorban, gyalázatban: a leánynak volt bátorsága tűrni a nyomort, de nem a gyalázatot; mérget vett be. Rokonai ugyan, kik siettek a bocsánatadással, jókor érték, s kiszabadíták a rögtöni halálból; de azután lassan elsorvadt, s egy év alatt csendesen elhalt.
Mint a villámcsapás jött rögtön erre a hír, hogy a kollégiumban tanuló idősebb unoka, egy szorgalmas ifjú, ki ügyvédi pályára készült, egy délután fürdés közben görcsöt kapott lábaiba, s bár legjobb úszó volt, ott társai szeme láttára menthetetlenül a vízbe fulladt. Egy csekély nyomorult patakba, amit máskor játszva úszott keresztül.
E rettentő hírre a szerencsétlen anya, ki mindkét gyermekét elveszté, forrólázba esett, s tizennégy nap alatt kimúlt. A jó öreg nagymamát itt elhagyá már a keresztyéni türelem lelke.
- Hát illik-e ez tőletek - dorgálá a halottat -, eltemettetitek velem unokáimat, és azután meghaltok magatok is, és hagytok engemet itt kínlódni ezen a világon; én hantoljam be a ti sírotokat? Én temessem el valamennyit! Oh, ez kegyetlenség! Szörnyű kegyetlenség.
Az idők újra múltak szokott soruk szerint, a jó öreg asszony mindig újabb évszámot festetett a koporsóra, és előtte nem hal meg senki.
Pedig még testvére is hátravolt. Az is sokáig élt már azzal az ezüsttel foldott koponyájával: ideje volt teljes nyugalomra menni neki is; az öreg asszony azt is eltemette.
De hiszen még megmaradt két unoka; Gyurika és leánytestvére.
Amaz derék szép ifjúvá nőtt fel; ott volt a testőrseregnél: azt mondják, hogy nem volt nálánál szebb egy sem. Emez elnyomorodott szegényke, kinőtt, köszvényben szenvedett; szánalom volt ránézni; még a jó öreg mama is, ha ránézett, felsóhajta magában: ,,Bár az Isten még ezt is magához venné."
Meg is történt. Hosszú betegnek halál a vége. A gyermek elszáradt, elfonnyadt, mint mikor két gyümölcs van egy száron, az egyik megnő, piros lesz, a másik elsárgul, és lehull. Ez is lehullt a sírba.
Eddig is kedvence volt Gyuri a jó nagymamának, és most mindazon szerelmét, mellyel többi gyermekeit, unokáit elhalmozta, mind ez az egy örökölte. Ah, milyen büszkesége volt benne! Ha csak nevét említék is, magánkívül volt örömében.
Ez a legszomorúbb történet.
Az ifjú bátor volt, és vakmerő. Közbejöttek borzadalmas idők, az ifjú elfeledte, hogy neki jó öreganyja van, és annak ő utolsó öröme; elment valahova, ahonnan sokan nem tértek vissza. Ő is elmaradt ott, azt sem tudni, hogy hol? Azt sem tudni, merre? Azt sem tudni: volt-e szemfedője, mikor eltemették? Csak azt tudni, hogy meghalt; csak azt tudni, hogy nem jön haza többé.
Lehullt már levél és virág és gyümölcs a fáról, nem volt már senkije az öreg anyának, akire várjon. Mind elmentek előre. Ekkor jutott eszébe az a mellőzött rokon, akiről eddig senki sem beszélt. Most azt vette maga mellé, az lett az egyetlenegy. Az is harminc éven túl lehetett már, midőn ez történt: addig észre sem vették, most egyszerre udvarolni kezdtek neki nősülendő piperkőcök, gavallérok, s nagysádnak kezdték nevezni.
A mellőzött leány pedig azzal állt bosszút piperkőcökön, udvarlókon és szomorú öreg nénjén, hogy mikor legjobban féltették, akkor meghalt kolerában.
És a jó öreg asszonyság, ki úgy elkészíté magának előre a koporsót, egyedül maradt életben: annyi vidám rokon közül, akik előtt hosszú évek sora állt még, midőn együtt álltak ott körüle, és ő feküdt a koporsóban szépen, kezeit összetéve és szemeit behunyva. És annak huszonöt esztendeje már, és az nekem úgy tetszik, mintha csak tegnapelőtt lett volna.

[1] Íratott 1856-ban.









Jókai Mór: Életemből


Deák Ferencnél 
(1875. szeptember 10-én)
Budapest fővárosának egy olyan részében, amit a turisták nem írtak még le, tölti a verőfényes időszak napjait a nemzet kegyelt férfia.
A százházon túl, paradicsomtermő kertektől környékezve, egy olyan utcában, amit kétfelől terebélyes fák szegélyeznek, van az a zöldre festett kerítés, mely a Deutsch-villát elzárja a külvilágtól. Ünnep délután van, s ember még nem jár az utcán, akitől kérdezősködni lehetne, hanem azt minden bérkocsis tudja, hol lakik Deák Ferenc, s egyenesen odahajtat velünk.
A kényelmes nyári lak fiatal park közepett fekszik, fákon és virágcsoportokon még nem látszik az ősz búskomor színe. A nyitott veranda alatt ül Deák Ferenc egy pamlagon, bő téli kabátban (hálókabátot sohasem viselt), körüle rokonai, látogatói, egyik ápoló rokona, egy finom alkatú, szőke, kék szemű szilfid, ki az öreget papának nevezi; a másik egy fekete hajú, életpiros, büszke szépség (vendéghölgy); aztán egy délceg huszártiszt, meg egy magamforma vén képviselő, aki mindenképpen el akar tagadni az ötven esztendejéből egyet, meg egy felsőházi tag, aki velem együtt csak azért akar harmincesztendősnek látszani, hogy a fejét meg ne hűtse. Mert ilyenkor ősszel, mikor a parókámat felteszem, minden ember azon kezdi, hogy abba köt bele. Denevértermészet! ,,Tedd fel azt a kalapot!" ,,Ámbár úgyis fedve van a fejed." ,,Bizony, magam is rászorulok idestova, de várok vele, míg ötvenesztendős leszek." ,,Hiúság! A te neved képviselő, még fiatalítja is magát!" ,,De itt a zsebemben a keresztlevelem." ,,Az bizonyosan az öcsédé lesz." ,,De: nem lehet egy apának két Tádé fia!"
Most közbeszól Deák Ferenc: ,,Miért ne lehetne? Mikor hajdanában a nemesi katasztert készítettük, találtunk egy apát, akinek mind a három fiát Jánosnak hívták, egy másiknak pedig két Ferenc fia volt. Az utóbbi ki tudta menteni magát. Azt mondta, hogy az egyik fia Ser Ferenc, a másik pedig Bor Ferenc. Ti. hogy a naptárban Franciscus Seraphinus és Franciscus Boromaeus csak a három első betűjével szokott jelezve lenni."
Áttértünk ezután a mai szent ünnepnapra: Mária napja volt; a városligetben nagy búcsú, erre egy nagyon kedves adomát mondott az öreg úr.
Kehida szomszédságában is van egy hírhedett búcsújáró hely, melynek van egy csodatevő kútja, aminek a vize mindenféle betegséget meggyógyít, s azonkívül is használatos. E hely birtokosa jó barátja volt Deáknak, s sokszor időzött ott nála. Egyszer a többi között marasztja, hogy ne menjen még. ,,Sietnem kell haza, mondá a vendég, holnap angyalok napja van; búcsú lesz, s még az éjjel lajttal vizet kell hordatnom a szent kútba, mert egészen kiszáradt." Hanem azért használt az mindenre.
Deák mondá neki, hogy mint okos, felvilágosult ember, miért nem hagy fel ezzel a szent kúttal, ha már nincs benne víz? ,,Azt én nem tehetem, felelt a tulajdonos, mert az árendásom százhúsz forinttal többet fizet a korcsmámért, azért, hogy a szent kút ott van."
A vízről aztán áttértünk a csengettyűre. Két tárgy van az öreg úr keze ügyében elhelyezve, egy légycsapó meg egy óriási nagy csengettyű. Hogy az első mire való, azt könnyű volt kitalálni; a pesti levegő, mint már analizálva van, áll egy rész élenyből, három rész légenyből (carbonicum: nem Bursche) meg egy rész légyből. Ezeket a repülő Lusztkandeleket rendre kell utasítani. Hanem az az elnöki csengettyű mire való? Az öreg úr felfogta azt, és csengetett vele. Azt hittem, ez azt jelenti, hogy a tisztelt ház hallgasson. Nem biz az, hanem hogy a messze lakó gazdasszony meghallja, és hozzon friss vizet.
Erre aztán én is elmondtam az öreg úrnak, hogy mennyire meg vagyunk most elégedve az elnökünk csengettyűjével. Példányképe lettünk a rendnek. Mai nap azt mondta tisztelt elnökünk: ,,Fel kellene még olvastatnom a házszabályok értelmében az indítványkönyvet és az interpellációs könyvet; de miután azokba mind ez ideig semmi sincsen beleírva: a tisztelt ház engedelmével, úgy hiszem, helyesen fogok cselekedni, ha nem olvastatom fel." S a tisztelt ház egyhangúlag beleegyezett.
,,Bizonyosan nem volt ott Simonyi Ernő."
Most már, ha a fejem leütik, sem tudom megmondani, hogy tértünk át az országházról az állatkertre: erre is volt az öreg úrnak egy jó adomája. Mikor még a jóságos Ferdinánd koronaörökös volt, akkor került az első zsiráf a bécsi állatkertbe. Egy kíváncsi polgár éppen a trónörököst magát szólította meg, mikor a schönbrunni kertben sétált, hol lehet azt a ritkaságos állatot meglátni, aminek a nevét nem tudta. Ferdinánd a kísérőihöz fordult, s azt mondta; ,,Zeigt ihm einen Ligurianer; so ein seltenes Thier hat er gewiss noch nicht gesehen."
A zsiráfokról áttértünk az újságírókra (fatális eszmeláncolat!); az öreg úr elmondá, hogy egyszer Kemény Zsigónál Mátyás napján ebéden volt, s ott felköszöntötte a hírlapírókat, akiknek ma nevük napja van. Hogyhogy?, kérdezék tőle mindannyian. Hát úgy, hogy Mátyás teszi azt a jéggel, amit ti az újdonságokkal: ,,findt er keins, so macht er eins."
,,Az ám, mondék, csakhogy a löbliche policáj sokszor megtette a szegény újságíróval, hogy >>macht er eins, so findt er keins<<." ,,Különösen Zsigóval történt ez meg sokszor, folytatá Deák. Majd minden éjjel fölverték az álmából azzal, hogy itt van Pultz úr (a cenzor-rendőrbiztos), valamit ki kell venni a lapból, s valami mást tenni helyébe. Egyszer megsokallta a mulatságot Zsigó, s mikor éjfél után bekopogtat hozzá Pultz úr azzal a szóval, hogy baj van, a főcikket ki kell venni, különben lefoglalják a lapot, Zsigó álmos is volt, mérges is volt; azt mondta: no, hát foglalják le! Azzal befelé fordult, s tovább aludt. A rendőrbiztos csak magyarázta neki még a dolgot: alkudozott vele, hogy legalább a kék plajbásszal aláhúzott sorokat vegye ki a cikkből: de Zsigó már akkor úgy horkolt, hogy rengett bele a ház! A biztos hazament, s referált Protmannak, hogy a szerkesztő nem enged a fenyegetésre, hanem horkol. A hatalmas főnök megütődött: ,,da muss was dahinter stecken!" Már most csak azért se foglaljuk le a lapot! S másnap sértetlenül megjelent a cikk. Ilyen dolog volt akkor az újságírás!
Kemény Zsigmond emlékénél egészen fölmelegedett az öreg úr; ő ismerte tanítványának, e tiszta léleknek, e lángelméjű államférfiúnak legfőbb becsét, kinek lelke elébb megtörött, mint porhüvelye, míg ő, a mester, a testi szenvedések közepett is a szellemóriás maradt. Magasztalását, sajnálatát mindnyájan osztottuk.
Most új látogatók jönnek: mi helyet adunk, s búcsút veszünk az öreg úrtól.
- De ne tessék elszaladni! - kiált utánunk minden olvasó. ,,Hát az öreg úr egészségi állapotjáról nem hallunk valamit?"
Úgy hiszem, hogy folyvást arról beszéltem.
Deák Ferenc derült, vidám kedélyben van: adomázik, mint hajdan, szelleme teljes ruganyosságával bír; nem aki az egész társaságnak a hátán fekszik, de aki kedves hangulatával az egész társaságot kezén hordja. Csak az a kéz reszket kissé, ha felemelve tartja. (Nem reszket a lélek!) A veszélyes betegség csaknem egészen elmúlt, s a maradék is teljes gyógyulásnak ad helyt. Visszatérő jó álma, étvágya, szabad lélegzete, izomereje: s most már nemcsak az életnek, de a közéletnek is reméljük őt visszaadva látni.
Mint szerető rokonai mondják, az öreg úr most már kész elfogadni a pest-belvárosi képviselőséget: mégpedig nemcsak mint megtisztelő kegyelet címét, de mint tettleges munkakört: ,,Én nem akarok szavazógép lenni" - mondá, s szándéka megjelenni az országházban, hogy részt vegyen annak tanácskozásaiban.
Olyan napot nem látott még az országház, mint az lesz!
Adja Isten, hogy minél elébb bekövetkezzék, s adja hosszú sor folytatását ennek az örömnapnak.









Jókai Mór: Életemből


József főherceg családja körében
Sokat írtak már felőle, mint ,,nagy" emberről, szóljunk róla egyszer, mint a ,,jó" emberek mintaképéről, a családatyáról.
Minden államnak az alapja a család, s jó, ha a családi élet áldásaira onnan felülről jön a példa.
Többször volt szerencsénk a magyar nádor fiát családja körében tisztelhetni, s mindannyiszor azt a meggyőződést szereztük, mennyire drága ránézve az otthon. Kastélyának belső pompáját nem a bútorzatok drágasága adja meg, hanem az emlékezet becse. A falakon István főherceg, az utolsó nádor akvarellfestményei; a családi képek sorában a gyermekek kedvenc nevelőnéjének arcképe; ereklyék, miken az anyák kézmunkája van megörökítve; a főhercegnők szobája művészi atelier, a főhercegfiúké tanulóterem: magáé a főherceg apáé műhely, múzeum és fegyvertár.
Ami idejét nem a közügyek veszik igénybe József főhercegnek, azt mind szeretett családja körében tölti. Igazi patriarkális élet van itt. Reggel korán, a nappal együtt kelnek, délig dolgozik mindenki; tizenkét órakor pontban ebédelnek, azután jön egy kis családi hangverseny, zongora, cimbalom, dal, újra munka, tanulás, kertészkedés, vívás, tornászat, fél hétkor együtt vacsorál a család, s kilenckor már csendes a ház. Csak ha tűzi lárma támad a szomszédban, akkor szakad félbe a csendesség: a főherceg, a a tűzoltók parancsnoka siet maga a vonata élén a vész színhelyére, s ott működik, míg a pusztító elem le nincs győzve, néha másnap délig is.
A főherceg gyermekeit rajongva szereti, maga mondja róluk: ,,Ezekben már kettős magyar vér foly" (anyáról is Koburg-Koháry királyi család sarjai).
Egy jó barátunk, ki a főhercegi házzal közvetlen összeköttetésben áll, ez érdekes adatokat közlé velünk e példaszerű családi életről.
József főherceget a jó Isten azzal a jóval áldotta meg, mely itt a földön leginkább képes igazán boldogítani az embert, mely kárpótolni képes minden veszteségért, de melyet nem pótolhat semmi; adott neki kedves, jó családot. Ott van a gondos, kedves, szerető és szerett nő; körülötte az élénk, szép, eszes gyermekek. Mintha csak rólok szólna a zsoltár: ,,Felséged mint a bőven termő szőlőtő, a házad falai között; gyermekeid mint az olajfa hajtási az asztalod körül. Íme, így áldatik meg, aki az Urat féli."
Mária Dorothea főhercegnő, a legidősb hercegkisasszony gyönyörűen fejlett, felnőtt hajadon. Homlokáról magas értelmiség, szelíden fénylő szemeiből életvidor jókedv és szende szívjóság sugárzik elé. Példánya a jól nevelt fejedelmi hölgynek. A tudás minden ágában kiművelve, igaz magyar nemzeties érzületben felnövekedve, az európai művelt nyelveken kívül, melyeken szabatos tisztasággal beszél és ír, a latin nyelv titkaiba is beavattatott. Művészi hajlamairól már sokat írtak a lapok, s valóban nem közönséges hivatottságra valló képeket festett jeles művészünk, Vastagh György vezetése alatt. Hasonló lelkesedéssel ápolja a zenét is, s a generál-bassban egy ideig Erkel Gyula volt mestere. A múlt farsangon el volt terjedve a magas szocietás közt a vélemény, hogy Mária főhercegnő a budai várpalota fényes termeiben a világba fog vezettetni; de az uralkodóháznál dívó szokás szerint ez majd csak jövőre fog megtörténni, ha betöltendi a főhercegnő 18-ik életévét. Csupán Valéria főhercegnő táncestélyén ízlelte meg a tánc hevélyeit és gyönyörét.
Nővére, a három évvel fiatalabb Margit főhercegnő a szelídség, báj, kellem megtestesülése. Testvérnénje művészi hajlamaiban ő is osztozik. Rajong a zenéért. Kisebb darabokat máris komponál titokban. Egyet ezekből sikerült nővérének megkeríteni, melyet a télen át esténként tartatni szokott családi koncertben el is játszottak. Mindenkit meglepett a kétségkívül gyermekies kísérletben is félreismerhetlenül mutatkozó dallamosság és szerkezeti tisztaság. Ebben is anyjuk leányai mind a ketten.
Józsi főherceg, az idősebb fiú, a nyáron lesz 13 éves. Igazi grand-seigneur a szó ideális értelmében. Előkelő, úrias minden mozdulata, modora, gondolkodásmódja, a nagyúrias gőg, fennhéjázás, elbizakodottság legkisebb árnya nélkül. Előzékeny, megnyerő, lekötelező. Most a gimnáziumi III. osztály tantárgyaival vesződik; vesződik, nem azért, mintha nehéz feje volna, sőt ellenkezőleg, nyílt eszű, könnyű felfogású. Hanem vesződik ambícióból, becsvágyból. Édesapja tudvalevőleg megköveteli, hogy gyermekei ország-világ előtt nyilvánosan beszámoljanak tanulmányaikról; mert nem akarja, hogy az ő számukra külön sütet készüljön. Azért a főhercegúrfiak is csak úgy kénytelenek tanulni, mint akárki fia. Három tanár van mellettük alkalmazva, s reggel 8-tól 11-ig, délután 4-tól 1/2 7-ig foly mindennap a tanulás a rendes tantárgyakból. Azután jönnek a szabad művészetek: zene, rajz, lovaglás, vívás; lovaglásban a híres lovas, Juhász honvéd alezredes, vívásban Keresztesi Sándor a főhercegek tanítója.
A kis László főherceg, amennyire elválhatatlan jó pajtása három évvel idősb testvérének, amily benső szeretettel ragaszkodik hozzá, oly ellentéte bátyjának. Modora népszerű, fesztelen, semmi korlátot nem tűrő; merő pajzánság, csupa elevenség egész a féktelenségig. Egy helyben ülni, no, arra ugyan nem képes. Számára nem létezik fa elég magas, árok elég széles, folyton ugrál, szaladgál, s vidám zajától egész nap visszhangzik a tágas kastély s a még nagyobb kert. Van is ám dolguk tanítóinak, őt megfékezni. Hanem azért arany jó szív. Önzetlen egész a magáról megfeledkezésig. Apró ötleteivel, melyekben kifogyhatatlan, gyermeteg élceivel az egész főúri társaságot mulattatja. Ha huszár nem lesz belőle, hát akkor semmi sem! Bátyja ellenkezőleg már most is egy kis államférfiú.
A két legkisebb, Erzsébet és Klotild pici főhercegnők, még nagyon is aprók. Igazi kis angyalkák a Murillo képeiről. Ezek az egész családi körnek becéi, szeme fényei, aranyos játékszerei. Isten tartsa meg őket, s nevelje naggyá kitűnő szüleik örömére, a haza javára és büszkeségére!









Jókai Mór: Életemből


Szüreti mulatság Alcsúton
- Aztán majd szüretkor én magam készítem el a gulyáshúst! Ezzel a szóval biztatott fel József főherceg őfensége, mikor legutóbb Alcsúton voltam a ,,Romano csibakéro sziklaribe" dolgában.
Nem is felejtkezett meg az ígéretéről, egy patriarkális táviratban meginvitálva a mai szüreti mulatságra: ,,nagyon jól fogunk mulatni." (Erre pedig ugyan nagy szükségem van, mert a válaszfelirati vita mulatságnak nemigen jó mulatság.)
Kilenc óra volt, mikor a vasútról odarepített a négy kisjenői sárkány. Már akkor a két kis főherceg Holdházy apátkanonokkal együtt indulásra készen várt rám, József herceg botot is faragott a számomra, hogy könnyebben essék a gyaloglás. László meg előrefutott, ,,ott van már a papa a szőlőben, látja a konyhája füstjét, ideérzik a jó szaga!"
Azzal megindult a karaván a közeli szőlőbe. Csányi Pista felcsúti bandája már messziről rákezdte a Rákóczi-indulót, mikor észrevett bennünket. A gyepes udvaron nagyban folyt már akkor a munka. Az alacsony nádfedelű présház előtt őrölték a mustot, az ökrös szekér ott várt rá a lajttal. A szőlőlugasban egy katonaviselt ember gömbölygetett a tenyerei között nagyszerű tésztagalacsinokat, egy másik ezüst érdemrendes honvéd egy hosszú asztalon aprította szeletekre a kétféle húst; azokat Farkas honvéd alezredes húzogatta nyársra, szalonnával, veres hagymával sorakoztatva; meg más katonák krumplit hámoztak, káposztát aprítottak; csak maga a főherceg volt civilben, kék kötény kötve a derekára. Két nagy katlanban égett már a tűz, azok is tábori szokás szerint a partba voltak ásva; mind a kettő fölött egy-egy roppant rézüst fortyogott, az egyikben főtt már a gulyáshús, a másikban meg a ,,cakumpakk", egy melléktűzőn csendesen sistergett a bakagombóchoz való hagymás zsír - mindenkinek tele volt a keze dologgal. ,,Hát nekem nem lehetne valami hasznomat venni?" - ,,Dehogynem, a gulyáshúst segíthet keverni, legalább nem lesz kozmás, mint tavaly volt."
S aztán megmagyarázta a főherceg, hogy mi minden lesz a mai lakomán. Így szólt a ,,szüreti menázsi" 1894. október 16-án: Marhahús paprikás krumplival. (No, ezt már ismerem.) Azután ,,bakagombóc". (Ez tésztából készül, olyan egyfontos golyóformára, szalonnával megspékelik, azután egy óra hosszat főzik bugyborékoló vízben, míg megpuhul, akkor zsírba rakják, hol újra megkeményedik, hogy lőni lehet vele.) Azután lesz ,,cakumpakk" (ebben van paszuly, burgonya, rizs, káposzta, közbevegyített bőrös pecsenyedarabokkal, feleresztve rántáslével, paprika a tetejébe), azután jön cigánypecsenye meg zsiványpecsenye (ezt nyárson fogják sütni: áll marhahúsból és sertéshúsból), azután kapunk ,,granatéros marschot" (Hát ez mi? Túrós csusza, de túró helyett hagymás krumplival keverve; hol vennék a táborban a túrót?) Aztán még jön a ,,visokai sütemény", ezt az a horvát honvéd tudja készíteni, akinek ezüst vitézségi rendje van.
Mind elkészült ez annak idejére, megérkeztek a kastély tündérei, a magas úrhölgyek, az ilyes gulyáshús lecsalogatná még az Olympot is. Hevenyészett asztal lett terítve, a főhercegnőnek átadatott a magyarul írt ,,menázsi", s arra a honvédek elkezdték körülhordania hatalmas bográcsokat egymás után, s senkinek sem kellett kínálás. A kisebbik professzora a főhercegfiaknak kitanult fényképész, odaállított egy fotográfműhelyt, s pillanatnyi fölvétel után megörökíté a lakomázó társaságot: a főherceget a kanállal a szájában; én szerencsére nem látszom a pohártól, amiből éppen iszom.
Először jóllakott a menázsiból az úri társaság, akkor hozzáült a honvédcselédség; következtek utánuk a cigányok; még azok sem bírták elfogyasztani, akkor aztán jól tartották a szedőket. Olyan volt ez, mint a Tábor-hegyi prédikáció.
Ebéd után hozzáláttunk a szüreteléshez (így jó az), s egy egészséges séta után én eltűntem Rómer Flóris szobájába (úgy hívják azt, ahová bekvártélyoztak), s ott nekiültem regényt írni; mert hát nemcsak a nagyhercegek parancsolnak velem, hanem a ,,Kiskirályok" is.
Ilyen az én szüretem!
Észre sem vettem, hogy már vacsorára jár az idő: dehogy voltam éhes. Ha az apát úr fel nem jön értem, a holnapi tárca a ,,Nemzeti"-ben hosszabb lenne.
,,Várnak már odalenn!"
De azt nem árulta el, hogy mire várnak?
Nagy meglepetés volt. Már a tornácba érkezve hangzott elém az alföldi népdal, amit a főhercegnő szobájában énekeltek; a kórusban túlnyomó volt a szoprán hang, de az elámulás csak akkor fogott el, mikor a terembe léptem, s megláttam az egész társaságot. A főhercegi család ifjú tagjai és az udvarhölgyek mind népies jelmezekbe voltak öltözve; Mária főhercegnő gyöngyös pártával, zsinóros pruszlikban gyönyörű gömöri parasztleány volt, míg Margit főhercegnő kisjenői oláh fátának volt öltözve, ezüst szövöttes katrincával, piros mellénykével, ezüst virágokkal hímzett, hosszú bő ingujjakkal, karmazsinpiros csizmában, ami mind úgy illett hosszú fonadékú aranyszőke hajához. Zichy Irén grófnő pompás győrvidéki menyecske volt, míg Boxberg Paula bárónő aranycsipkés főkötőjében, virágos viganójában a mátrai pompát képviselte deli alakjával. A két kis főherceg Bánk bánt és Hunyadi Lászlót miniatűrben, maga pedig József főherceg igazi eredeti debreceni csikós ornátusban pompázott; lobogós ingujjakkal, birkaprémes mentéje fél vállára vetve, alatta az ólompitykékkel kivarrott pruszlik, sallangos kostök, a szíj mellé dugva (megsúgta később, hogy szűzdohány van belevágva), a gyűrt torkú csizmán hatalmas pengős sarkantyúk, s a vállán keresztülcsavarva a kivert nyelű karikás ostor.
- Milliom bocsánat! Hisz ebben az egész társaságban csak én magam vagyok egyedül a német.
- Azt énekelte a pap: ne nézd, uram, hogy ő német!
Majd vacsorához ültünk. Sejtettem, hogy tánc lesz ennek a vége! Ahogy be is következett; vacsora után átment a társaság a táncterembe. Ott várt már felvont hegedűvel Csányi Pista bandája, s rárántotta a láb alá valót. Hiszen táncosnő lett volna szép számmal; de táncos csak egy volt, a kis József herceg; aki ki is tett magáért.
Mondék a főhercegnőnek:
- Eszembe jut most az az operett, aminek a címe ,,Tíz leány és egy férfi".
- Majd lesz itten több is!
Kíváncsi voltam rá, ki lesz az? Csak nem a fiatal tisztelendő tanár úr?
Egyszer aztán megpendül a sarkantyú, s előáll maga József főherceg, Mária főhercegnőt párul vezetve, s bemutatja azt az igazi huszáros, csikósos magyar táncot, amilyenre én csak kecskeméti diákkoromból emlékszem, mikor a verbunkosok járták a promenád közepén. Tökéletes alföldi magyar legény volt, mikor abban egyenesre ágaskodik a jókedv, neki szánja magát, de soha egy pillanatra el nem veszti a komoly délcegségét, nem rugdal, nem toporzékol az, hanem kevélykedik, abban a virtusa, s minden mozdulatával azt mondja, ,,ki a legény a csárdában?" De gyalog is szívesen eljöttem volna Alcsútra, csak azért, hogy ezt a táncot lássam.
Egyszer aztán azon vettem észre, hogy magam is benne vagyok a táncban. Vittek.
Még azt mondta a főhercegnő, mikor vége volt, hogy elég jól járom a palotást.
- Hjaj! Fenséges asszonyom, nem palotás ez már, hanem csak ruinás. - Denique, megesett.
Tudom, hogy ezért az excesszusért kereset alá fognak venni idehaza; de hát majd én is azzal védem magamat, amivel a bécsi operaszínházi páholynyitó, aki Milán királynak gyufát nyújtott a foyer-ban szivargyújtáshoz: hogy ,,kényszerítő körülmények forogtak fenn".
Éjjel azzal álmodtam, hogy Kecskeméten a jó Siposs bácsi, a jogtanárom examinálni akart, hogy ,,quid juris". - ,,Non sum paratus: az éjjel bálban voltam."
- ,,Táncoltál?"
- ,,Omnino."
- ,,Habes eminentiam."
Aztán mikor felbéredek, keresem a fejemen a papillotokat, amikbe a szép dúsfürtű szőke hajam van becsavargatva (azok is mind szerelmes versekből voltak hasogatva).
Hol van az már - Marci fiam!









Jókai Mór: Életemből


Királyéknál
Bizony rég ideje, hogy egy magyar király tudósaival együtt tanakodott tudományos munka létrehozása iránt; arra pedig, hogy uralkodó fejedelem levente fia saját készítette irodalmi művet nyújtott volna át koronás atyjának, nem is emlékszem.
Éppen a Tisza jubileum előtti napon kaptam a trónörököstől levelet, melyben értesít, hogy őfelsége december 1-jén fogadja őt, és az ,,Osztrák-Magyar Monarchia írásban és képben" szerkesztőit kihallgatásra, átveendő a munka első füzetét; ugyanabban meghív magához, a munka szerkesztősége megtiszteléseül adandó ebédre, megbízva, hogy a magyar szerkesztő és művészeti bizottság elnökeit, Haynald bíbornokot és Keleti Gusztáv igazgatót, én hívjam meg a nevében. (A másik elnök, Benczúr inkább elkészít egy képet, mint hogy ünnepélyes lakomákban vagy gyűlésekben részt vegyen.) Azonnal siettem a bíbornokhoz; nem volt senki az előszobájában, úgy kellett hozzá bejelentetlenül berontanom. Munkában találtam, mint mindig. Ajánló leveleket diktált prelátusának. Mert Haynald senkitől sem tagad meg semmit; az ő jótékonyságának bőségszarvából hull minden, ami aranyat ér; többek között az ajánló levelek: festő és zeneművész úgy számít azokra bel- és külföldön, mint hajdan az indulgentális levelekre a másforma művészek.
A trónörökös azt írta a levelében, hogy elébb szép diplomatikusan puhatoljam ki, hogy nem lesz-e terhére a bíbornoknak a Bécsbe utazás? Mert bár nagyon nehezen nélkülözné a jelenlétét, nem szeretné, ha csupán az ő kedvéért venne magára ilyen öreg úr akkora fáradságot. Megmutattam a bíbornoknak ezt a passzusát a levélnek. Nagyon tudta méltányolni annak az értékét. Csak az ,,öreg úr" ellen tett exceptivát, tréfás tiltakozással. - ,,Legyen megnyugodva eminenciád: majd elmondják az ellenségei, hogy >>nem öreg úr!<<" (Már akkor fújták is a követ.)
A Tisza-jubileum után harmadnapra (ezt már a mamelukok így fogják használni időszámításra, mint az Izlám-hívők a Mahomed-futást) odafenn voltunk a császári várpalotában a trónörökösnél, pontban tizenegy órakor. Weilen barátom fekete frakkban, én kardosan és panyókásan: mindegyikünk a hóna alatt a maga füzetével, Weilen a némettel, én a magyarral (a mienk japáni papírra volt nyomva). Őfensége előre figyelmeztetett, hogy elébb a magyar szöveget fogja őfelségének átnyújtani: azért, mert Bécsben a magyar a vendég, s a vendégé az elsőbbség.
Őfelsége ez alkalommal legbenső dolgozószobájában fogadott; nem a diplomáciai kihallgatások helyiségében. Csendes kis szoba az; egyszerű, pompa nélküli otthon. De mégis van benne valami felbecsülhetetlen pompa; két életnagyságú arckép. Mind a kettő őfelségét, a királynét ábrázolja, legvirulóbb ifjúkorában; csaknem egymás mellett áll a két kép, csupán egy közbeeső ajtó által elválasztva: mind a kettő ugyanazon felfogásban, nem mint uralkodónőt, de mint hódítónőt örökíté meg a királyasszonyt egyszerű eszményi fehér öltözetben, amire hosszú, tömött gesztenyeszín fürtein alul omlanak alá. Az első arckép oly tündérien bájoló kifejezéssel tekint alá; a másodikon már uralkodik az anyai méltóság és boldogság kifejezése.
Őfelsége igen derült kedélyben volt. Arcszíne férfias, erőfeszítő munkában edzett egészségre mutat, erőteljes kifejezésű vonásaiban, a nála megszokott fenséggel párosult nyílt nyájasságon kívül, ezúttal valami örömsugárzó gyöngédség volt a hangulat adó. Nem hódolatfogadó monarcha és tisztelgő álltak egymás előtt, hanem apa és fiú. A beszédek nem voltak írásból olvasva, hanem jöttek a szívből. Az egész ünnepélyes jelenet a valódi patriarkális üdvözlés és elfogadás színét viselte magán. Mikor a király kezét nyújtá a trónörökösnek, s ez megcsókolta a nyújtott kezet, ez a magunk saját puritán ősszokásainkra emlékeztetett vissza.
Ezután a trónörökös átnyújtá a királynak a mű magyar és német szövegű első füzeteit; mire őfelsége hozzám fordult, s magyarul szólva elismerését fejezte ki a szerkesztőség és a munkatársak iránt, hogy ily rövid idő alatt lehetővé tették ily sok nehézséggel járó munka megindítását. S azután mind a két szerkesztővel hosszasabban társalgott, értesülést kívánva a mű összeállítása és kiadása részleteiről; egyszer aztán ismét a fiához fordult: ,,Ezt a cikket te írtad, ugyebár? - kérdezé, a bevezető cikkre mutatva, s aztán a szerkesztőkhöz intézé rögtön a szavát; ,,Jól van az a cikk megírva", amire én, még az illemes válaszon túl azt is bátor voltam felelni, hogy a főherceg a legjobb írója ennek a műnek. S ebben egy csepp hízelgés nincs. Oly rövid, tömör és kifejezésteljes irálya van Rezső főhercegnek, néhány sorban egész képet visszaadó, hogy azt mindnyájan mintául vehetjük: innen és túl a Lajtán.
Ez ünnepélyes átadás után visszatértünk a főherceg lakosztályába, ahol együtt Weilen tollviselése mellett szerkesztődött meg a lapok számára való szövegezése a lefolyt jelenetnek.
Az elbocsátásnál tudatta velem a trónörökös, hogy a mai díszlakomán áldomást fog mondani a szerkesztőségre, a jelen és távollevő s még azután közreműködendő munkatársakra; mégpedig Haynaldot külön felköszöntve, mivelhogy egy bíbornok egyenlő tisztességben részesül a királyi hercegekkel.
Én rögtön siettem ezzel a hírrel a Hotel Londonba. Az Haynaldnak a szállója már negyven esztendő óta. Egész Bécs városában a legkezdetlegesebb fogadó: olyanforma, mint nálunk volt a Hattyú. Maga adomázta el egyszer a főpap, hogy mikor a bíbornoki kalapot elnyerte, a bécsi papság sietett a szállásán tisztelegni, s emiatt mindig nagy népcsoportosulás volt a London előtt. Egyszer lármát hall, s az ablakon kinézve látja, hogy egy embert a rendőrök a tömeg közül elfognak, és bekísérnek. Felhívatta a rendőrbiztost, s kérdezte tőle, hogy mit vétett a befogott ember? - ,,Hát azt mondta, hogy micsoda kopott kardinális lehet az, aki egy ilyen szutykos vendéglőben száll meg?" Természetesen azonnal kieszközölte, hogy szigorú bírálóját szabadon bocsássák. Hát azóta a Hotel London még mindig nem lett elegánsabb, s a kardinális kapuját nem őrzik svájci alabárdosok; odalenn nem vár rá a gyaloghintó (hogy szentséges lábai a földdel ne érintkezzenek), előszobájában nem udvarol két prelátus selyem szutánban; hanem úgy kell megint (sikertelen kopogtatás után) berontanom egyenesen az elfogadó szobájába, s felzavarnom a senki által nem őrzött bíbornokot délutáni sziesztájából. És amint értesült általam a mondandó főhercegi tósztról, rögtön fölfogta a helyzetét: ,,Akkor nekem viszont felköszöntőt kell mondanom a főhercegre a munkatársak nevében." - ,,Mégpedig németül és magyarul, a dualizmus értelmében. Azt pedig le is kellene írni a nyilvánosság számára." - ,,És énnekem nincs itt a prelátusom, akinek diktálni szoktam." - ,,Majd nekiülök én, tessék nekem diktálni." És úgy történt. Haynald diktált, én meg írtam. (Annak is van már ötven esztendeje, hogy legutoljára diktandó járt a toll a kezemben.) Csak kétórai határidő volt, s azalatt még le is kellett tisztázni az eredeti konceptust. Ebben már kisegített bennünket a Pázmáneum igazgatója, morvaországi születésű derék magyar ember.
A tószt szövegét elhoztam magammal; ez volt a válasz arra az emlékezetes felköszöntésre, mellyel a monarchia trónörököse a maga szellemi táborkarát, az osztrák és magyar írókat, saját asztalánál üdvözölte. Úgy hiszem, hogy mindnyájunk érzelmeit fejezte ki benne. Mikor hazaérkezve egy írói körben megjelentem, azzal fogadtak, hogy: ,,Most már igazán és komolyan ismerjük el a főherceget, mert lakomát adott, és áldomást mondott." Tréfaként hangzik ez; de nagyon komoly értelme van.









Jókai Mór: Életemből


Rezső trónörökös írószobája
Az egész fejedelmi írószoba az összeállítás ízlése és pompája által érdekes; de még inkább azzá lesz, ha az egyes alkatrészeknek a provenientiáit megismerjük. Mert ez a szoba nem úgy van felszerelve, ahogy azt egy udvari szőnyegész (aki érti a szakmáját, s akinek az az utasítása, hogy ,,kerüljön, amibe kerül") a legdrágább kereskedőktől összevásárolja; itt minden tárgyhoz valami emlékezet van kötve: elkezdve a kárpitmennyezetet tartó királysastól, amelyet a trónörökös maga ejtett el. A többi is mind tanulságos és regényes utazások szerzeménye, keleti uralkodóknak, szabad nomád törzsek emírjeinek tiszteletajándéka, amiket pénzen meg nem lehet venni, csak kölcsönös fejedelmi munificentia árán; köztük olyan ritkaságok, amelyekhez egész magyarázat kell. Minden bútordarab, fegyver, szőnyeg, edény egy-egy történetről beszél, s magával hordja azt a kiterjedt horizont, amelyet a trónörökös maga előtt kibontakozni látott.
A sors a magasan született férfiaknak szokott osztogatni állásukhoz való ajándékokat: Rezső főhercegnek gondolatokat adott. Egy gondolkozó fejedelmi sarj! Nem mindennapi tünemény. És aki a gondolatait szereti másokkal közleni, és óhajt a mások gondolataival is megismerkedni. Aki akarja látni és hallani az igazat, a valót, aki nyílt szívet tár az őszinte beszéd elé; ki az ellenvéleményt provokálni bátor, s leküzdi, ha az övé az erősebb; de enged neki, ha azt találja helyesnek.
Ott, annál a kis íróasztalnál szokott a trónörökös értekezni nagy népismei műve szerkesztőivel, mikor azok mind a ketten Bécsben vannak. (Máskor viszont Budapesten fogadja mind a kettőt.) A trónörökös semmiféle magántitkárt, írnokot nem tart: maga írja a leveleit, munkáit, és oly korrekt irállyal, hogy azokban soha egy törlés, igazítás elő nem fordul, még ha magyarul vannak is szövegezve az ,,Osztrák-Magyar Monarchia írásban és képben" szerkesztésénél, mondhatni, hogy a legnagyobb gond terhét a trónörökös vállalta magára. A cikkek az első fogalmazásban az ő kezébe kerülnek, s azután a felügyelőbizottságok, az egyes szaktudósok észrevételeivel megint vissza; végre kiigazított, kiegészített alakban újra megjelenik a legfelső szerkesztő előtt, aki aztán a legőszintébb és tárgyilagosabb bírálatot gyakorolja mindannyi fölött, s amíg egyrészt meglepő szakismeretével imponál, másrészt a kettős szerkesztőség között támadható véleménykülönbségeknél ritka tapintattal tudja mind a két félt megnyugtatólag kiegyenlíteni.
Ha egy költő, egy professzionátus író előszeretettel van az íróasztala iránt: az rendes tünemény; ahhoz szokott, abból él; de a trónörökösnek egyéb hivatása, egyéb gyönyöre is van. Hivatása hadvezérré avatja; gyönyörűsége a vadászat. Mind a kettőhöz hideg vér, kemény idegzet, edzett testalkat kell. S ezekben a legjava jutott Rezső főhercegnek. Ő, aki éjfélben fölkel, és nekiindul a havasoknak, nádasoknak, egy könnyű kabátban, kezében egycsövű fegyverrel, melynek lövése bizonyos halál; nem kísérve mástól, mint gyakran egy ismeretlen, vad, idegen vezetőtől, s dacolva zivatarral, leküzdve nehéz fáradalmakat; gyönyörnek találja mindazt, ami egy közönséges tudóst menten a halhatatlanságra vezetne - a másvilágon; hogy másnap rögtön az íróasztalához ülve, legmagasabb élvezetét keresse abban, amihez forró vér, érzékeny idegek, andalgó képzelet szükségesek: az irodalmi foglalkozásban; hogy egyik nap hadseregeket vezényeljen, másik nap a szellem táborait vezesse: ez, ami rendkívüli.









Jókai Mór: Életemből


Én és a zsidók
Mi tűrés-tagadás? Én bizony gyermekkoromban antiszemita voltam, mint sok fejletlen ember. A szolgálóink telemesemondázták a fejemet azzal, hogy a zsidók a pászka ünnepükhöz keresztyén gyermekek vérét használják: s a mi házunk és az iskola között esett éppen a Baranyay-kúria, melyen zsidóknak szabad volt lakni. A sakter is ott lakott. Mindennap láttam, mikor az elvágott nyakú ludakat kihozták a kapuján a zsidó asszonyok: a képzeletem kiegészítette a többit. Szörnyű dolgok történnek odabenn! Nem is mertem én magamban elmenni azok előtt a boltajtók előtt, ahol azok a hosszú szakállú mogorva emberek ülnek, kaftánujjba dugott kézzel, papucsba dugott lábbal; egy szolgálónak kellett elkísérni az iskola udvaráig, vagy legalább az Eszter nénémnek a mi házunk ajtajába kiállni, s utánam nézni; de ha a sakter ajtaja előtt hátratekintettem, s azt láttam, hogy nem néznek utánam a házunk ajtajából, bizony vissza is szaladtam én a fele útjáról az iskolának.
Aztán, amit az iskolában tanultam egy nagy vastag könyvből, aminek Hübner volt a neve, az sem igen volt arra való, hogy a zsidók iránt való előszeretet serkentgesse bennem. Hogy engedik ezeket az embereket szabadon járni, akik az én Idvezítőmet olyan kegyetlenül megölték?
Aki a nézeteimet a legtökéletesebben osztotta, az volt a Cicke kutyánk. Hej, hogy iramodott neki, ha egyszer valami olyan szakállas, bugyogós alak bejött az udvarunkra. Ott már én is vitéz voltam: ugyan uszítottam utána a Cickét: ,,Aló, puc, csípd meg!" s nagyot nevettem rajta, mikor csattogott a papucsa a kifelé iramodónak, amíg az utcaajtóig elért.
Mikor aztán nagyobbra megnőttem, akkor elküdtek Pozsonyba, német szóra. Ott azután megtanultam azt, hogy van a város végén egy elátkozott hely, amit Schlossbergnek hívnak: azt csupa zsidók lakják; annálfogva az a csoportosított fészke és tanyája minden Isten és ember ellen való bűnnek, úgy, hogy ha egy diákról megtudják, hogy a Schlossbergen volt, azt rögtön kicsapják az iskolából.
Ebben a hitben megerősödve ismét visszakerültem Komáromba, ahol még akkor híres gimnázium volt három bölcsészeti osztállyal.
Zsidó diákkal még mindaddig az ideig nem találkoztam se líceumban, se gimnáziumban, de csak egy szállal sem. Minek is tanult volna a zsidó diákul? Hivatalt nem viselhetett, ügyvéddé, mérnökké nem lehetett. Mire való volna neki a diák nyelv? Csak azért, hogy Horatiust megértse: ,,nunc est bibendum, nunc pede libero pulsanda tellus." Hát szabad a zsidónak jó kedvének lenni? Bort inni és táncolni? Az volna a furcsa!
Csupán egy tudományos pálya volt a zsidók számára nyitva, az orvosi, vagy mint akkor hívták, a doktori pálya. (Még akkor csak az orvosoknak volt szabad hólyaghúzót és köpölyt alkalmazni, a prókátoroknak nem: azért hívták csak az előbbieket doktoroknak - az utóbbiak fiskálisok voltak.)
Egyszer aztán, mikor éppen a poétai klasszist frekventáltuk, megtörtént az a csoda, hogy egy zsidó diák iratkozott be a klasszisunkba.
Koricsánernek hívták.
Nem volt már fiatal legény: a negyvenet meghaladta. Eddig az ideig a kalligráfia mestere volt: szépírást tanított, gratuláló iratokat másolt acélmetszéssel vetekedő módon. Biz ez sovány kenyér volt. Hajlott korára támadt az az ambíciója, hogy orvossá legyen: evégett előbb a humaniorákat kellett elvégeznie. A grammatikát, szintaxist megtanulta otthon, iskolába járás nélkül, ami óriási szorgalmába kerülhetett; mert nem volt valami különös gyors eszű.
Nekünk tizennégy-tizenöt esztendős sihedereknek nagyon sok tréfát okozott ez a negyvenesztendős iskolatárs, az ő furcsa tagbaszakadt alakjával, borotvált képével, mausoló kiejtésével, akaratlan komikumával.
Egy nap elmaradt a leckéről, s midőn másnap emiatt a tanárunk megdorgálta, azt mondá mentségül a jó Koricsáner:
- Bocsánat, professzor úr, bizony nem jöhettem, mert a feleségem éppen tegnap ajándékozott meg egy kis fiacskával.
Képzelhetni azt a jucundus hangulatot, ami erre a szokatlan mentségre felrivajlott az egész klasszisban. Csak a tanárunk nem nevetett rajta; ő mindent komolyan vett, s szerencsét kívánva a tanítványának az újszülötthöz, haza bocsátá őt erre a napra, hogy ápolja a feleségét, felhagyva neki a holnapra való leckét.
A jó Koricsáner maga is igen komolyan vette azt. Mint mindent az életben. A kalligráfiával nem fér össze a tréfa.
Egyszer összedisputáltunk iskola-óra előtt: az öreg Koricsáner meg én.
Az volt a vitás kérdés, hogy vajon a magyar mértékes versben a ,,h" betű mássalhangzó-e, vagy nem?
Én azt állítottam, hogy igen, ő meg azt, hogy nem. Én utoljára azt vágtam neki oda, hogy ,,Mit tudsz te ehhez? Te zsidó vagy!" Erre ő nekem azzal döfött vissza, hogy: ,,Te pedig csak gyerek vagy!"
Borzasztó megbántás! Egy 14 éves férfiúnak azt mondani, hogy ő gyerek! Mai napság ezért párbajra hívnák a sértőt. Akkoriban rövidebben bántak el vele. Ő 41 éves volt, én 14. De én magyar voltam, ő pedig csak zsidó! Ok és jogcím arra, hogy megfogjam a gallérját, s jó sort verjek a hátára ököllel.
Mikor akként magyaráznám a ,,h" betű mássalhangzóságát a zsidó iskolatárs hátán, éppen akkor nyit be a tanárunk az iskolaterembe.
Szigorú és igazságszerető derék ember volt: engem (pedig sógora voltam) e kihágásért megbüntetett; ott marasztott az iskolában: csak este volt szabad hazamennem. Ami nagy szégyen volt. Otthon pedig az anyám fogott elő.
Boldogult jó szülőm áldott jó szívű volt, de amellett szigorú, katonás természet. Kérdé, hol maradtam. Megmondám, nagy méltatlankodva, hogy milyen igazságtalanság történt velem: én tudom jól, hogy a ,,h" betű konszonáns, idézhetem Vörösmartyt. ,,Cserhalom" ez daktilus, ha a ,,h" konszonáns nem volna, akkor ez pirhicchius volna; valaki ellentmondott, azért megütöttem egyszer-kétszer: ezért ott marasztott a professzor.
- De hát ezért minek kellett valakit megütni? - kérdé az anyám.
- Hiszen csak egy zsidó volt!
- Mit? - kiálta fel az anyám. - Te azt mondod, hogy csak egy zsidó volt. Hát teelőtted a zsidó nem olyan ember, mint más? Te lenézesz mást a vallása miatt? Te elfelejted, hogy a ,,mi" vallásunkat még ötven év előtt éppen így üldözték ebben a városban, ahogy te üldözöd most a zsidót? Ezt nem tanultad te éntőlem, se boldogult édesapádtól! - Most rögtön eredj, és keresd fel azt a zsidó diákot, akit megütlegeltél, kérj tőle bocsánatot, és hozd tőle nekem írásban, hogy teneked megbocsátott.
El voltam szörnyedve a drákói keménységű ítélet fölött.
- Én megalázzam magamat az előtt a zsidó előtt?
- Megalázod magad az Isten előtt, aki a zsidót veled egyenlőnek teremtette.
- Hol keressem én azt most a városban?
- Az a te dolgod. Tudod jól, hogy melyik utcában laknak a zsidók. Járj végig házról házra, míg rátalálsz: nyisd fel a szádat, kérdezősködjél, Komárom nem nagy erdő. - De nekem a nélkül az írás nélkül a szemem elejbe ne kerülj.
Ez volt az ultimátum.
Fatális állapot.
Az ebédet már elmulasztottam, most még vacsorát sem kapok.
De nem lehetett apellálni, se az országgyűlésen interpelláltatni az ügyemben; meg kellett törnöm magamat. Nekifanyalodtam, hogy hát megyek Koricsánert keresni a város végére, ott lakott.
Hát amint az utcaajtót nyitom, valaki ugyanazt kívülről tolja befelé, s amint az ajtó kitárul, ott áll előttem az én kis Koricsánerem. A két vállát behúzva, a fejét szomorúan félrehajtva, azt kérdi tőlem a küszöbön megállva, szelíd, reszketeg szóval:
- Irasceris mihi? (Haragszol rám?)
Hogy én haragszom-e ő rá?
S azzal alázatosan levéve a kalapját, azt mondja:
- Azért jöttem hozzád, hogy bocsánatot kérjek tőled.
Ő, a megvert ember, jön bocsánatot kérni az inzultálójához! Pedig őt nem kényszeríti erre odahaza senki. Neki nincsen erős ítéletet osztó édesanyja, aki hozzám küldje, hatalmas parancsolattal! S ő keres fel engem.
Nekem a könny kicsordult a szememből, nyakába borultam, megöleltem.
- Nem te kérsz éntőlem bocsánatot, hanem én tetőled; s már most jöjj be az anyámhoz, s mondjuk el neki, hogy kibékültünk, megbecsüljük egymást.
- Hiszen azért jöttem éppen hozzátok.
Azzal bejött velem az anyámhoz, s így szólt:
- Eljöttem bocsánatot kérni a nagyasszonytól, hogy így megbántottam. Én vagyok a hibás, elismerem. Mert amiről disputáltunk, abban neki van igaza, a Móricnak. A ,,h" betű csakugyan konszonáns, csak poética licentiából néha lesz belőle hehentés. Ezt megmagyarázta a professzor úr nekem. Azért bocsánatot kérek, hogy okot szolgáltattam Móricnak, hogy engem megüssön. De énnekem nem fájt, mert neki van igazsága, és van jó ökle. Majd azzal az öklével meg fogja ő védelmezni a zsidót, mikor a zsidónak lesz igazsága.
       
Ettől a perctől fogva lettem én filoszemitává.
S nemcsak ideális frázis volt ez nálam: átment az életbe is.
Ahol csak iskolába jártam, mindenütt azon törekedtem, hogy iskolatársaim a zsidó kommilitókat becsülettel traktálják. S ehhez nem kell egyéb, csak jó példaadás. A szeretetnek is van hódító ereje.
A kecskeméti kollégiumban, ahol már nagy rangra emelkedtem: én voltam t. i. a jogászbálra alkotmányosan megválasztott előtáncos, a klasszisomban első eminens (ami mellékes dolog) és a műkedvelőknél első szerelmes. Ezt a nagy tekintélyemet mindenütt érvényesíteni tudtam abban az irányban, hogy a kecskeméti zsidóság kereskedelmi osztályának művelt fiataljait a mi társas köreinkben otthonossá tegyük. Azok voltak legjobb barátaink: azokkal beszélhettünk legtöbbet irodalmi dolgokról, azoktól kértük kölcsön az olvasni való könyveket; még Petőfit is azok pártolták legjobban.
Egyszer műkedvelői hangversenyt rendeztünk az ifjúsági könyvtár megalapítására. Zenészek, szavalók kiteltek magából az iskolai fiatalságból, de iskolázott énekes, aki operai áriákat elő tudjon adni, nem volt közöttünk.
Egy fiatal zsidó, Gallia Fülöp (később könyvárus lett) igen sokoldalú műveltséggel bíró diplomás férfi, kinek amellett gyönyörű tenor hangja volt, és jó iskolája, az én kértemre felajánlotta a közreműködését, hogy el fogja énekelni Belizár operából a ,,Trema Bizancio" sterminatrice magándalát. A szövegét én fordítottam le neki magyarra.
Az előadás előtti napokon híre szárnyalt, hogy valami demonstráció készül a publikum részéről a zsidó vendégszereplő ellen.
Nem riasztott bennünket vissza.
A színház megtelt közönséggel; a bevétel megállapítá az iskolai könyvtárt.
Mikor a Gallia énekére került a sor, mindenki feszült figyelemmel várta, hogy mi fog hát történni.
Az én zsidó énekesem kilépett bátran a színpadra, a zenekar elé, s alighogy elkezdé: - ,,Reszkess Byzantium!" - amidőn felkiált a nézősereg közül egy ökörhajcsári hang:
- Nincs itten lúbőr? Mit keres itt a zsidó?
Hanem azt az egy szál felkiáltót, amilyen hirtelen kiröpítette a nézőtérről a tisztelt publikum maga, az egy olyan rövid pillanat műve volt, hogy még csak félbe sem szakította az áriát. Mikor az utolsó vers elhangzott: ,,És minden könnyei a nemes hősnek vértengerrel lesznek megbosszulva!", hogy általános taps és éljenriadal támadt az egész közönségből, hogy alig akart vége szakadni.
       
Ez történt Urunk születése 1842. esztendejében, 42 évvel ezelőtt, Kecskemét városában... ilyen nagyot haladt a világ azóta!









Jókai Mór: Életemből


Szerkesztési kuriózumok
Hat rendbeli lapnak és folyóiratnak a szerkesztéséből koptam ki ez ideig; átolvastam kilencven rizsmára menő beküldött dolgozatot, évenkint ezer levelet, s mondhatom, hogy ez nem tartozik a legutolsó mulatságok közé.
Egyszer egy ismeretlen drusza azzal az indítvánnyal lepett meg, hogy ha már egyszer Móric helyett feltaláltam a Mór nevet, jobb lesz, ha egyúttal szerecsennek nevezzük egymást, jelentvén ez éppen annyit, mint Mór, s milyen szépen fog ez majd hangzani: Jókai Szerecsen, Ballagi Szerecsen, Szegfi Szerecsen, Kelemen Szerecsen, s több efféle irodalmi négerek.
Másszor azt a javaslatot kaptam, hogy lapomat osztályozzam az égi kör (zodiacus) képjegyei szerint; ,,Kos" legyen a vezércikk, minthogy ez dönt; ,,Bika" a vidéki levél, minthogy öklel; ,,Kettős" a novella, minthogy mindig szerencsés vagy szerencsétlen páros érzelmeken alapul; ,,Rák" a tudományos rovat, minthogy haladása ilyen, ,,Oroszlán" a verses poézis, minthogy harap, ha hozzányúlnak; ,,Szűz" a divat; szereti úgy, mint a piperét, lévén dáma; ,,Mérleg" a börzehírek (mégpedig nagyon rossz mérleg); ,,Skorpió" a szatíra, mivel csíp; ,,Nyilas" a kritika, minthogy puskával lövöldöz; ,,Bak" amit a szerkesztő maga ír; ,,Vízöntő" a mondanivalók, mely megmossa az illetők fejeit; ,,Halak" végre az előfizetési felhívások, melyek közül itt-ott valamelyik horgon akad, és az neveztetik előfizetőnek. - Ez indítvány úgy meglepett, hogy rögtön letettem a szerkesztésről: uram, folytasd te, mert jobban tudod.
Egy elődöm azon lapnál, melyet később én pusztítottam, nagyon megtalált bíráltatni egy érdemes vidéki színészt, melyre az érdeklett hosszú és körmönfont ellenbírálatot sodorintott, s felküldte a kiadandót. Kollégám befűte biz azzal, s azt írta a mondanivalókba, hogy ,,N. N. úr ellenészrevételei helyszűke miatt nem adhatók". Olvassa ezt N. N. úr ott Vámos-Pércsen, s ír vissza a kollégának, hogy ,,Hallja az úr, máskor ha felvesz ellenem valami cikket, akkor a megfelelésnek is adjon igazságot, mert különben, ha én feltalálok menni Vámos-Pércsről oda, ahol az úr lakik, majd én mutatom ám meg az úrnak, hogy mi az a helyszűke?"
Egy bécsi laptól egy érdemes kolléga azt kívánta tőlem, hogy miután ő ,,az akhtiári foglyot" közli, minthogy ez a novella nem elég hosszú, engedjem meg, hogy kinyújtsa olyanformán, hogy az egyik szökött lengyelből avart csinál, azt életben hagyja, s ebből lesz azután az ,,avar fejedelem", mely már aztán hosszabb. Azt feleltem neki, hogy nem bánom én, ha ,,Sonkolyi Gergellyel" kötöd is össze, de aztán te se bánd, ha kiírom ezt a furcsa tréfát, uti figura docet.
Egy vidéki érdemes hazafi egyszer ezen szavakkal köszönt be hozzám: ,,Jó napot, Jókai úr, én ide vagyok utasítva kegyedhez, de minthogy kegyed nem Vahot Imre úr, akihez utasítva vagyok, hát mondja meg, hogy hol lakik?
Egy genialitásáról éppen úgy, mint lustaságáról ismeretes író anticipálván, el is szelelvén egy novella árát, midőn annak elkészítésére a jámbor szerkesztő által sürgetőleg felszólíttatnék, utoljára ezt a megvigasztaló eszmét találta ki a számára: Tudja mit, kedves barátom? Írjon ön maga egy novellát, s tegye alá a nevemet; majd azután később én írok egyet, s az alá meg ön tegye a nevét.
Egy jeles versíró pénzt kért kölcsön nehány napra egy jeles novellaírótól. ,,Pénzt nem adhatok, hanem novellám van, ha kell, azt adhatok kölcsön", felelt ez neki. A versíró nem vette tréfára a dolgot, hóna alá csapta a novellát, elvitte egy szerkesztőhöz, az meg is vette, ki is adta a versíró neve alatt; és mindenki tudta a tréfát, csak a szerkesztő maga nem.
Nagyon szerette volna egy fiatal költő, ha már valahol egy verse megjelent volna; küldött is belőle egy csomót egy szerkesztőhöz, különösen lelkére kötve, hogy figyelmezzen ott egy versre, melynek címe a ,,Fergeteg". De a szerkesztő semmit sem felelt rá, sem poste restante, sem a lapban; s a költő elbúsultában még összeírt egy csomó verset, közé azoknak is a ,,Fergeteget", s elvitte azt egy másik laphoz, ajánlva ezt a fergeteget a szerkesztő nyájasságába. Ott ismét elhallgattak róla; a költő kétségbeestében még egy harmadik csomó verset gyalult, oda is beleplántálta a ,,Fergeteget", s nekirontott vele egy harmadik divatlap szerkesztőnek. Valamelyik majd csak elsül. Hát egy vasárnap, talán egyszerre megszorultak a szerkesztők vers dolgában, vagy egyszerre megszállta őket az emberszeretet, elég az hozzá, hogy mind a három lapban egyszerre megjelenik a ,,Fergeteg". No, iszen befergetegeztek azután a szegény poétának! Maig sem mernek tőle több verset napvilágra hozni, mindig attól tartva, hogy hátha a másik is éppen akkor rántja elő.
Egy emberséges csizmadiamester megkap egyszer az utcán: ,,Uram, egy pár sort szeretnék beigtatni az újságba." - ,,Szívesen, mi legyen az?" - ,,Képzelje ön, egy adósom kilenc év előtt eltávozott Pestről, most egyszerre visszakerült, és kifizetett; hát csak azt szeretném kiíratni, hogy lám, mégis vannak becsületes emberek a világon." - ,,Vannak bizony, és ön különösen maga az, aki kilenc esztendeig elvár az adósára, s midőn kifizeti, még megdicséri érte."
Azt nem tudja senki, hogy a halhatatlanság rendbehozói, a betűszedők milyen fontos szerepet játszanak a szerkesztőkre nézve. Azt nem is említem, hogy a halhatatlanság útjának göröngyei, a sajtóhibák, az ő remekműveik; de lényeges befolyással vannak ők magukra a lapokra is. Vannak zsarnok betűszedők, akik fölkeltik a szerkesztőt még reggel hét órakor, akik tiltakoznak minden közbeírandó sor, újratördelés, változtatás ellen; a cikknek maradni kell, ahogy ki van szedve; vannak ismét humorisztikus betűszedők, akik tréfás jegyzeteket szednek a cikkek alá; néha a cikkíró maga is bitorolja ez érdemes firmát; ismét vannak költői lelkületű betűszedők, kik, ha nem telik ki a lap, egy-egy kis apró cikkecskét, egy-egy fővárosi újdonságot odaszednek, amennyi éppen kitölti a hézagot; a szerkesztő hogy megörül neki, mikor meglátja, hogy ,,nini!" - végre pedig vannak kritikus betűszedők, akik megdicsérik a szerkesztőt, ha valami jót hozott, s ellenkezőleg megbírálják, ha tetszésöket meg nem nyeré, akik visszaküldik a kiszedendő kéziratokat azon kérdéssel, hogy okvetetlen meg kell-e ezeknek jelenni? Én e véleményeket nagy tiszteletben szoktam tartani, s megtörtént rajtam, hogy egy félig kiszedett cikket szétszórattam, az érdemes halhatatlanság-rendezőnek azon észrevételére, hogy különbet tudna ő ennél szedni, ha semmi sem volna előtte.
Egyszer a vezércikkíróm megbetegedett, pedig esztétikai értekezést kezdett meg az észről és szívről, s vége volt ígérve a jövő számban. Nekiültem hétfőn, és megírtam a végét az észnek és szívnek, pedig most sem tudom, melyik az egyik, melyik a másik? Keddre P...-nak kellett volna novellát adni, nem adott: ülj le, fiam, írj magad; ez is elkészült. Verseket kellett volna küldeni Petőfinek, Aranynak és Tompának, egyik sem küldött, semmim sem volt a vadverseken kívül; azt is magamnak kellett írni. Szerdán a humoreszket kellett volna megkezdeni Laukától, az pedig szállást változtatott, s nem mondta meg, hová? Ez a rovat is rám éhezett. Csütörtökön a nemzeti színház-, irodalom- és újdonságokra érett az idő, ezeket a jó Sükeinek kellett volna betölteni; ő pedig tökéletesen elfelejtkezett róla, pedig a csütörtök utolsó nap a szerkesztés heti rendében. Mit volt tenni? Az utolsó betűig magamnak kellett megírni az egész lapot, minden cikk és vers alá soha nem hallott álneveket nyomtatva. ,,Hol lőtted ezt a sok abszurdus poétát?" - kérdezé tőlem Petőfi, mikor hazakerült, s meglátta a lapot.
- Hol ám?









Jókai Mór: Életemből


Magyar színészek életéből
Hajh, azokban a boldog időkben, amikből régi nagy művészeink kerültek elő, sokkal mostohább volt a színész sorsa, mint most.
Mikor a jó Sz...i Kecskeméten játszott, mint fiatal reményteljes színész, nem volt több egy piros nadrágjánál.
Azokban az időkben nappal is el lehetett viselni a piros öltözetet, s ezért Sz...i piros mondhatlanja nappal az utcán, este a színpadon végzé kettős szolgálatát.
Ebédre akkor a cserepes vendéglőbe jártak, oda tartottak a helyben fekvő ezred tisztei is, kiknek ezredese örömest eltréfált jó kedvében a jámbor színészekkel.
Feltűnt neki egyszer a fiatal színész piros mondhatlanja, s megszólítá érte, hogy mi jelentése van annak?
Sz... hivatalos komolysággal értesíté, hogy ezt azért vette ma fel, mert estére tábornokot fog személyesíteni.
Másnap azonban megint az a piros tünemény lépett a vendéglőbe.
- Ah, ma megint generális! - kiálta rá a túlsó asztaltól a víg ezredes, s engedé magának újra megmagyaráztatni Sz...itől, hogy ezúttal azért vette fel a pirosat, mert estére régi magyar vitézt kell játszania.
De harmadnap is csak a piros nadrág volt kénytelen helytállni.
- Teringettét - kiálta az ezredes, vállára ütve a fiatal színésznek -, ön ma megint generális.
De a színész szeméből kiesett a könny e szóra, s véget vetett a tréfának.
- No, no, ne legyen szomorú - vigasztalá az ezredes, megbánva, hogy tréfált vele. - Teringettét, az nem szégyen; önnek csak egy ruhája van, mégis mindig más embert látok benne a színpadon, más színésznek meg tíz is van, mégis mindig ugyanazt az embert látni benne.
Katonásan volt meghatározva, de annak a hadfinak helyes fogalma volt a művészetről.
*
Általános bevett szokás volt hajdanta, hogy a színészi osztály pályájukat változtatott református tanulókból telt ki; még most is nagy többségben van e felekezet a művészet ezen ágánál képviselve. Legkevesebb pedig közöttük az evangélikus. Tudtomra kettőnél többet nem ismertem, az egyik volt Petőfi, a másik Fekete Soma.
Egyszer Petőfi vándorszínész korában valami kis városban keresztülutazván, megismerkedett egy becsületes molnármesterrel, aki nagyon szíves volt iránta.
Az első szónál bizalmasan veregetett a molnármester Petőfi vállára:
- Hát maga színész? No, annak örülök, mert én is kálvinista vagyok.









Jókai Mór: Életemből


Az erdei dal
Engem is meglepett egyszer a világfájdalom.
Én bizony nem is tudom már, mit vétettek az emberek, mit a világ, mit az egész áldott természet nekem? Elég az hozzá, hogy abban az állapotban éreztem magamat, amikor a vad poéta azt kívánja, hogy omoljanak össze a csillagok, nyíljék ketté a föld, s nyeljék el, temessék el őket közköltségen.
A gazember! Hát nem elég magas neki a kútágas? Okvetlen a hold szarva kell neki, hogy arra akassza fel magát?
Azt hiszem, tartoztam nehány száz forint adóssággal hitelezőimnek, s nehány kötet regénnyel kiadóimnak, amikből nem tudtam hogyan szabadulni; ez volt minden bajom. Oh, ez más embernél is így van; ne higgyétek, hogy a Byron-utódok sötét haragja onnan származik, mert megbomlott az emberiségbeni hitük; legfeljebb a csizmájuk talpa szakadt le, s nincs bizalmuk a vargacéhben, hogy találnak-e abban embert és hazafit, aki elég keresztyén és felvilágosult lesz azt újra megtalpalni, jobb időkben bízván?
Kivételt teszek azon nemesebb keblekért, akik magasabb okoknál fogva gyűlölik a világot minden benne levőkkel egyben; tudniillik máj- és lépfájdalmak s hemorrhoidalis szenvedések miatt; már ezeknek több okuk van szidni az emberiséget, mert a beteg ember méltán úgy tekinthet minden nem szenvedőt, mint aki az ő elvesztett egészségét megtalálta, és bitorul használja.
Nekem nem volt a májammal semmi bajom, és mégis olyan csúfnak, oly utálatosnak találtam ezt az egész világot; miért a fák, meg a békák olyan zöldek, az emberek meg oly pirosak, a tinta olyan fekete, a papiros meg oly fehér? Miért nem feketék inkább a fák, fehérek a békák és zöldek az emberek?
Mit tud nevetni két bolond, mikor úgy összejön egymással? Mit tudnak olvasni ezeken az újságokon, amikbe én is annyi ostobaságot írok? Miért nem hajigálnak ki a szerkesztők engem az ablakon? És a publikum a szerkesztőket utánam? És a világ maga magát szinte azon ablakon keresztül?
Hogy van kedve valakinek egy fát ültetni, mikor úgyis tudja, hogy ellopják a gyümölcsét? Hogy van kedve valakinek házasodni, mikor gondolhatja, hogy majd fia s lánya lesz, mennyi bosszúsága lesz velök? Hogy tud valaki Pestre kívánkozni, mikor ennél unalmasabb fészek nincs a világon? S hogy tud valaki Pestről kimozdulni, aki már egyszer beleesett, mikor a vidéken egyebet se lát, mint nyomorúságot?
És az emberek is milyen haszontalanok mind! A város egyik végén temetnek, a másikon táncolnak. Mikor valaki jóllakik, sírnia kellene, arra gondolva, hogy mások hogy éheznek. Aki jól alszik, fel kellene minden percben ébrednie, és arra gondolnia, hogy hányan vannak, akik most nem tudnak aludni, és sírni fölöttük! Teszi ezt valaki? Senki, senki. Önzők, szívtelenek az emberek! Megérett, megrohadt gyümölcs a világ. Hol az a magnus annus Platonis! Hol az az ítélet napja! Hol az az üstökös, aki véget vessen már egyszer mindnyájunknak! S legyen valahára általános quitt a világgal.
Ilyen csúnya, sáros kedéllyel azután kikóboroltam a hegyek közé, az erdőkbe; s olyan jólesett, hogyha egy-egy nagy pöffeszkedő gombát találtam az utamban, azt felrúghattam. Ah, milyen édes bosszút állni magamért a sorson, az ő kegyenceiben, a gombákban. A gomba a szerencse közvetlen gyermeke, mert semmiből terem, véletlen alapon; azért édesen esett benne a szerencsét meggázolnom.
Hogy is nem írtam én azt meg akkor versekben?
Ilyen úttalan, céltalan bolyongásaim közt egyszer az erdők mélyéből egy hathatós kardal zendül fel előttem, melynek dallama nagyon is jól ismeretes volt előttem.
,,Isten áldd meg a magyart, 
Jó kedvvel, bőséggel...!"
Hm. Vajon ki lehet az, aki olyan vígan tud lenni most?... Derék dolog ez a himnusz, akinek kedve van hozzá... No, csak rajta. Danoljon, aki még szeret danolni. Én ugyan nem akkompanyírozok neki.
Azonban a dal mindig erősebben hangzott, és nem akart megszűnni. Úgy látszott, hogy az éneklők régtől végig el akarják énekelni Kölcsey versét.
Sokáig gondolkoztam rajta, hogy nekivágtassak-e egy tüskebozótnak, s félkabátom hátrahagyásával kikerüljem az éneklőket, vagy a rövidebb utat választva elmenjek mellettük, és ha lehet, sötét arcommal megrontsam jókedvüket?
Az irigység ez utóbbit választatá velem.
Egy kis csalit választa el csak a danolóktól, annak zöld ágbogain keresztülfúrva magamat, egy sík mezőre értem, melynek közepén állt egy nagy terepély bükkfa.
Ott a bükkfa alatt ült a zöld pázsiton tizenkét ember; a gyermekkortól kezdve a húszévesig.
Azok danolták ott a himnuszt.
Az a tizenkét alak ott mind vak volt.
Szegény árva fiúk mind. Kik nem látnak sem eget, sem földet többé.
Behunyt szemekkel, égnek emelt arccal, lelkesült ajakkal úgy éneklék ott a kerekfa tövében: ,,Isten áldd meg a magyart!", hogy a könny kicsordult szememből.
Ha még tinéktek is drága név a haza, ha még a ti szívetek is örül a jövőnek, ha még a ti ajkaitokon is van áldás a nemzetre, az emberiségre, mit szóljak akkor én, kinek mindent adott Isten, ami örülni, remélni jogosít!...
Ott maradtam sokáig; elhallgattam az éneklőket. Ének után fölkeltek a jámbor fiúk, elkezdettek játszadozni, körbefogott kezekkel pásztorjátékot, bekötetlen szemmel szembekötősdit, kergetőztek a nagy fa körül, s úgy nevettek, úgy örültek mindenféle apró tréfán.
Széjjelmentek a mezőkön, keresgéltek virágokat, kötöttek azokból bokrétákat, koszorúkat, feltették a fejükre, odatűzték gomblyukaikba, kalapjaik mellé; milyen szép lehet ez annak, aki látja!
S ismét hozzákezdtek valami víg dalhoz, ami az életet dicséré, és mindazt, ami az életben szép, a szép eget, a közös szeretetet, a boldog ifjúságot, s a mindent áldó Istent.
Azon vettem észre magamat, hogy kezeim össze voltak kulcsolódva.
,,Bocsáss meg nekem, Istenem, hogy eddig nem láttalak!"
Vége volt nálam a világfájdalomnak, eldobtam magamtól az esztelen embergyűlöletet, messze a bozót közé hajítottam; meg sem mondom hova? Mert volnának bolondok, akik érte mennének és felkeresnék.
Hazamentem. Leültem dolgozni; kielégítettem hitelezőimet, kiadóimat, és azóta sem világfájdalom, sem embergyűlölet nem kerülgetett soha.
És még most is, midőn meggyógyult kedéllyel bolyongok ugyanazon erdőkben, ha véletlenül az ismerős nagy bükkfa elé jutok, visszagondolok ama jelenetre, s ha valami bántó gondolat üldözött, mindig elmarad ott tőlem.









Jókai Mór: Életemből


Milyen demokráták vagyunk mi? 
(Fürdői prédikáció)
Tisztelt közönség!
Azaz hogy bocsánat!
Tekintetes, Nemes, Nemzetes és Vitézlő, Nagyságos, Méltóságos, Főméltóságú és Kegyelmes, Tiszteletes, Tisztelendő, Nagytiszteletű és Főtisztelendő, Érdemes és Nagyérdemű, Mélytudományú és Széptehetségű, Reményteljes, Bájos és Szellemdús uraim, úrhölgyeim és kisasszonyaim!
Ha valakinek a címét kifelejtettem volna, méltóztassék eziránt utólagos kárpótlást követelni.
Az előre bocsátott megszólításból is sejtheti mindenki, hogy milyen demokraták vagyunk mi.
Pedig még nem mondtam el mind. Mert nálunk még a napszámosnak is van címe. Németben, franciában, angolban az ,,ihr", a ,,vous", a ,,you" csak megszólítás, de a ,,kend" az már titulus.
A titulus dolga nálunk valódi tanulmány, mert itt nem tűri minden ember, hogy ,,eccelenza"-nak titulálják, mint Olaszországban, hanem megkívánja azt a címét, ami éppen őt megilleti.
Nagyméltóságú úr nálunk a miniszter, ha egyúttal belső titkos tanácsos is, ha nem az, akkor csak kegyelmes úr. Nagyságos a báró, méltóságos a gróf; hanem ez csak Magyarországra nézve áll; Erdélyben megfordítva áll az illeték: ott méltóságos a báró, nagyságos a gróf; annálfogva ugyan vigyázzon, aki egy teremben erdélyi és magyarországi grófokkal és bárókkal jön össze, hogy bele ne zavarodjék a címezésbe; mert ez hiba lesz.
Azonkívül nagyságos urak a királyi táblai ülnökök külön-külön, hanem mikor együtt ülnek, akkor csak ,,tekintetes királyi tábla".
Nagyságosak és főtisztelendők az uralkodó egyházi főméltóságok, csak főtisztelendők a más felekezetbeliek, nagytiszteletűek az esperesek, tisztelendők a plébánosok, tiszteletesek a lelkészek és káplányok; a tanító, az csak rektram.
Ha egy méltóságos asszony egy tekintetes úrhoz megy nőül, mind a kettő nagyságosnak hívatik.
Tens úr a diplomatizált ember, egész a városi hivatalnokig; még az esküdt is tens úr; de már a szolgabíró tekintetes. Jelesebb hibridumot nem csinált a tekintetes címmel senki, mint Bihar megye vidám emlékezetben levő egykori főispánja, kinek egyszer fáklyás zenét adtak, amire ő megköszönő szónoklatot akarván tartani, e szókra nyitá ajkait: tekintetes urak; hanem amint meglátta az ablakából azt a sok szűrös embert maga előtt, egyet változtatott a címen s azt mondá: ,,Tekintetes emberek!"
Nemes úr, akinek armálisa van, és az prédikátumot is visel, ami ősi leszármazását jelezi, például Ludasy Gans Mór.
Egyszerűen nemzetes úr az alsóbb gazdatiszt, kisvárosi mérnök, pusztabíró és írnok.
Vitézlő úr a jubiláns katona.
Nagy uramnak hívatnak a borbélyok, gabonakereskedők, talpaskereskedők.
Ifjú úrnak címeztetik pedig a fűszeres és rőfös szatócs, aki aztán megőszülhet, mégis mindig ifjú úr marad.
Kegyelmed a falusi bíró, kend, ami azon alul van.
Ezekhez az újabb kor még néhány célszerű titulust csatolt.
Tisztelt polgártárs! Nagyérdemű hazafi! Érdemdús lapszerkesztő! Tehetségteljes írótársunk! Nagymíveltségű úrhölgy! Lelkes honleány!
S mindezeknek helyes használatára ugyan ügyelni kell, mert akár a kisebb, akár a nagyobb címet alkalmazza az ember illetéktelenül, a megtisztelt haragját vonja magára okvetlenül.
Látjuk bizony, hogy miniszterek és hétszemélynökök lemondanak hivatalaikról; de megtartják a nagyméltóságú és méltóságos címet.
De megjárta ezzel a címekben való válogatással egy Bach-korszakbeli hivatalnok, kit Bezirkskomissär létére a panaszos ember egyre nagyságolt. ,,Én nem vagyok nagyságos, csak tekintetes." ,,Már kérem szépen, mondá rá az együgyű paraszt, erre mifelénk csak azokat szoktuk tekintetes úrnak hívni, akiket megbecsülünk."
De még szebben járt egyike a Schmerling-korszakbeli Magyarország kancellárjainak, kit a folyamodó polgártárs egyre kancellista úrnak címezgetett. No, no, atyafi, mondá őexcellenciája, én kancellár vagyok, nem kancellista. No, hiszen még erre is rásegítheti a jó Isten! - fohászkodék kegyesen a paraszt. S úgy látszik, hogy a jó Isten meghallgatta a kívánságát.
A sáros vármegyei táblabíró is szabadkozott a méltóságos cím ellen, amivel az instans paraszt illetgette, mondván: mit ér a titulus vitulus nélkül? Mire a hízelgő paraszt azt mondá: ,,Meg van tebenned, uram, mind a kettő!"
S a címretartás megvan a legalsóbb rétegekig.
Mikor Talpas János uramnak elkészíti a jegyző a bizonyítványát, nagy nehezteléssel mond neki: ,,De már hát semmit sem tesz a nevem elébe?"
,,Ugyan, mit tehetnék oda?"
,,Hát legalább azt tenné oda, hogy >>néhai<<."
Egy erdélyi méltóságos úrnak még az összes rendelkezésünkre álló titulusok sem voltak kielégítők, ő rangbeli társait úgy címezte, hogy ,,mylord". Egyszer aztán csaknem botba ütközött e címmel; egy falusi uraság, akit mylordnak címezett, ráförmedt: ,,Mért hí az úr engem bulldognak?" Ő persze, valahány bulldogot látott, azt mind mylordnak hítták, s azontúl semmi mylordot nem ismert.
De hát mikor még a szellem bajnokainál is kitörnek ezek a cím utáni epekedések. Nemrég azt indítványozták a magyar lapok, hogy Liszt Ferencet ki kell nevezni ,,zene-grófnak". Akkor aztán az analógia kedvéért egy festőt meg kell tenni ,,pemzli-bárónak", s egy írót ,,lúdtoll-hercegnek".
S miért ne, ha jó ötleteiért megtehette Balatonfüred a maga tréfavirtuózát nemzetbárójának?
A képviselőházban az a szokás, hogy ott mindenki per tu van - buffetben. Némelykor eszébe is jön az embernek Széchenyi István adomája, kinek a barátságával nagyon dicsekedett egy pesti bankár: ,,Mi egészen frère et cochon vagyunk egymással!" ,,Oh, igen, mondá Széchenyi, én vagyok a frère, ő meg a cochon." Hanem benn a teremben nem járja a barátság, ott ,,Pincehely képviselője" felel ,,Nagybarom képviselőjének" per tisztelt előttem szóló úr, ha mindjárt testvérek volnának is, s ha meg a kaszinóban jönnek össze, már nem tudnak semmit a tegezésről. Ezért újabb időben az a címezés lett felkapva az országgyűlésen, hogy ifjú, öreg mind bátyámnak hívja egymást. Eleinte furcsa, hanem aztán megszokja az ember. Különben az alföldön régen szokásban van, s pótolja az ,,uram" címet. Az ,,úr" és ,,uram" közt nagy különbség van, mit megmagyarázott Arányi professzor a kis diáknak, kit előfogott az utcán, hogy mit visz? ,,Bort viszek Aszályi úrnak." ,,Mondjad, fiam, Aszályi uramnak, mert csak neked urad az, és senkinek másnak." Ezért az erdélyi krónikaírók együtt is használják mind a két címet, ahol nagyon meg akarnak valakit tisztelni: ,,úr uram". A képviselők címei tehát a következők: Te a buffetben, tisztelt előttem szóló a házban, bátyám a klubban, tisztelt honatyám, ha valami kollektára kell aláírni. Ha pedig a miniszterelnökhöz híják ebédre, a meghívón nagyságos úr a címe. De hát mi jogon vagy te nagyságos úr? förmed rám a szomszédom, aki ezt a címet látja. ,,Vannak rá igényeim. Először is most választottak meg tiszteletbeli zsidónak." Elég volt neki; nem kívánta a többi indokokat.
Nemes faj vagyunk, valljuk meg az igazat. Demokraták vagyunk csak a nálunknál magasabbakkal szemközt: arról pedig ki tehet, ha minden emberre nézve van még egy másik ember, akivel szemközt arisztokrata legyen.
Már mint nemzet büszkék vagyunk. Aminő mellékneveket a tótnak, a németnek, az oláhnak adunk, az minden egyéb, csak nem hízelkedés. 1848. március 15-én mondta Tisza Kálmánnak a házmestere azt a nevezetes észrevételt, hogy ,,Heute hab' ich zum erstenmal gehört Német ohne hunczut". Ez persze régen volt, s azóta a vélemények gyakran változtak; a nóta is azt mondja, hogy süvegelje meg a magyart mind a német, mind az oláh, mind a tót! Egy jó öreg táblabírónak volt az a szavajárása hajdan, hogy ,,Szolgáljon bennünket a német!" Ugyanazt 49-ben a haditörvényszék elítélte, s aztán, mint maga mondá, hét esztendeig úgy szolgálta a német, hogy még az ajtaját is az csukta be utána, azóta nem kívánja többé ezt a tisztességet.
Az ,,óh nép" maga is nagy arisztokrata, ahol magánál kisebbet talál. Az egész telkes gazda mésalliance-nak tekinti, ha leánya fertálytelkeshez megy férjhez; a debreceni cívispolgár nem vegyül össze a kékbeli emberrel; világszerte tudva van, mily áthághatlan sorompó létezik a tanyás gazda és a gányó között, mily magas lény a pógár a pugris emberhez hasonlítva, mily megvetett embervakarcs a duhaj a redemtus szeme előtt.
A botbüntetés eltörlése fölötti vitában egy hatalmas szövetségese jelentkezett a méltsás felsőháznak; ezek a csikós- és gulyásgazdák voltak, akik lehetetlennek tarták megélhetni ebben az országban, ha nekik a bojtárjaikat nem szabad többé megcsapatni.
Még a koldusok közt is van arisztokrácia: - ,,Mit? szól sértetten a vak koldus feleségéhez, mikor megtudja, hogy a leányát egy sánta koldus kéri nőül. - Hogy meri a szemét felemelni hozzá?" Természetesen a vak koldus leányára csak vak koldusnak szabad a szemét vetni: ez a rangjához illő parti.
Sőt, még a rabok között is van rang és előkelő világ: a szegedi vár foglyai között a magasabb bűnökkel vádlottak hidalgói büszkeséggel tekintenek alá az apró-cseprő orgazda népre, csirkefogóra, kapcabetyárra, s sértett önérzettel tagadnak meg minden közösséget az ilyen alsóbbrangú tolvajokkal, s valamennyi között Rózsa Sándor mint tolvajok hercege hordja fenn a fejét, s méltóságának öntudatát a törvényszékkel és vizsgálóbírákkal is tudja éreztetni. Ezt nem lehet másként kivallatni, mintha a bíró bort hozat, leül vele, koccint vele, s aztán diskurálva kikérdezi.
Mentül feljebb, természetesen annál jobban emelkedik a nemes öntudat. Minden osztálynak vannak brahminjai és páriái. Az uradalmi fiskális előtt a lótó-futó ügyvédnek tyúkprókátor a neve; a nagykereskedő előtt a Kurzwaarenhädler csak Pinkerljud; a pénzbárók, pénzkirályok előtt a coulissier neve ,,Lump", mire ez azt feleli, hogy ,,Sie sind auch noch kein Papier"; a hírhedett műtőorvos előtt a járási orvos csak chirurgus; míg legfenn az előkelő körökben, a kékvérűek kínai falán belül elszámlálhatatlan a rangfokozat, a régi nemestől az újdonsültig, a zászlósúrtól, az aranygyapjú, aranysarkantyú, aranykulcs, a Szent István, Lipót s vaskorona stb. rendek lovagjaitól elkezdve azokig az eltűrt lényekig, akiknek a mágnásból csak egy fertály jutott, s néhányról az a vélemény, hogy azt a fertályt is térden alul kapta ki.
Sehol pedig oly arisztokratikus ragyogásban nem tündöklünk, mint a demokratikus alapokon nyugvó országgyűlésen. Ott vannak először a vezérszónokok, akik midőn felállnak, a házban senkinek pisszenni nem szabad, az elnök egyik kezével a harangot húzza, másikkal a galvani csengettyűt hangoztatja a buffetben ácsorgók beidézésére. Közbekiáltások nem tűretnek; személyes ügyek rögtön rendreutasíttatnak. Beszédjük ciceróval nyomatik a lapban. Ezek az országgyűlés brahminjai. Egy fokkal alább következő szónokok, akiknek félóráig szabad beszélni, de a beszéd alatt a szomszédoknak szabad a buffetbe kiszökni. Beszédjük úgyis megjelenik a lapban, de csak kis betűkkel, ott majd elolvassuk. Ezek az országgyűlés ksetriái. Azután következik az a szónok, aki azon kezdi, hogy ,,rövid leszek", s aztán akár szabad, akár nem, elmondja végig; a ház lármáz, nem hallgat oda, végül a gyorsíróknak odaadja maga írásban, mit beszélt. De már ez csak kivonatban közöltetik a referádák közt. Ezek az országgyűlés szutrái. Azután következnek a szónokok, akiknek megszólalása előtt minden hangváltozatokon keresztül hangzik az ominózus biztatás: ,,Eláll!", míg le nem ül; ezek az országgyűlés páriái. Végre azok a derék, nagyrabecsülendő egyéniségek, akiknek nem hallani egyéb szavát, mint ,,igen" és ,,nem". Ezek az országgyűlés mamelukjai. Íme, az egész indus hierarchia itt van.
És milyen hiábavalóság mindez a hiú tetszelgés, amivel magunkat megkülönböztetjük - a katona előtt.
Tudjuk jól, hogy a katona előtt mindenki, aki nem katona, az csak paraszt! Vagy magasabb műnyelven: ,,So ein verfluchter Civilist."
Régi adoma, de éppen ide illő, ahogy aztán a katonai rangfokozatot felállítja a huszár.
Legelső a világon az úr Isten. Azután jön a huszár. Azután jön a huszárnak a lova. Azután jön a semmi. Azután jön még egyszer semmi. - Azután jön a baka. - Képzelhetni, hogy hol jövünk már most mi, többi parasztok?
Annyit tudok, hogy azok a parasztok, akikhez én tartozom, az írók, azok legutoljára jönnek. A poéta! A skribler! A firkász! Ugyan, ki ne érezné magát ezzel szemközt hercegnek?
Emlékezünk rá, hogy egyszer Dessewffy Aurél még Eötvösnek is azt vetette szemére mint lesújtó invektivát, hogy hiszen regényíró! Mire aztán Eötvös azt válaszolta neki, hogy a regényírás összefér annyira a politikával, mint a pálinkafőzés, amivel Dessewffy éppen akkor foglalkozott.
De azért ne tessék azt hinni, hogy ez a legutolsó, legelnyomottabb osztály szűkölködik arisztokrácia nélkül. Még Kína sincs jobban ellátva! A mandarin rangot foglalják el az akadémikusok, kik közül a finnisták előkelőbbeknek tartják magukat, mint az orientalisták, s mind a ketten mélyen maguk alatt látják a belletristákat. S még jó, ha látják. Legközelebb az akadémiai díszlakomán egy rendes tag azt kérdezé a szomszédjától: vajon ki légyen amaz ismeretlen fiatalember, aki most poharat emelt? Amaz ismeretlen fiatalember én voltam.
Azután következnek a levelező tagok; ezeknek szabad beszélni, de szavazatuk nincs, s pezsgőt sem kapnak az elnöki ebéden. Azután emelkednek ki a Kisfaludy-társaság tagjai, büszke önérzettel a kívül rekedt tollviselők fölött.
Végre a hírlapírók, akiknek a féken tartására egy külön törvényt kellett alkotni az országgyűlésnek. Permanens statáriumot. Ezen partizánok rangfokozata ismét eloszlik a nagy lepedőlapok zsurnalisztáira, alább jönnek a hetilapok szerkesztői, azután a vidéki lapok; és végül a glebae adstricti, a vidéki levelezők misera plebs contribuense.
És ezek mind rettenetes büszke emberek! Kik per ,,Mi" beszélnek a közönséggel, mint őfelsége a király!
És mindannyi fölött áll, mind valamennyinek ura és réme: a kritikus; aki elítél, megkegyelmez és lenyakaz; egy személyben: bíró, király és hóhér.
Ez a szellem arisztokráciája!
S most következik az, ami előtt minden demokratikus elv meghiúsul: a szépség arisztokráciája.
Már Sándor cár azt mondta Magyarországról, mikor itt átutazott, hogy ez egy ország tele királynékkal.
Oh, be igazat mondott! Jaj, de értenek az uralkodáshoz!
És méltán. Ez az egyedüli nemesség, melyet semmi éghajlat alatt senki kétségbe nem von.
Arisztokrácia, melynek nem kell korona, inkább ő oszt koronákat.
A költők az emberi nem szebbik felének, a bölcsészek az emberi nem jobbik felének nevezik őket.
A férfinem harcol és sebeket oszt, a nőnem gyógyít és ápol.
A férfi a haragban nagy, a nő a szeretetben.
A férfinem keresi a dicsőséget, a nő szerzi a boldogságot. Melyik szerez jobbat?
A férfiaké a kenyéririgység, a nőké a szánalom. A nő megosztja kenyerét az éhezővel.
A síró gyermek, kit atyja elhagyott, a férfinem elleni élő vád; a nőnem felkarolja a vádló nyomort, hogy kiengesztelje a más vétkét.
A férfi meg tud hazájáért halni; de a nő tud érte élni. Női hazaárulót Magyarország története fel nem mutat.
A férfi hős a küzdelemben; a nő hős a szenvedésben.
Az egész világ rangunk szerint becsül fel bennünket, csupán a nők ítélnek meg bennünket szívünk és lelkünk becse szerint.
Ők bírják, ők osztják azt a nemességet, mely örökkön örökké fenn fog állani, amíg nemes szíveknek értéke lesz köznapi sivár lelkek fölött.
Hanem mi még ezzel az uralkodó szép nemmel szemközt sem mondtunk le arisztokratikus hajlamainkról.
Őseink, a nemes urak, gavalléros nagylelkűséggel megadták a szavazatjogot a magyar asszonynak, ha özveggyé lett, mi pedig, a demokrácia nemzedéke, egész mezítlábos őszinteséggel kitiltjuk a nőket még a tisztességes kenyérkereseti pályákról is. A politikához pedig ne szóljon a szépnem. Ez a mi demokratikus nézetünk.
Azt megengedjük nekik, hogy angyalok legyenek; de hogy emberek legyenek, azt nem.
Amerikában ez persze hogy másként van, ott a nőnek joga van minden pályán helytállani, ahol ésszel, ügyességgel versenyezhetni a férfinemmel; de hát mit értenek ahhoz az amerikaiak, akiknél a demokráciát úgy értelmezik, hogy megválasztanak egy szabómestert az ország elnökének, s miután az három esztendeig a világ leghatalmasabb birodalmának ura volt, a harmadik év leteltével megint leteszi hatalmát, visszamegy szabóműhelyébe, s varrja egykori hadserege számára a köpönyeget. Fi donc! Ennyire mi nem süllyedhetünk.
De az Isten előtt tán csak demokraták vagyunk?
Minő kérdés? Magasabb köreink számára francia hitszónokokat hozatunk Pestre nagyböjti prédikációkat tartani, akik délben prédikálnak, mikor a filiszter eszik, és olyan nyelven, amilyenből a filiszter nem eszik.
De ha már sem a hölgyek előtt, sem az Isten előtt nem vagyunk demokraták, a pénzvilág előtt csak azok vagyunk? A pénz csak nem ismer rangot?
Dehogynem. Ahány iparvállalatot megindítunk, annak az élére vagy egy híres országgyűlési szónok, vagy egy fényes nevű mágnás, vagy egy hírhedett tábornok szükséges. Nem azt nézzük, hogy aki szappant meg téglát akar gyártani, értsen hozzá, hanem, hogy nagy ember legyen, s az aztán persze olyan téglát gyárt, mint a szappan, s olyan szappant, mint a tégla; ha gyertyát készít, a gyertyái ugyan nem égnek, hanem részvényesei igen, s ha gépeket gyárt, azokat utoljára is a minisztériumnak kell kirántani a sárból.
Egyetlenegy magyar demokratát ismertem életemben, az volt az Irinyi Józsi. Ez annyira demokrata volt, hogy Deákot csak Ferkónak, Széchényit csak Pistának nevezte. Egyszer kérdi tőle Deák Ferenc, mit adnak ma a színházban? Ő felel rá: Hunyadi Lacit. - Ugye, mondá Deák, annak a Hunyadi Mukinak a fiát, aki ország kormányzója volt ötödik Laci idejében?
Azóta nem született demokratánk.
Valljuk meg az igazat, bizony arisztokrata nép vagyunk mi. Ebben van a fő virtusunk. Régen vigasztalom én magamat azzal, mikor nemzetem sorsa fölött elgondolkozom, hogy minden népet teremtett az Isten valami célra: az angolt azért, hogy lássa el varrótűvel az egész világot, a franciát azért, hogy Európa el ne aludjék, az olaszt azért, hogy énekeljen, a németet azért, hogy dolgozzék; egyedül a magyart teremtette azért, hogy benne gyönyörködjék. Nyugodjunk meg ez öntudatban, s fogadjuk el a titulusunkat.
Arra pedig bárkivel, bármekkora fogadásra késznek ajánlkozom, hogy esztendő ilyenkorra minden ember demokrata fog lenni Magyarországon. - Akkor kezdődnek el az új képviselő-választási mozgalmak. Akkor tessék majd bennünket megnézni.









Jókai Mór: Életemből


A diplomácia
Valahányszor a jó Teleki Mihályra gondolok, sohasem állhatom meg, hogy őt igen okos embernek ne ismerjem el.
A jámbor Apafi fejedelem első minisztere lévén, keservesebb állása volt, mint egy mostani politikai lapszerkesztőnek; alant bátorságot, fent félelmet követeltek tőle; Sztambulból azért fenyegették, ha Bécs ellen nem készült; Bécsben azért nehezteltek, ha Sztambulnak fogadott szót; otthon meg azt akarták, hogy legyen önálló. Egyik békességet követelt tőle, a másik háborút, és ennyi Szkülla és Kharübdisz kőzött, ennyi ellenkező szél mellett őneki úgy kellett kormányozni a status hajóját, hogy a töröknek is híve maradjon, Béccsel is barátságban álljon, meg az otthon levőket is kielégítse. Illenék hozzá a jelszó: ,,et capram et caules."
Magyarországi elégületlen atyafiak sokat jártak át hozzá, izengettek, leveleztek titokban, biztatva a főurat, hogy szövetkezzék velük. Különösen nagy panaszuk volt nekik Cserjési és Kenderesi uraimékra, akik odafenn Bécsben szüntelen áskálódnak a tekintélyes hazafiak ellen, sugdosnak, árulkodnak a kabinet előtt, hogy maguknak előmenetelt készítsenek. Teleki biztatta őket, hogy csak várjanak, majd jobbra fordul a sorsuk.
Egyszer Rainger, bécsi követ, Sztambulba utazván Erdélyen keresztül, négyszem közé kapja Telekit, s erősen kezdi fogni, hogy ha oly őszinte barátsággal viseltetik a bécsi kabinethez, hát fedezze fel neki azokat a hazafiakat, akik őellenük panaszleveleket küldöznek Erdélybe, akik Bécsből mindenféle rossz anekdotát megküldenek, akik szüntelen árulkodnak őelőtte?
Teleki Mihály egy kissé vonakodott: nem illik az embernek a bizalommal visszaélni; szegény embereket minek keverné galibába; hiszen ártatlan dolog az egész. Hanem Rainger addig sarkallta, addig biztatta, hogy hiszen semmi bántásuk sem lészen az uraknak, csak éppen jólesik az ilyen titkokat tudni, hogy az ember óvatos lehessen, amíg Teleki nagy nehezen ráállt, hogy a követ biztosító szavára, miszerint nem fogják bántani a kivallottakat, megmondja neki, hogy biz ezek a titkos bujtogatók: - Cserjési és Kenderesi uraimék...
Rainger nagyon görbe képet csinált erre a vallomásra: de be kellett neki vele érni, akár hitte, akár nem; hanem annyi bizonyos, hogy Cserjési és Kenderesi uraimék az napságtól fogva semmi befolyáshoz sem juthattak odafenn többet.
Eszerint Teleki három legyet ütött egy csapással: megtartá bécsi jóakarói barátságát, elhárítá magyarországi barátairól a bajt, s megrontá legmakacsabb ellenfelei befolyását.
Hogy ez alkalommal én sem használtam elbeszélésemhez az igazi neveket, annyi diplomáciát viszont énrólam is tegyen fel mindenki.









Jókai Mór: Életemből


Tekintetes koldusné asszonyság 
(Szomorú történet)
Én nem tudom, ki volt az a gonosz ember, aki énrólam kihíresztelte, hogy én jó ember vagyok. Mikor én ki nem állhatom a jó embereket.
Jó ember az, aki megbuktatja a legjobb barátját azért, hogy az ellenségének rosszkedvet ne csináljon; jó ember az, aki zálogba teszi a felesége köpönyegét azért, hogy a legelső korhelynek, aki őt kedves barátjának szólítja, kiválthassa a kabátját; jó ember az, ki az inasát, kit maga elcsapott tolvajság miatt, hogy kenyér nélkül ne maradjon, elrekommendálja a legközelebbi ismerősének; jó ember az, akit ma pofon ütnek, s holnap ő kínálja a kibékülést: azért énelőttem a ,,jó ember" címe a legeslegutolsó qualitású mindennemű megtiszteltetések között.
Mi lett belőle?
Az utcán leszorítottak a járdáról; - pénzt kértek tőlem, sohasem adták meg; - a boltban rám tukmálták a kimustrált portékát; - fiatal poéták versnyalábokat toltak be hozzám, hogy ajánljam a szerkesztőknek; - a pincérek megitatták velem a kalapos festéket kávé gyanánt, s a világ minden megszorult embere engem nézett a jótékony női egyletnek; - a koldusbörzén készpénzen árulták az adresszemet; ázsiója volt, mint a kreditakciáknak.
Egy reggel elkezd valaki kopogtatni az ajtómon, először egyet, azután kettőt, azután hármat és így tovább; hiába mondtam neki, hogy tessék! szabad! be lehet jönni! egyre kopogtatott; utoljára is fel kellett az asztaltól kelnem, s magamnak nyitnom ki az ajtót.
Egy jó időben levő asszonyság állt a küszöbön; fején fekete selyem capuchon, zöld máslikkal, karján rejtelmes tömöttségű tarisznya; az egész igen tisztességes alak, amilyennek kisgyerek koromban magam is csókoltam elégszer kezet.
- Kakas Márton úrhoz van szerencsém?
- Nem nagy szerencse. Hanem instálom, tessék belépni innen az ajtóból, mert fűttetek.
A tisztes asszonyság ráhatározta magát, hogy belépjen a szobába, de arra nem lehetett rávenni, hogy helyet foglaljon. Úgy látszék: fogadása tartotta, állva mondani el élte keserűségeit.
Elmondá, hogy őt az utóbbi évek mennyire tönkretették; három fia elhalt; minden vagyonát elveszté; ami azon felül maradt, azzal megszökött a férje; mikor már semmije sem volt, akkor porig leégett a háza, s dacára annak, hogy úgy maradt, mint az ujjom, mégis kirabolták a zsiványok! Most már három nap óta nem evett semmi főttet, koldulni nem tud, mert az nem szokása; s éppen most hallja, hogy egy gazdag nagybátyja Zomborban haldoklik, s őt akarja örökösének megtenni; de ha oda nem mehet, mindenből kitagadja, és ő emiatt kétségbe van esve, mert nincs útiköltsége Zomborig.
Engem a szánalom fogott el, s egyúttal a szégyenpirulás. Nem volt több a kasszámban egy forintnál. S hogy adjak én egy forintot egy ilyen sokat szenvedett asszonyságnak, aki most Zomborba megy gazdag örökséget átvenni?
Végre mégis bátorságot vettem magamnak, s nagy zavarral és arcpirulással markába nyomtam a derék asszonyságnak az árva egyforintost, s ezer bocsánatot kértem tőle, hogy most többet nem adhatok, mert valójában ez az egész pénztáram.
A jó asszonyság elfogadta mentségemet, és az egyforintost, s elég kegyes volt nem vetetni velem észre, ha netalán megsértettem; amin valóban komolyan aggódtam.
Mintegy tíz nap múlt el azután, midőn egy délelőtt ismét hangzik a megátalkodott kopogtatás, s újra megjelent a tisztelt asszonyság előttem.
- Meg tetszett érkezni Zomborból?
- Igenis, meg.
- Életben tetszett találni urabátyját?
- Fájdalom, nem. Meghalt, és nekem semmit sem hagyott. Nem hagyott más örökséget, mint az irgalmas emberek részvétét.
Most már nem bántam volna, ha ebből az örökségből is kitagadta volna.
Az a merész gondolatom támadt, hogy megpróbálom, ha nem vágná-e a szemem közé, ha most csak két húszast adnék neki? Nem vágta a szemem közé.
Megköszönte szerényen, megáldott és eltávozott.
Egész nap háborgatott a lelkiismeret, hogy mint tudtam ily keményszívű lenni! Lehúzni tőle egy húszast, mikor magamnak még maradt kilenc?
Végtére mégiscsak kibékültem a lelkiismeretemmel, s midőn újabb tíz nap múlva ismét belépe hozzám, fel sem keltem az asztaltól, úgy kérdeztem tőle.
- Mi tetszik megint?
- Már csak visszamegyek megint Zomborba. Az örökösök egy kis reménységet adtak; tán csak jobbra fordul a sorsom.
Ezúttal adtam neki egy húszast, s azt mondtam, hogy sok dolgom van. Ki sem kísértem, hogy elment.
No, ez már csak elég gorombaság. Ez tudom, hogy nem jön többé hozzám, s majd szidalmaz országszerte.
Dehogy szidalmazott. Tíz nap múlva megint itt volt, s beszélt nekem az én elismert nagylelkűségemről, meg hogy most jön Zomborból, s négy nap óta nem evett meleg ételt. Teringettét! Zomborban ugyan rossz világ lehet, ha már nem is főznek.
Nem adtam többet neki ezúttal egy tízesnél.
Azért is megcsókolta a kezemet, s amint kicsuktam az ajtón, még odakívül is hálálkodott, s elrekomendált mindenféle angyaloknak, hogy fogadjanak szívesen, ha valaha szemük elé kerülök.
Nekem kezdett ez az adófizetés nem tetszeni. Az ilyesmi nem olyan, mint az opera, hogy annál jobban tessék, mennél többször hallja az ember.
Hát újabb tíz nap múlva megint beáll hozzám.
- Mi tetszik?
- Zomborba...
- Ne utazzék kegyed Zomborba az Isten szerelmeért; maradjon itthon békével; még meghűti magát az úton, s az is csak az én bajom lesz.
- A szerencsétlenség...
- Hagyja el, mert most mindjárt én kezdek el beszélni arról, hogy milyen szerencsétlen vagyok; lovas betyárok ütöttek rám, elhajtották ezer előfizetőmet, a gyapjúmat elverte a jég, a jószágaimat a holdban minden hónapban konfiskálják, amellett el vagyok ítélve háromesztendei segédszerkesztőségre, hetenkint kétszeri böjttel s huszonöt vers elolvasásával súlyosítva; szánjon meg engemet minden ember, és ne kívánja, hogy én szánjam.
Azt gondolják, hogy elment?
Dehogy ment. Megvárta, hogy kibeszéljem magamat, akkor megint előkezdte, hogy neki Zomborban ilyen meg ilyen történet végett kell megjelenni. Nekem sok volt a dolgom; hogy mentül hamarább szabaduljak tőle, adtam neki egy hatost. Azzal ugyan nem tudom, hogy jut el Zomborig?
Azt is megköszönte. Mondtam neki olyanformát is, hogy már most nem bánom ám, ha nem látom többet.
Ezt úgy látszik, hogy nemigen vette szívére, mert egy hét múlva megint megtisztelt látogatásával.
Most már nem adtam neki többet egy garasnál.
És ezzel szépen a normális állapotba jutottunk. Azóta minden héten eljön a szabályszerű garasért, én sem kérdem, hogy hová utazik vele? Ő sem mondja, hogy hidegen, vagy melegen költi-e el; megáldjuk egymást kölcsönösen, s a dolog megy olyan szépen, mintha törvénybe volna iktatva.
...Ezelőtt egypár héttel valamelyik ismerősömet kellett meglátogatnom, aki a külvárosok egyikében lakik, annál éppen teaestély volt; az estélyen igen díszes, tisztességes úri emberek voltak jelen. Ismerősöm neje karon fogott, s bemutogatott sorba a társaság minden tagjának, akik mind igen tiszteletreméltó derék urak és asszonyságok voltak; végre azonban egy ismerős arcot is látok közöttük.
- Tekintetes Szlatyináné asszonyság, házbirtokosnő!
- Oh, kérem, régóta van már szerencsénk egymáshoz. Mikor méltóztatott Zomborból megérkezni?
A tisztelt asszonyság mosolygott, és azt kérdezte, hogy rummal iszom-e a teát, vagy arakkal?
Azután leültünk capárizni. Mondhatom, hogy a derék asszonyság igen jól játszik: egy garasomat sem bírtam tőle visszanyerni, pedig nagyon szerettem volna.
Már most csak azt hiszi mindenki, hogy többet nem látogatott meg?...
...Azóta is minden héten eljön a maga garasát átvenni.









Jókai Mór: Életemből


Minta színbírálat vagy ,,ez az út a halhatatlanságra"
,,A nemes bosszú", melodráma 3 felvonásban. Írta egy híres ismeretlen; egy hirtelen ismerős jutalomjátékául.
Szerkesztő úr! A mai est valódi diadalünnep volt, diadal a színészekre és a kritikusokra, diadal a közönségre és a jegyszedőkre, diadal az egész világra nézve.
Már az előcsarnokba beléptünkkor örvendetesen lep meg bennünket a pénztárnok úr nyájas, mosolygó arca, valamint az ácsorgó arszlánok szerény észrevételei, mikkel az előttük elhaladó delnőket kísérik. Az ajtón belül szelíd nyájassággal üdvözöl minden belépőt a színház bárója, mi nyájasan köszöntjük vissza a derék zászlósurat, s megkérdjük tőle, hogy fogja-e a mai darabot hangos kommentárokkal kísérni? Igenis, a derék mylord azért eszik éppen mellcukrot, hogy hangjánál legyen. Amint széttekintünk, egészen el vagyunk bájolva; a közönség mindenütt tömve van, tömve a páholyokban és a zártszékeken és a kaszinó erkélyen hosszú sorban. A világítás hasonlít a legnagyobb északfényhez, s valami kedves exotikus illatot gerjeszt, amit szavakkal nem lehet megnevezni. Az első meglepetést képezi mindjárt az előfüggöny, melyen pompás allegóriai képben van ábrázolva, mint jönnek a drámaírók sorban a tantième-ért, s kezet csókolnak egy magasan ülő primadonnának; ennek lábainál hever egy vén kritikus, aki a Dunába hordja a vizet, mint illik paradicsomi öltözetben, elöl két kis táncosnő, az egyik fején gázvilágítási kísérlet. Ez tökéletesen elragadó. S az ember szinte sajnálja, midőn a súgó jelszavára e tünemény elragadtatik szemeink elől.
Azonban kárpótolja e veszteségünket az előadott mű, mely valódi remeke a drámairodalomnak. Én nem ismerem sem Shakespeare-t, sem a Touloni éjszakát, de bátran mondhatom, hogy annál egyik sem szebb.
Az alapeszme ez: Van egy derék, becsületes színbíráló, akit egyszer egy fiatal színész azzal sért meg, hogy kijátssza őt a színpadon. A megsértett kritikus e bántalomért hogyan áll bosszút?
Úgy áll bosszút, hogy e bántalom után elkezd drámákat írni, mikben a legjobb szerepeket megbántójának osztja, azt lapjában folyvást dicséri a darabokkal együtt; ilyen módon halálos ellenségét egy év alatt a halhatatlanság tetőpolcára emeli, nagy emberré teszi! A színész e nagylelkű tények előtt kénytelen meghajolni. Megvallja, hogy legyőzetett, megvallja, hogy ellenfele a legnemesebb szívű kritikus, aki valaha tollat forgatott; megvallja, hogy ő fel van olvasztva e nemeslelkűség lávájában, és végre megvallja, hogy ő nem is férfi, hanem kisasszony, kezét adja a kritikusnak, összeesküsznek, férj és feleség válik belőlük, s azután kezdik el csak még egymást con amore magasztalni.
Mint látni tetszik, az eszme magasztos és emelkedett amellett, hogy rendkívüli merész és megragadó. Párosul benne a francia drámák csattanóssága, az angolok lélektani mélysége, a spanyolok lovagiassága, a németek érzelmes kedélye, a magyarok hazafiúi fellengése és egy pár oláh melódia. Mily lélektani erő van ezen szavakban, midőn a kritikus azt mondja: ,,Nem! Én ott leszek!" S mennyi érzelem a színész önküzdelmében, amidőn így kiált fel: ,,Oh, ki tudna erre felelni!" Szintoly megható azon jellemző nyilatkozata a színésznek, amidőn azt mondja: ,,Oh, azt nagyon jól rendelte a sors és a Lánchíd részvényes társulat, hogy Budáról Pestre bal felől, Pestről Budára jobb felől kell a Lánchídon átmenni, mert ha összetalálkoznánk, ki tudja, mi történnék velünk!" S mily szépen szelídül át végül az ellenkező nyilatkozatra, amidőn azt mondja: ,,Két toll és egy kalamáris, két hírlap és egy referens, két szív és semmi dobbanás!" Ennél költőibb gondolatot gondolni is meggondolatlanság lenne! Mily remek gondolat az is, hogy a megtörtént kibékülés után bejön a színpadra egy macska, ezáltal akarván jelképezni a háziasság boldog csendéletét.
A mű ugyan magában is olyan, hogy azt elrontani sem lehet, ámde az előadók személyesítő talentuma ennek értékét még tízszerezte. A kritikus páratlan volt a maga nemében; minden mozdulata, tekintete, pillantása művészi és szellemdús. A költő lelkében csak ilyen kritikusok születhetnek. Nem tudjuk, a költő eszméje volt-e, vagy a szereplőé, hogy amidőn meghallja a nemes szívű kritikus bántalmaztatását, minden hosszas monológ helyett alá s fel jár a színpadon, s csizmája minden lépésnél csikorog. E csikorgás többet fejez ki egy egész filippikánál. Benne van abban a sértett büszkeség, a támadó nagylelkűség, a férfi fájdalma és a hazafi bánata. E gondolat a közönség öt és fél percig tartó tapsaival találkozott.
Nem kevésbé remek volt a színész személyesítője. Csekélységet állítunk, ha azt mondjuk, hogy minden szavát, néha minden hangját külön mozdulattal kísérte, nem is említve plasztikai mozdulatai közül többet, csak amidőn zsebkendőjét ott hagyja a színpad közepén. Ezen elejtett zsebkendő méltó volna egy szobrász ecsetjére.
Hát még a közbeszőtt dalok! Az én nagybátyám látta Malibrant, én magam ebédeltem abban a vendéglőben, ahol Csillag Róza lakott, s az inasom jó lábon állt Lesnievska szobaleányával, de ilyen éneket nem hallottunk soha! Ez felemelt a hetedik égbe, ahova még perspektíva sem jár, ez kifordított önmagamból, mint a téli kesztyűt, ez minden érzékemet elbűvölte; ezt az éneket még éneknek nevezni is megbántás, annyira szép volt.
Nem lehet csodálni, ha a közönség elragadtatásában minden felvonás után kihívta és megkoszorúzta a szereplőket és az írót, utoljára a drámabíráló választmányt is kihívta és megkoszorúzta. A hatás oly iszonyú volt, hogy minden ember a szomszédja nyakába borult, és összeölelkezett. S a darab végeztével a páholyokból és az erdélyről meg a zárt székekről nem akart hazamenni a közönség; erővel azt kívánták, hogy ismételjék nekik rögtön a darabot, s csak akkor engedtek, amidőn az ügyelő kijelenté, hogy a gáz nem tart tovább. Még akkor is akadtak enthuziaszták, akik vállalkoztak, hogy ők elnézik azt sötétben is.
E mai est méltán epochát képez színházunk történetében s életünk legszebb napjai közé sorozható éjszaka létére.
Kakas Márton

Íme, tisztelt színbírálók, így kell kritikát írni, ha azt akarjátok, hogy hosszú éltetek legyen e földön. Ezáltal egyszersmind azt is bemutattuk, hogy Kakas Márton nemcsak gorombáskodni tud. Oh, Kakas Márton tud nyájas is lenni, ha dühbe hozzák.









Jókai Mór: Életemből


Ha az ember híressé lesz
Tallérosy Zebulon barátom mindig azon sóhajtozott, hogy bárcsak őbelőle valaha híres ember lehetne. Kívánságát meghallgatá a sors; egy rövid év, s neve ott ragyog, ahol egy Mühlfeld, egy Brinz, egy dr. Hein s egyéb világhírű humoristák nevei ragyognak.
Van-e a hazában hírlapolvasó, akire Tallérosy Zebulon levelei hasonló felvidító hatással ne volnának, mint a (Csitt! Szerk.) Ugyanazon leleményesség, ugyanazon helyes felfogása a nép hangulatának, amit nyomról nyomra mindig jobban bámulunk itt és amott.
Denique Tallérosy Zebulon híres embernek érezve magát, nem férhetett bőrében, élvezni kívánta a hírrel járó dicsőséget, s elindult egy kis körútra, mint szoktak híres emberek, kik szeretik magukat ünnepeltetni.
Első nap vasúton utazott. A vagonban egyedül találta magát egy más nemen levő egyéniséggel, akitől később, saját állítása szerint, megtudá, hogy még kisasszony. A szép lélek kanászkalapot viselt kócsagtollal, meg Kazinczy-dolmányt nagy vitézkötéssel és illendő krinolint. Amit a költők a szépségről írnak, az mind meg volt rajta, azzal a változatossággal, hogy fehérek nem a fogai, hanem a hajaszálai, feketék nem a szemei, hanem a fogai, pirosak nem az orcái, hanem az orra. Különben igen jeles és kellemetes egyéniség volt.
Zebulon barátunk nem állhatván sokáig az inkognitót, felfedezte magát kellemes útitársnője előtt, hogy ő az a híres Tallérosy, amit a szép lélek igen nagy örömmel hallott, s magasztalta aztán tisztelt barátunkat, és idézte jelesebb mondásait, úgyhogy az utolsó stáción Zebulon alig fért ki a vagon ajtaján, úgy meghízott a sok dicsőségtől.
Szerencsétlen! Nem tudta, hogy kinek a kezébe került. Az a szép lélek a Divatcsarnok vidéki levelezője, hírhedett rébuszmegfejtő celebritás, aki azonnal, amint papírhoz jut, siet megírni a minden tekintetben jelesül szerkesztett divatlap zöld borítékja számára e következő tudósítást:
,,X. X. Ma utazott keresztül jeles és hírhedett hazánkfia, Tallérosy Zebulon, egy csodaszép úrhölgy társaságában, ki által a legnagyobb kitüntetésben részesítteték; ígéretét bírjuk, melyet a fentisztelt delnőnek adott, hogy mihelyt országos ügyei engedendik, hosszasabb ittmaradással fogja szerencséltetni itteni tisztelőit, s különösen azon tisztelőnőjét, ki e rövid napot élte legkellemesebb percei közé fogja számítani."
(Zebulonnak pedig van felesége otthon; erre a vidéki levelezők nem reflektálnak.)
A vasútról leszállva Zebulon kocsit fogad; jámbor kék mándlis hazafit, s megmondja neki a falu nevét, ahova szándékozik.
A jámbor fuvaros útközben elárulja, hogy ő is szokott ám újságokat olvasni. Zebulon kap rajta, felfedezi előtte kilétét; a fuvaros nagyon örül, hogy ilyen nevezetes személyt szállíthat a szekerén, s azontúl foly az értekezés ország dolgairól és magas minisztériumról, egész a falu határáig, ahova a Zebulon meg akar érkezni. Itt a literátus furmányos bátorkodik azzal a prózai kérdéssel megszakítani a tanácskozmányok folyamát, hogy hová akar szállni a tekintetes úr?
- Had hova mashova, mind az in kedves baratom uramhoz, tekintedezs Mindenvaro Adam úrhoz.
- Aha! No, annál éppen most van tizenkét katona a Ráckrisztus regementből (Reusz Kösztric) egy főhadnaggyal adóexekúción.
- No! Úgy, kedves baratom uram, kocsis, nem szalok oda. Katonakkal nem jó kollizióba gyüni, ahol hadnagy van, hamar történik konfliktus, katona előtt respektussal bírok, ez a hadnagy nekem kellemetlen auspicium; csak menyünk kocsmahazba.
Szerencsétlen Zebulon! Nem gyanította, hogy a fuvaros titkos levelezője a Debrecen-Nagyváradi Közlönynek, melynek legközelebbi száma ily tudósítást hoz:
,,Q. Q. Most járt vidékünkön ama híres Tallérosy Zebulon, hírhedett celebritás; éppen akkor volt itt katonaexekúció; a derék hazafi szörnyen szidott valami Auspici hadnagyot, akinek szerencséje, hogy nem találkozhatott vele a konviktusban, mert különben kollacióra majd adott volna neki egy kis despektust."
(Azt persze nem bánja a vidéki levelező, akárhogy tud Zebulon a duellálás mesterségéhez.)
Nemes barátunk tehát nem mervén érdemes barátjához szállni, kinek hasonló körülmények kőzött az ,,újabb beszállásolás" alig okozna örömet, leteteti magát a falusi fogadóba.
A kocsmáros fiatal, értelmes ember, újságokat is látni asztalán, felesége is fiatal menyecske. Zebulon nem állhatja meg, hogy meg ne ismertesse magát. Kocsmáros nagyon örül. Beszédbe elegyednek; Zebulon kérdezősködik családi állapotuk felől:
- Van-e már örökös?
Kocsmáros bajuszán pederítve felel:
- Még nincs, de aligha nem lesz. - Menyecske elpirul, s kiszalad a szobából!
Zebulon tehát illő virágnyelven mond:
- No, agya Isten, esztendőre megirkezik az, akit olyan nagyon vartunk. - (Senkit mást nem értett alatta, mint azt az útban levő örököst, aki majd talán születni fog a vendégfogadós örömére.)
Szerencsétlen! Nem sejtette, hogy a kocsmáros titkos levelezője a Trombitának, melyben a legközelebbi postával a következő tudósítást fogja közrebocsátani:
,,Hírhedett hazánkfia, Tallérosy Zebulon, környékünket is megvigasztalá körutazása alkalmával; sokat panaszkodtunk a mostoha idők fölött; ő azonban megnyugtatott, hogy majd máskép lesz az, ha a jövő tavasszal hazajön az, akit olyan nagyon várunk stb."
(Azt persze a vidéki levelező nem tudja, hogy az újságokat nemcsak a kávéházban olvassák, hanem a polícián is.)
Mit csináljon Zebulon az unalmas éjszakán át, hogy meg ne őszüljön, míg megvirrad?
- Ne tessék búsulni, mindjárt eljön az ispán úr, meg az erdész, aztán meg a káplán úr, azok itt szoktak tarokkozni, szerencséjüknek tartandják, ha uraságodat bevehetik negyediknek.
Úgy lett. Zebulon megismerteté magát mind a három úrral, akik természetesen mind régóta tisztelői, s nagyon örvendenek, hogy ilyen nagy férfiúval ehetnek egy tálból cseresnyét.
Előhozatik az altehrwürdig tucat kártya, melyben a többek közt a skiz hátán akkora faggyúpecsét van, mint egy tízkrajcáros bilyog, a pagát szegletéből meg le van hasítva egy darab; aki oszt, mindig megmondja: ,,Ott megy a skiz, ott megy a pagát." Zebulon különben is nagy szerencsében van; káplán úr pedig oly rosszul játszik, hogy mikor ultimót mond, primóra elszalad a pagáttal. Száz point megy egy új krajcárban. Éjfél után, mikor összeszámítanak, káplán úr fizet egy egész egységes osztrák forintot, meg tizenkilenc krajcárt, s abból csak magának Zebulonnak kilencvenöt krajcárt, ki ekként befonta a társaságot legalább két veres forintig.
De hátra van a bosszú! Szerencsétlen Zebulon nem sejtette, hogy a káplán úr a P. H. titkos levelezője, ki is revansul nem késett az ultrák egyikének körútjáról e humorisztikus megjegyzést közleni a fenntisztelt lap hasábjain:
,,Itt járt Tallérosy Zebulon is, ki úgy látszik, hogy sokkal szerencsésebb a 47-es tarokkban, mint a 48-as politikában, mert egy éjjel összes mindnyájunknak egész pénzkészletét elnyerte."
(Azt persze nem gondolja meg a levelező, hogy az embernek otthon hitelezői is vannak.)
Már most kerülj haza, Tallérosy Zebulon.
A legelső, amint otthon benyitja az ajtót, az, hogy a felesége tíz körömmel ragad a hajába.
- Hát te semmire való vén kandúr! Micsoda szép kalandok után jársz te, ha elszabadulsz? Ki volt az a csodaszép hölgy, akinek megígérted, hogy majd odamégy hozzá lakni? Ugye? Eltagadtad, hogy már feleséges ember vagy? Kiadtad magadat diáknak; úgy-e, fertelmes?
Zebulon az ártatlan emberek flegmájával veszi a dolgot; tudja, hogy nem vétett semmit.
- Micsoda bolond beszid ez? Ki elbolondabitota teneked?
- Sohase tessék tagadni. Itt van nyomtatásban, ni. Ugye? Csodaszép hölgyek kellenek neki?
Zebulon olvassa az árulást, bámul, esküszik, káromkodik, a harc annál elkeseredettebb lesz; szerencséjére csengetnek az ajtón, soha szívesebben látott vendég nem jöhetett a házhoz, akárki legyen.
Azon akárki pedig senki más, mint a szabó, meg a csizmadia, meg a boltos, aztán meg a masamód, mind hozzák a kontót. No, köszönöm, az ilyen megszabadulást.
- De mi ütött az urakhoz, hogy ma gyünek hozam? Talán lutrit megnyertem, akire nem tettem, vagy mi?
- Igenis, itt van az újságban, hogy méltóztatott igen sok pénzt nyerni. Most tessék kiegyenlíteni e kis tartozást.
Tallérosy lát és olvas, olvas és káromkodik.
- Micsoda nyeresig? It a tarcam, kifordítom, befordítom, kívül is anyi van, mint belül. Micsoda nyeresig? Egy paprikahendlinek az ara, semmi több.
De azok nem akarják elhinni; ami nyomtatva van, az nem lehet nem igaz. Zebulon esküszik mennyre-földre, nem használ, azok nem mozdulnak, míg legalább valamit nem fizet abból a nagy nyereségből. Csöngetnek az ajtón. No, hála Istennek, jön valaki megint, aki által megszabadul Sisera hadaitól.
Két ismeretlen úr áll előtte, akiket nem látott soha.
- Ön az a Tallérosy Zebulon?
- Szolgálatjukra.
- Mi baja önnek Auspici hadnaggyal?
- Soha se is halotam nevit.
Ekkor egyik úr előhúz egy újságot a zsebéből, s mutatja neki:
- Mit akart ön ezzel mondani?
Zebulon elámul.
- Soha in, az in iletemben!
- Akar ön elégtételt adni azon úrnak, kit úgy megsértett, s kinek mi segédei vagyunk?
- Eligtitelt, de minek eligtitelt?
- Tessék igent, vagy nemet mondani.
- Nem akarom. Sem eligtitelt, sem kevistitelt nem akarom. Nem bantottam senkit.
- Úgy, tehát nem ad elégtételt? S tudja ön, mi az olyan embernek jutalma, aki a megbántásért megtagadja a lovagias elégtételt? Annak a hátán megtáncoltatják a rájtpájcslit.
Jaj, Zebulon! Ennek fele se tréfa. Ezek haragos urak. Mit csinálni velük? Ki szabadít meg ebből? Hol van egy policáj?
Mintha csak kívánságra jönne, itt van a policáj.
- Herr Zebulon. Alant vár a kocsi. Tessék velem jönni oda a numero ultimóba.
Ezt nevezem aztán esőről csurgó alá! Kihívás elől behívás elé.
- Herr Tallérosy! - szólt a rend tiszteletreméltó fenntartója a numero ultimóban. - Micsoda botorságokat beszélt ön itt: Türről, Garibaldiról, hogy majd eljönnek? Miért mondta azt?
- Én?
- Ne tessék tagadni. Itt van az újságban; nos, talán nem igaz?
Zebulon annyira meg van rettenve, hogy nem talál szavakat mentségére.
- Ezúttal örülhet ön, hogy nagyobb büntetés nem éri, hanem kénytelen vagyok önnek tudtára adni, hogy az efféle lázítások miatt önnek a várost elhagynia nem szabad.
Óh, átkozott híressélétel.
Már most szegény Zebulon barátunk így van:
Ha hazamegy és bezárkózik, a felesége kikaparja a szemeit.
Ha nyitva hagyja az ajtaját, a hitelezői nyakára járnak.
Ha kimegy az utcára, rajtpájcslit táncoltatnak meg a hátán.
Ha pedig el akar szökni a baj elől, elcsípik mint országháborítót.
Így jár, aki híres emberré lesz, s azt nem tudja titokban tartani.









Jókai Mór: Életemből


A holt ember
Híre futamodott, hogy a kedvelt komikus Damó főbe lőtte magát.
Onnan támadhatott a hír, hogy az egyetlenegy rekvizitum puskát egy este kikölcsönözte a ruhatárnoktól, azzal az ígérettel, hogy valami nagy pecsenyét fog meglőni, s abból neki is juttat, aztán egy hét múlva sem került elő a puskával. Bizonyosan saját magát értette alatta.
Ezt a hírt mindjárt meg is írta, mint probáció calamit egy fiatal múzsafi egy vidéki hírlapnak, abból átment a fővárosi hírlapokba, onnan ki a külföldi hírlapokba, s valószínűleg át is ment Amerikába.
Akkor csak egyszerre előáll Damó a puskával. Az egyheti vadászat alatt lőtt egy harkályt. Sok más nagyobb állatot is megriasztott, akik mind csak egy hajszál híján menekültek meg tőle. Hanem hát a harkály nem pecsenyének való.
Felmegy tehát az igazgatóhoz, s jelenti, hogy itt van.
Az igazgató vállat von.
- Hogy lehetne már ön itt, mikor ön meghalt?
- Ki mondja azt?
- Ihol van az újságban. Hat újságban is benne van, hogy ön agyonlőtte magát, s meghalt.
- De hát én mondom, hogy nem haltam meg.
- Már nekem hiába mondja. Azt csak nem pretendálja talán, hogy én önnek jobban higgyek, mint annyi tiszteletre méltó hazafinak?
- De mikor annyira nem haltam meg, hogy pláne egy kis anticipációt kérek.
- Micsoda posthumus célokra?
- Hát arra a célra, hogy éhes vagyok, s enni akarok.
- No, még ilyet sem hallottam, hogy a halottak éhezzenek. Barátom, aki meghalt, az nem eszik, aki nem eszik, az nem éhes, aki nem éhes, annak nem kell anticipáció. Ön meghalt: ergo önnek nem kell több előlegezés.
- Ugyan, kérem, legyen szíves hát legalább egyet azokból a hírlapokból ideadni, hogy legitimálhassam vele magamat a házigazdámnál, ha majd a házbért kéri, hogy én meghaltam.
- Tessék, akár kettő, de visszahozza, mert beköttetem.
A szegény halott azonban, amint a konyhán keresztülment, meglátott a tűzhelyen egy szép nagy pulykát nyárson pirulni. A szolgálónak azt mondta, hogy szaladjon be frissen, az igazgató úr feldöntötte a tintát, törülje fel, s míg az bement, köpenyege alá kerítette a pulykát, s odábbállt vele.
Mire a nyomozásra megindult igazgató valamelyik Bacchus templomban ráakadhatott, már akkor az India tollatlan kétlábú magzatának csak a csontváza volt feltalálható, olyan szépen kitisztogatva, mintha valami múzeum számára lett volna preparálva.
- Nini. Az úr megette az én pulykámat! - támadt rá az igazgató a színészre.
Az pedig kísérteties pátosszal voná elő kebléből a tőle elhozott újságot, s az aláhúzott sorokra mutatott:
- Íme, uram, itt a bizonyítvány, hogy én meghaltam, s a halottak, tetszik tudni, nem esznek.









Jókai Mór: Életemből


Azokról a ,,spiclik"-ről
Van egy bécsi módi, amit alkalmilag Pesten is el szoktak kívánni.
Valahányszor a nép az abszolutizmus bűzös börtönéből kiszabadul, ahelyett hogy tele tüdővel színá a szabadság virágos mezejének illatát, még egy kis időre visszatér az elhagyott nyirkos helyekre, hajtóvadászatot tart börtöne férgei után: spicliket keres.
Mint mondám, ez bécsi mód; ott szokták az alkotmányos életet rendesen a spiclik üldözésén kezdeni.
Hogy az abszolutizmus Magyarországon is használta a titkosrendőrség intézményét, az kétségtelen; hanem annak alkatrészei annyira hivatalos egyéniségek, vagy annyira ismeretes szomorú celebritások voltak, hogy ugyan együgyű teremtésnek kellett lenni, aki valami szíve titkát rájuk bízta. Aztán mit is akart megtudni általuk tőlünk a kormány? Hogy mi a germanizálásnak szívünkből-lelkünkből ellene dolgozunk, hogy hazánk állami létéről soha le nem teszünk, hogy epedünk a szabad intézmények után - hogy reméljük a bitorló abszolutizmusnak rettentő összeomlását -, s annak szétrugdalt romjai helyén alkotmányunk újra felépítését? Ezt akarta a titkosrendőrség által megtudni tőlünk az abszolút kormány? Hisz ezt megmondtuk neki nyíltan a szemébe, ahol kívánta, sőt, ha tetszett, írásban is adtuk neki. Ezt meghallani nem volt Dyonis mesterséges fülére szüksége.
Hogy voltak a társadalomnak kétséges jellemű tagjai, kik bizonyos démoniákus ambícióval költött komplottok felfedezésében kerestek ephialtészi hírnevet, s árulkodásukkal jó barátok bizalmas körét vitték hosszú szenvedések próbatüzébe: azt is jól tudom. Számoljanak keblük istenével.
De itt azon szerencsétlen kikiáltott emberekről akarok szólani, akiket a titkos mendemonda ilyenkor ezzel a hátukra akasztott névvel szokott dekorálni: ,,spicli" - ,,szaglár".
Inkább humorisztikus rajzot vázolhatnék e tárgyról, ha többen igen komolyan nem kérdezősködtek volna tőlem, hogy vajon hihető-e ez a városszerte elterjedt szájhagyomány?
Hihető-e az, hogy emberek, kiket eddig tiszteltünk, kikkel naponkint együtt társalogtunk, kikre ügyeinket, dolgainkat rábíztuk, egyszerre csak úgy legyenek előttünk bemutatva, mint társadalmi kémek, a titkosrendőrség bérencei?
Sőt, a napokban már egy hosszú írott lajstromát is beküldték hozzám a rendbe szedett spicliknek, szám szerint hetvenhatnak (!) , kiknek neveik mellé az összegek is ki vannak téve, miket szolgálataikért húztak; a legfelső 5000 forint, a legalsó 3000 forint. (Ez egy pipakupakoló neve után áll: vajon mi feladatot szánt ennek a szegény ördögnek a szájhagyomány? Tán a Kazinczy-pipák viselőit kellett evidenciában tartania?)
A legtöbb csihésnek kikiáltott persze kávés és korcsmáros; vannak azután grófok, bárók, doktorok, ügyvédek, királyi tanácsosok, nyugalmazott katonatisztek, hivatalnokok, iparosok, szerkesztők, tanárok, szolgák, örömleányok, boltosok, bankárok, papok, szerzetesek, sőt még jámbor cigány brúgósok is.
A lajstrom eredetére nézve az állíttatik, hogy azt egy beavatott toll írta ki az eredeti fekete könyvből, mely a pénzkiosztást is kontraszignálta.
A beküldő nagy betűkkel írta utána: ,,Én nem hiszem."
Azt nagyon is jól teszi, ha ezzel a hittel nem terheli a lelkét. Egészen mások, sokkal nagyobb emberek voltak azok, akik akkor Magyarország sírját ásták, s ha már azoknak megbocsátottunk, az apraját ugyan ne üldözzük.
Annyival kevésbé, mert az üldözés méltatlan fegyver volna kezünkben.
Ha valaki vétett a haza és a honfiak ellen, s oly helyen áll, hol újra véthet, mondjuk meg szemébe, ami való; de háta mögött alattomban ne orgyilkoljuk le senki jó hírnevét.
Ez a spicli-kergetés nem egyéb, mint a kenyértársak versengése. Egyik üzletember a másikat kikiáltja titkos kémnek, hogy a publikumát elhajhássza; egyik cigány zenebanda a másikat vádolja kémkedéssel; sőt, még a tivornyaházak főnöknői is ily úton iparkodnak rosszabbítani egymás becsületét. Tisztességes küzdtér-e ez?
S midőn látunk az elrágalmazottak között olyan derék, becsületes hazafiakat is, kiknek nincs egyéb bűnük, mint hogy nem lehetnek szerencsések népszerűséggel dicsekedhetni, hogy tán nem barátjai az újabb koreszméknek, de azért a maguk emberségéből élő független emberek: lehetetlen, hogy a pártellenfelek védelmére szót ne emeljünk, kimondva azt, hogy a titkos vádaskodás nem találkozik helyeslésünkkel.
Szembe, aki nem szeret!
A francia nagy nemzeti mozgalom napjaiban azt írták az utcaszegletekre: ,,mort au voleur!" (halál fejére, aki lop!) Ezt a jelszót felírhatjuk mi is. S valakinek a becsületét ellopni nemcsak azért legsúlyosabb, mert a becsület a legdrágább kincse mindenkinek, hanem azért is, mert azt legnehezebb visszaadni.









Jókai Mór: Életemből


Ezelőtt
Tetszik azt tudni, hogy én a Magyar utcában 21. szám alatt lakom, egy csendes kis magányos szobában, melynek ablakaiból két nagy szép kertre nyílik a kilátás. A kertek nem az enyimek, hanem a belőlük átlengő virágillat - az az enyim.
Fölöttem megint egy másik poéta lakik, Szigligeti; szintén olyan fekvésű szobában, szintén arrafelé nyíló ablakokkal - egész órákig halljuk egymás dobogó lépteit; a magányos szavalás hangjait, miket a szentelt dühbe hozott költő, mikor egyedül van, csupán láthatatlan múzsájának mond el.
És ha még hat emelete volna ennek a háznak, mind a hat emeletnek ugyanabban a szobájában okvetlenül valami poétaember fogna lakni, s írná egymás tetejében a sok mindenféle kigondolhatót, ki versben, ki prózában - mert hát meg van ez a hely babonázva!
Ezelőtt negyvenöt évvel volt ennek a háznak a helyén egy alacsony, rozzant vityilló, abban volt egy kis udvari szállás két szűk szobával (képzelhetni, most azon a helyen egy szoba van, az is kicsiny, hát még mikor kettő volt!), az egyik szobát lakta egy becsületes céhen kívüli csizmadia; a másikat egy fiatal költő, akit keresztnevéről híttak Károlynak, azt pedig nagyon restellték előkelő rokonai, hogy vezetéknevéről - ,,Kisfaludynak" címezték.
A fiatal ember száműzve volt az apai háztól, azon szégyen miatt, hogy ilyen mesterségre adta magát! Rokonaitól tehát semmi segélyre nem számíthatott - sok ideig.
Urak, úrfiak! Válogatott összes munkák kiadói, fiatal sárkányevő talentumok, tengerszippantó zsenik! Vajon mit gondoltok, hogy él meg ezelőtt fél századdal az olyan ember, ki a magyar irodalomnak szentelé tehetségét - ami persze, hogy nem mérhető össze a tietekkel?
Mikor még honoráriumnak híre sem volt, s mikor még a magyar író koldulni szégyenlett.
Hát az bizony úgy élt meg, hogy nappal képecskéket festegetett, miket az egyetlen műárus M. darabonkint három-négy forintjával fizetett (bankócédulában), este azután ülhetett az írásnak, olvasásnak; a festő tartotta az írót, az ecset gondoskodott másodszülött testvéréről, a tollról! A képecskéket mégiscsak inkább el lehet adni, mint a verseket.
Az egyik szobában ült író- és rajzolóasztala mellett Kisfaludy Károly, a másik szobában ült a tőke mellett a szegény kontár csizmadia. Amaz a halhatatlanság emlékét építé: költeményeket írt; emez a mulandóság sebeit orvoslá: csizmákat foltozott; s a költő és a csizmafoltozó igen jó egyetértésben éltek együtt.
Mikor Kisfaludy elkészült valami képpel, ami a műárusnak megtetszett (adott érte tán öt forintot is); míg a szegény csizmadiának elfogyott a munkája, csak úgy gubbasztott háromlábú székén, az ifjú költő megvigasztalá:
- Ne búsuljon, János mester, van nekem most egy kis pénzem, megélünk belőle együtt. - S megosztá vele azt a keveset.
Máskor meg a költő pénze fogyott ki; a műárusnak nem kellett a munka, meg-megszakadt a szerény kereset: a csizmadia észrevette aztán a szomorúságot:
- Ne búsuljon, ifjú uram, van nekem most munkám elég; majd elélünk valahogy! - S akkor aztán egész éjjel ott ült a tőke mellett, hangzottak mustája csattogásai reggelig: hogy ő is megoszthassa szegény keresményét az ifjú költővel.
Így éltek együtt évekig a költő és a csizmadia a kis udvari szállásban, egymás baját, gondját és kenyerét osztva: ilyen zene mellett születtek a rímek, miket tíz év múlva az egész ország hangoztatott... és ezt most majd el sem hinné senki.
Oh, aranyat termő vaskora a magyar költészetnek!









Jókai Mór: Életemből


A koldus veréb
Egyszer a budai hegyek közé menve, valami pákosz siheder elém áll egy madárral, hogy vegyem meg, mégpedig verébbel. Olyan nagyon kért, hogy vegyem meg, hiszen csak egy krajcár kell érte. Hogy lehetne egy verébért többet kérni egy krajcárnál.
Nekem ugyan a világon akármire másra volt szükségem, csak verébre nem; hanem azt gondoltam, hogy ennek a fiúnak nagyon kell ez a krajcár; ennek a verébnek pedig nagyon kellene a szabadság; hát csak megvettem a jámbort.
A sváb kölyök szaladt a krajcárral, hogy vissza ne híhassam vele, én pedig tenyeremre tevém a madarat, hogy repüljön, ahova akar.
De az csak nem repült sehova a jámbor, hanem ült a tenyeremen nagy gubbaszkodva, felborzolt tollakkal, s csak a fejét emelgette felém.
Közelebbről nézve észrevettem aztán, hogy a kis madárnak az egyik lába eltörött, hihetőleg a tőrben vergődése közben, s csak a bőrfoszlánynál fogva függ azon.
Már ezen majd segítsünk, mondám a jámbor szenvedőnek, s elővéve oltókésemet, szépen lemetszém vele az összezúzott csontot. Én bizony szívesen ojtottam volna szegénynek mindjárt másik lábat is be; de ámbár ojtott lábú emberekről már hallottam, ojtott lábú madarakat nem ismerek; s e helyett zsebemben hordott viasszal és gyolcs-szatyinggal, mint afféle kertészember, bekötém az amputált lábat. Nem tudom, helyesen cselekedtem-e, mert sebész nem vagyok.
- Látod, verebecske - mondám -, ez rád nézve éppen nem hiba, hogy most már csak egy lábad van, úgyis két lábbal is csak egyet szoktál lépni, ez tehát nálad nem tesz különbséget. Most már repülj Isten hírével.
Szót is fogadott, elrepült, s láttam, hogy felszállt egy fára, s meg tudott biz az állani egy lábon.
Hetek is elmúltak azután, amidőn egy délben családommal a szabadban reggelizve, egyszer csak egy fakó veréb odareppen elénk, s a legotthonosabb barátsággal kezdi magát bemutatni. Előbb csak ott fityfirikel a porban, köszörüli az orrát a földhöz, ami sajátságos tisztelgési forma lehet a verébnemzetnél, azután mind közelebb jön, a fejét-farkát billegetve mórikál, mint valami jó ismerős.
- Nézd - mond a nőm -, ennek a madárnak csak egy lába van. Valóban, az én sánta madárkám volt az. Honnan tudta ki, hogy én hol lakom? Hogy tudott utánam jönni? Micsoda ösztön vagy észjárás súgta meg neki, hogy ez az ember, aki engem nem evett meg, mikor foglya voltam, bizonyosan ennem is ad ezentúl? Elég az hozzá, hogy attól fogva minden reggel, délben és ozsonnakor megjelent az én koldus verebem az asztalnál. Odalippegett szép alázatosan csiripelve, mintha mondaná: ,,Adjanak ennek a szegény koldusnak, az Isten nevében, valami kis morzsát; egy kezem, egy lábam elvesztettem a lépvesszőn, odahaza is két neveletlen árvám éhezik, az apjukat levágta az ölyv, a gonosz ellenség, ne sajnáljanak egy falat kenyeret a szegény koldustól."
Nyár vége fele szavainak bizonyságául el is hozta magával két felnőtt fiacskáját. A két nagyfejű, sárga szájú kamaszt odaállította egy rózsasövény mellé, maga pedig odajött őket bemutatni, és kikérni számukra jövendőbeli pártolásunkat. Azután felszedegette a neki hányt kenyérdarabkákat, s visszament hozzájuk, felosztotta az alamizsnát közöttük anyailag, s csiripelt hozzájuk erősen; bizonyosan ilyenformát mondhatott nekik: ,,Látjátok, ti nagy kamaszok, idestova magatok szárnyára fogtok kelni. Hát azután csak idejöjjetek ti is. Itt ti is kaptok morzsalékot, itt nincs sem macska, sem lépvessző, sem verébfogóvas. De azután szépen viseljétek magatokat, gyalázatot ne hozzatok a fejemre. A fáról nem szabad leenni a gyümölcsöt, hanem kéztől kell várni. Köszönjetek szépen!"
Nem is bántottak a verebek az én kertemben semmi gyümölcsöt. Ennek egyik oka különben az is lehet, hogy még eddig egy szem gyümölcsöm sem termett.









Jókai Mór: Életemből


Töredelmes vallomás
Jelentem egész tisztelettel minden rendű és rendetlen ismerősömnek és nem ismerősömnek, hogy énrám semmiféle elvégezni való dolgát ne bízza, mert azt akár a kútba dobta volna. Nálamnál jobb titkára nem lehet senkinek, mert én minden ember dolgát úgy elfelejtem, mintha sohasem hallottam volna.
Annyira még nem vittem ugyan a feledékenységet, mint L. Kálmus barátom, hogy ebédre híjak magamhoz valakit, mikor Pestről elutazom; de az már megtörtént rajtam, hogy nyugtatvány helyett azt írtam a kiadónak, hogy boldog ünnepléseket kívánok.
Egyszer Komáromban járván, megkér egy ismerősöm szépen, hogy vinnék el egy levelet Pestre egy másik ügytársának, amelyben ő megírta rendén, hogy félnek az árvíztől, mert a jég még nem ment el a Dunáról; holnap iktatják be a püspököt; a felesége várandós; a nagybátyja haldoklik, siessen mentől előbb haza. Persze, hogy a levél fél esztendeig a zsebemben hevert. Úgy kánikula táján véletlenül összetalálkoztam az adresszátussal: ,,Nini! Önnek egy levele van a zsebemben, fogja; nem lesz nagyon sürgetős, elolvashatja otthon." - Képzelem, hogy örült ez, mikor elkezdte olvasni, hogy Komáromtól még nem ment el a jég.
Annyira tehát már vittem, hogy leveleket nem küldöznek általam.
Egy időben minden héten kaptam két-három drámát, és kifejezhetlen mennyiségű novellát és verset, hogy mondjam meg felőlük a véleményemet. Ahova a szerző valamelyiket letette, az azon módon ott maradt. Ebből azután ilyenforma mulatság következett: a letéteményezők mindennap meglátogattak, hogy elolvastam-e már műveiket? Engedelmet kérek, még nem. - Hát mikor? - Majd péntekre. (Pénteken el szoktam szökni hazulról.) Balgaság! Szombaton megint megcsíptek. Utoljára azt mondtam a sürgetőnek, hogy igen jó a munkája, csak vigye el ehhez meg amahhoz a kiadóhoz, szerkesztőhöz; míg egyszer a kiadók és szerkesztők ellenem röffentek, hogy meglőnek közköltségen, ha nekik békét nem hagyok. Némelyik szerző ugyan csóválta egy kicsit a fejét, mikor a szomorújátéka helyett egy-egy humoreszket kapott tőlem vissza; de úgy egy sem haragudott meg rám, mint nagyon tisztelt hazámfia, ** Lajos, aki ,,Júlia" novellája helyett az ,,Apagyilkos" című drámát 5 felvonásban nyerte volna cserébe. Pedig igazán mondom, ez az utolsó idegen kézirat a fiókomban, melynek öt esztendő óta nem akadt gazdája, pedig kínálom minden embernek, aki csak eltévedt kéziratot sürget rajtam.
Volt is, van is mindig egy csomó anonim ismerősöm, akikkel évek óta megszoktam együtt mulatni, a színházban beszélgetni, az utcán egymás hogyléte felől tudakozódni; igen sokkal még 48 óta per tu vagyok, s most már szörnyen átallom megkérdeni tőle, hogy tulajdonképpen kinek híják? Egyszer többek között egy igen derék orvossal és egy jeles műértő zeneszerzővel ismerkedtem meg egy társaságban, akikkel azután igen sokszor összejöttem. Egyszer valami boldogtalan kiadónak az a kétségbeesett gondolatja támadt, hogy lapot szerkesztessen velem. Egy hétig nagy tűzzel vittem a dolgot. Annyi munkatársat engazsíroztam a laphoz, hogy a másik héten utánam következő szerkesztő egy esztendeig nem bírta őket agyonverni. Ezalatt történt, hogy a két jó barátom egyikével találkozva, nagyon szépen felkértem őt, hogy tenné meg, írna a lapunkba a nemzeti színházi operai előadásokról és hangversenyekről. A tisztelt férfiú rám mereszté szemeit, s azután bocsánatot kért, hogy ő ugyan mindennapos a színházban, a kedvemért meg is tenne egyet-mást, de ezt már mégis nem vállalhatja el. Néhány nap múlva találkozom az én másik jó barátommal; valami esztergályos munkához választóvízre volt szükségem, azt pedig orvosi rendelvény nélkül nem adnak: ugyan, kérem önt szépen, adjon nekem rendelvényt egy uncia választóvízre. Az én barátom nagyot nevetett rá. Hiszen nem vagyok én orvos! Hát mi? Zenész. No, akkor hát tudom már, hogy az a másik miért nézett rám olyan furcsán, mikor zenebírálatokat kértem tőle!
Az a rossz szokásom van, hogy mikor valami hosszabb munkán dolgozom: ha az utcára kimegyek, ott is folyvást dolgozom tovább; úgy, hogy mire hazaérek, az egy tárcára való holmi kész. Hanem ilyenkor aztán az szokott rajtam megtörténni, hogy nem ahhoz megyek, akihez indultam, s kénytelen vagyok azt kérdezni tőle: nem tudná ön nekem megmondani, miért jöttem én most ide? Mikor nyáron künn lakom a zöldben, persze, hogy kisebb gondom is nagyobb annál, hogy én ott a papirost bámuljam; sokkal különb mulatság annál azt nézni, hogyan nő a lóhere meg a spárga? Mikor aztán be kell hoznom a tárcacikkemet a városba, mert a szedő már dörömböl az ajtón: akkor még egy betű sincs belőle megírva. Azt azután az úton végig lesztenográfiázom, s mire hazaérek, a cikk kész, csak le kell írni. Útközben át kell mennem az alagúton, ott fizetni kell egy krajcárt, azután a Lánchídon, ott megint egy krajcárt. A rézmárkát eldugni a zsebbe, mikor elő kell adni, meg nem találni sehol, s kétségbeesni, hogy már most nem mehetek tovább: ez igen sűrű véletlen; következik azután, hogy a fehér hajó alatt kell átmennem út rövidítése végett, ott a kapu alatt árul gyermekjátékokat egy öregasszony, ez az öregasszony el nem tudja gondolni, miért szokott néha korán reggel egy poros ember krajcárt nyomni a markába? Azt gondolom, ott is alagút van.
Az az egy jó van feledékenységemben, hogy ha valaki megbánt: azt úgy el tudom felejteni, mintha sohasem láttam volna. Maig is van olyan emberem, akit évek óta kerülök, s úgy rémlik előttem, hogy nagyon haragszom rá, de már nem tudom, hogy miért?
Hanem akit egyszer azután megszeretek, azt nem felejtem el.









Jókai Mór: Életemből


Ki hát az a Kakas Márton?
Jó idő óta, hol levélben, hol galléromnál ragadva, kérdezgetnek itt is, amott is, hogy bizonyos Kakas Márton kilétéről és hollaktáról adnék tudósítást; mindezen kérdezősködésekre eddigelé jónak találtam kitérőleg felelgetni, azt is gyaníthatva, hogy tán e kíváncsiság olyan érdemes urakat is bánthat, akik szeretnék megtudni, vajon ez a becsületes ember hol csavarog olyankor, amikor más becsületes ember a személykereset-adót fizeti? S hol lehetne egy szerény Mahnzettellel rátalálni, s holmi restánciákat anno ennyi meg ennyiből megsteuereintreibolni rajta? Azt éppen nem mondhattam a kérdezősködésre, hogy én magam legyek az, mert akkor rám nyomják, hogy két fejem van, fizessek mind a kettőtől; azt sem válaszolhattam, hogy nem ismerem, mert hiszen hűséges dolgozótársam. Hát csak tartottam egy ideig a közönséget holmi ,,ibis, redibis"-féle válaszokkal; hanem valamelyik vasárnap nagyon megszorítottak.
Ez a jámbor barátom valami verset írt, nem tudom én, mit? Azt elszavalta valaki, nem tudom én, ki? Valami műversenyen, nem tudom én, hol? Végül a közönség hítta a szerzőt. Mi lesz ebből, gondolám magamban: vajon megtartja-e azt a regulát, amit a hajdani ördögidézések formuláztak: ,,Jelenj meg előttem tetszetős, deli legény alakjában, és engemet meg ne ijessz; s hozz énnekem harmincháromezer darab aranyat, kelendő pénzben!" Hm: magam is elvenném.
De biz az én Spiritusom nem jelent meg; utoljára engem kezdtek el döfölni könyökkel, hogy adjam elő, hová tettem?
Már most tehát, nehogy rám fogják, hogy katonaköteles egyént rejtegetek magamnál, kénytelen vagyok elmondani az egész történetet, elejétől fogva, azon módon, ahogy megtörtént; a maga tiszta valóságában.
Amint a tisztelt közönségnek tetszik mindenféle irkafirkáimból tudni, én egy savanyúkedvű, mogorva, haragos ember vagyok; akinek abban telik kedve, ha más embert ijesztgethet, szomoríthat, méregbe hozhat. Ez énnekem a hivatalom; ezért engem rendesen fizetnek.
Ezért én írok mindenféle szomorú és rettenetes történeteket, s úgy esztendőnkint tíz, tizenöt embert, néha azonban rámegy ezerre is, akiket mindenféle halál nemével megöldösök, s az énnekem nem kis fáradságba kerül, mert azok védelmezik magukat, s egynehányszor kicsi híja volt, hogy ők nem öltek meg engem.
Egyszer éppen a Véres könyvet írtam, melynek folytán szerződésem volt a kiadóval, különféle utakon, módokon százötvenezer embert ágyúval, lőporral, vízbefojtással és kard élével kiirtanom.
Éppen új halálnemeken törtem a fejemet: amidőn egyszer csak az a csoda történik velem, hogy a tollam nem akar fogni a papíron. Akárhogy nyomom, erőtetem, nem ád ki egy árva betűt sem. Megtörlöm, megfaragom, újra tintába mártom: mindhiába; a toll nem akar a véres munkának részese lenni.
Valahányszor leteszem kezemet az íróasztalra, lámpásom üvegharangja mindig egyet kondul, mintha órát ütne. Haragosan új tollat szúrok a töviskesdisznó-tollszár végébe; ez már majd fog: mikor akarom folytatni a megkezdett írást, nincs sehol; keresem félóráig, felhányom az egész asztalt: utoljára megtalálom a fiókom legeslegfenekén, ahol az örök tűzre kárhoztatott vadkéziratok álltak.
Hogy került ez oda? Bánom is én! Boszorkányság. Törődöm is én boszorkányokkal! Idegen asszonyszemélyekre semmi gondom. Mikor aztán megint írni akarok, nagyot horkant a lámpásom, mint egy fojtogatott ember, s menten elalszik. Persze, nem volt fölhúzva. Nem ijedtem meg a sötétben, újra fölcsavartam a lámpást, meggyújtottam, s makacsul fogám a tollat: de már most azért is egyszerre ezer embert nyakazok le. Hanem ezalatt a tinta beleszáradt a tollamba megint.
A kalamárisba akarom mártani, s íme, különös meglepetésemre a tintatartóm tetején egy kis furcsa figurát látok ülni, aki nem tartozott íróasztalom gnómjai közé.
Egy arasznyi emberke, finom mókusprémes mentében, sarkantyús csizmákkal a lábán, s piros kakastaréjos fejjel, egyik kezében írótollat tartva, másik kezének felemelt ujjával engem fenyegetve.
Ijedten kaptam le a süveget fejemről:
- Alászolgája! Kihez legyen szerencsém?
- Csak tessék feltenni! - szólt a kis kobold tollsíp hangon. - Régi ismerősök vagyunk.
- Nem emlékezem, hogy lett volna szerencsém.
- Én vagyok önnek a ,,Spiritus familiárisa".
- Jaj, tisztelt barátom, ne nevezze ön magát spiritusnak, még híre megy, hogy spiritust gyártok, s akcizát fizettetnek velem: mondja ön magyarul, hogy kicsoda?
- Tehát: házi szellem.
- Már olyan lidércféle, aki aranyokat hord a házhoz? (Lásd: Ipolyi magyar mythologiája.)
- Aranynál is jobbat, jókedvet, vidámságot.
- No, kedves barátom, akkor azt lopod, mert az már régen nem terem ezen a vidéken.
- Vetni kell a magját, majd elszaporodik megint.
- De már ahhoz én nem értek. Én csak gyilkolni tudok, bosszankodást szaporítani, embereket mérgesíteni, és boldogtalanná tenni.
- No, hát keljen fel innen, hadd üljek én az asztalhoz.
- Hát aztán?
- Hát majd én írok ön helyett mindenféle nevetséges furcsaságot, ami öntől magától ki nem telnék: az leszek önnek, ami Maquet Dumas Sándornak; ön pedig menjen azalatt mulatni vagy dinnyét ültetni, ahogy teszik.
- És a konvenció?
- Mindennapra háromgyűszűnyi tinta, mert én avval élek.
- No, ez olcsó koszt. Áll az alku. Itt a tinta, itt a papiros, én tehát elmegyek sétálni; mire hazajövök, írjon ön nekem egy színbírálatot.
Emberemlékezetére ez volt a legunalmasabb munka, amin valaha emberi két szem elaludt; itt mutassa meg a humorisztikus lidérc, ha tud valamit.
Egy kicsit vakarta is rá a taréját, mikor ezt mondtam, hanem aztán csak hozzáült, maga alá szedte lábát, és írt.
Én pedig vettem a kalapomat, s indultam sétálni. A lépcső alján eszembe jutott valami, s visszafutottam.
- Hohó, barátom, lidérc! Egyet elfelejtettem megkérdezni. Tud-e ön németül?
- Én minden nyelven tudok.
- Hát akkor ismeri azt a könyvet, amit úgy hínak, hogy Pressverordnung, aztán meg azt a másikat, amelyiknek becsületes neve: Kriminalverfahren?
- Azokhoz nekem semmi közöm. Én ön helyett dolgozom, ön énhelyettem felszedi a honoráriumokat; ha párbajra hínak, ön énhelyettem duellál; ha pörbe fognak, helyettem allegál; ha elítélnek, helyettem kiüli a büntetést, s ha valaki belém szeret, ön lássa, hogy mit csinál vele?
- No, mert csak azért mondom, hogy van én nekem itt a Duna-parton egy nagy házban egypár igen jó barátom, akik minden sort átolvasnak, amit én írok vagy kiadok, nagy figyelemmel és gyönyörködéssel; a szebb helyeket veres plajbásszal aláhúzzák, úgy mutogatják egymásnak: mikor nagyon megtetszett nekik valami, akkor magukhoz hívatnak, megdicsérnek: néha azt sem várják, hogy én menjek oda, ők jönnek hozzám; ha a munkám nagyon tetszett nekik, még a nyomdából elviszik mind, minden példányt elprenumerálnak; hát csak arra kérlek, hogy ezen tisztelt barátim előtt az érdemeimet ne szaporítsd; mert már anélkül sem találják helyemet, s nem óhajtanám, ha egyszer mégis helyemet találnak.
A lidérc bólintott, hogy jól van; én pedig mentem sétálni. Még egyszer vissza kellett térnem: már ez nekem szokásom, a zsebkendőmért meg a fél kesztyűmért rendesen a szögletről térek vissza.
- Mi nevet fogsz aláírni a cikknek?
- Alakomról is láthatod: ,,az én nevem Kakas Márton."
S valóban ezzel kezdte a legelső cikket, mely akkorra éppen elkészült, mire az ácsorgásból hazaértem. Átolvastam: no, megjárja; nem olyan rossz, mint gondolám. Kezdőtől ennyi is elég.
A harmadik színbírálat után Kakas Mártont szerződteté Heckenast barátom ezerkétszáz forint fizetésre: nekem csak az a dolgom volt, hogy a nyugtákat aláírjam, s a pénzt elköltsem, és naponkint két órát vegyek Keresztessynél a karddal való verekedésnek mesterségéből, mert a jámbor lidérc legalább ötven embert élet-halálra ellenem lázított ez ideig.
Egyszer azonban megsokallta már az örökös kritizálást, és megszólíta:
- Hallod? Ha a pokolból jöttem volna, azt mondanám, eressz oda vissza, mert sokkal jobb mulatság a danaidák feneketlen hordajába vizet hordani, Sziszifusznak követ hengeríteni, s a háromfejű Cerberust rábeszélni, hogy taktusra ugasson, mint örökösen a kritika száraz malmában őrölni: csodálom, hogy Muszkaországban az ólombányák helyett nem inkább színbírálói sáncmunkára ítélik a halálos bűnösöket; gondoljunk ki már valami mást.
- Jól van, fölhatalmazlak valami másra.
Egy óra alatt a spiritus familiáris készen volt a Nagy Tükör tervével.
- Nehéz lesz ez, drága barátom! Belesülünk. Nem volt még ilyen dolog minálunk; sem írók, sem rajzolók hozzá. Miből állítjuk ki?
- Csak bízd azt rám. Minden kezdet nehéz, majd jó lesz később.
Az igaz, hogy nehéz is volt! Mint akinek kovácspöröllyel kell egy darab vasból varrótűket csinálni. Meg is látszott rajta. A rajzok, a metszések, a hozzáírt szöveg, mind szörnyű mértékben hasonlítanak azokhoz a fazekokhoz, amiket Robinson Crusoe öntött kínjában először a puszta szigeten. Hanem azért az áldott publikum csak bevette azt.
Harminchat előfizetővel kezdtük meg a vállalatot: kérdezém Mártontól, hogy mennyit nyomassak belőle? Ő azt felelé: hatezeret!
Az év vége felé nem maradt fenn belőle több kétszáz példánynál. Pedig az egészben csak a ,,jön a billog!" ért valamit: hanem ez aztán sokat is ért; kivált azoknak a szerkesztőknek, akik megadták az árát.
Egy napon szokatlanul rossz kedvvel tértem haza.
- Baj van, spirite! Nagy baj van. Egy jó barátom miatt, akiért jótálltam, sokat vesztettem: nem is merem kimondani, hogy mennyit? Mi a patvart csinálok most?
A lidérc orra hegyére tette mutatóujját, és gondolkozott.
- Próbáljunk újságot kiadni.
- De iszen nem kell nekem; adtam én már vagy kilencféle újságot ki, mindegyikkel megégtem, s örültem, ha a csizmámat otthagyva a degetben, mezítláb kijöhettem belőle.
- No, csak bízd énrám; ez olyan lap lesz, aminek nem árt meg sem az árvíz, sem a jég, sem a diplomácia. Ez humorisztikus lap lesz.
- Szégyenlek én olyant csinálni.
- Hiszen nagy szégyen is az, de hát legyen a szégyen az enyém. A legnagyobb ostobaságokat én írom alá: neked semmi bajod vele.
- De én nem értem, hogy lesz, mint lesz? Ki látja el majd munkával? Ki ír bele verset? Lapba pedig az kell. Nagy versíróink úgy tesznek, mint az oroszlán, évenkint csak két kölyket hoznak a világra, persze hogy a tengerimalac minden három hétben hetet fiadzik, de ez is annyiban különbözik némely szapora versíró ijafiától, hogy a tengerimalac fiának farka nincs, de füle van: emennek pedig se füle, se farka.
- Csak bízd azt rám: írok én verset is végső ínségben. (Ezt az élcet az akadémiában hallhatta.) Aztán majd nőnek mások is!
Denique meg voltam szorulva, ráálltam az indítványra; úgy született meg az Üstökös, s az általa nyitott nemzeti kölcsön szerencsésen kirántott financiális zavaromból.
Fél esztendő haladtával aztán úton-útfélen mondogatták az ismerőseim, akik találkoztak velem: Ej, de nagy bolond az a Kakas Márton! Ej, de furcsa újság az az ,,Üstökös"!
- Hiszen, kérem alássan, én egy betűt sem írok bele - mentegetőztem -, én nem is tudom jóformán, mi van benne? Az a Kakas Márton az oka mindennek.
Vettem észre, hogy régibb tudós barátaim nem akarnak rám ismerni, kiknek derogál ez a kompáia.
Sőt, majd kimaradtam az akadémiai kandidáturából, mert ellenem vetették, hogy nem lesz-e az majd orcapirulás másokra nézve, ha ilyenféle filozófusok is tévednek az ünnepélyes terembe, mint Kakas Márton principálisa?
Azonban már egyszer megvan: nem segíthetek rajta. Elismerem én magam is, hogy ez az Üstökös nem egyéb, mint csupa merő bohóskodás: igazán nem is érdemes benne valami okos dolgot keresni; hanem én elhárítok magamról mindent, én nem vagyok benne részes: engem ne tessék érte korholni. Kakas Márton mindennek az oka; ő hiábavalóskodik itten, én magam csak a korrektúrát viszem a lapnál.
Azért még egyszer alázatosan engedelmet kérek, hogy a világon vagyok, majd egyszer ezt a hibámat is megjavítom, s akkor Kakas Mártont is elviszem magammal; addig pedig kérem alássan, hogy ne kívánják kiadatását tőlem, mert apjának egyetlen fia, s ő keres az egész háznépre.









Jókai Mór: Életemből


Párbaj a csatatéren
Babért a múltnak!
Ha minden levelére egy hős nevét írjuk, nem koszorú: erdő lesz a neve!
A tápióbicskei csata el volt már vesztve; az osztrák hadsereg vitézül küzdött ezen a napon. Bastich veteránjai véres tusa után vetették vissza rohamra vitt fiatal honvédeinket, a visszavonulás feltarthatatlan volt.
Hátunk megett pedig a megáradt Tápió volt, s annak egyetlenegy hídja, melyhez összetolongva sietett a megzavart sereg. Az osztrák lovasság üldözésre rohant.
Dipold ágyúi meg-megállíták őket, kartáccsal üdvözölve a közeledő báni huszárokat. Végre az ágyúk is ottvesztek.
A hadtest vezérei feladták a csatát, s gázlókon menekültek keresztül, a hídról leszorítva.
Elveszett az ütközet, elvesztek az ágyúk, elveszett a nap dicsősége, s még jött egy új csapás, hogy az egész hadtest odavesszen: az ágyúszóra Nagykáta felől elősietett Sternberg dandára, s oldalt fogta a menekülő magyar hadtestet.
Nyolc század osztrák lovasság jött egy tömegben a homokhalmokról alá; ha ez a felzavart had derekába csap, az egész hadtest veszve van.
Csak hat század tartalék huszár volt, amit ellenük lehetett küldeni: azok is lehangolva, elkedvetlenítve a vesztett csata miatt. De vezérük volt Sebő őrnagy.
Csak egy ember, csak egy kard.
De egy ember, egy kard is elég, hogy olyan gondolatjegyet húzzon a történelem folyamába, mely azt mondja: ,,Itt most megállj, más fejezet kezdődik."
Sebes ügetéssel közeledett az osztrák lovasság, s messze előtte lovagolt vezére, Riedesel ezredes.
Egy atléta, egy óriás; teljes hat láb magasságú férfi, herkulesi vállakkal, százlépésnyire előtte járt ezredének, s kardját villogtatva, messziről hívta ki a magyar huszárokat: van-e közöttük is olyan vitéz, ki a hadsort el meri hagyni, s egyedül előrevágtatva a sík közepére, szemébe mer nézni az osztrák hadsereg legdélcegebb lovagjának?
Akadt olyan vitéz.
A büszke kihívásra a magyar huszárok őrnagya, Sebő előrenyargalt a bajnoki találkozásra.
Kemény vitéz volt ő is, kinek mindig volt bátorsága a halál kaszáját csorbára verni kardjával.
Miként a hajdani hős lovagkorban, ahol a csata előtt a vezérek keltek vitézi párharcra: a Zalán futásának jelenetei látszottak megelevenülni a lovagtornában, melyre a magyar és osztrák lovasság két legjobb bajnoka egymás ellen rontott.
A két ellenséges hadcsapat között is szabad téren találkoztak össze, egyedül, ezredeiket elhagyva, s ott szóváltás nélkül összecsaptak.
Csak egyszer villant mind a két kard, s azzal mind a kettő kihullott vitéze kezéből.
Mindketten ugyanazon összecsapással lefegyverző sebet ejtettek egymáson; a magyar vitéz kardja az osztrák óriás kezét csuklóban vágta tönkre, míg ő maga az ellenfél ádáz csapásától hüvelykujját veszté.
De ez nem volt a párharc vége.
Amint a két dalia egyszerre egy pillanatban kiejté jobbjából a kardot, hirtelen megragadta egymást mind a kettő, s elkezdődött a tusa puszta kézzel, balog kézzel.
Riedesel magasabb volt, de Sebő ügyesebb; gyorsan torkon ragadta ellenfelét, azzal sarkantyúját paripája oldalába vágta, a két mén megfordult egymásnak feszített oldallal, s azzal mind a két lovag lezuhant a földre.
Erre vágtatva rohant a két ellenséges lovasság vezérei segélyére.
Mire odaértek, a földön dulakodó két vitéz közül csak az egyik kelt föl: az Sebő volt; Riedesel halva maradt.
Mint hajdan Góliát esése Izrael táborát, úgy lelkesíté új hősi elszántságra e hősi jelenet a magyar huszárságot: visszaverték a Sternberg-féle lovasezredet, s míg ők az első rohamot felfogták kardjaikkal, azalatt megérkeztek a vörössipkások, a 3-ik és 9-ik zászlóalj törhetlen vitézei; azok aztán megmutatták, hogyan kell szuronyszegezve ellenséget látogatni; délután öt órára vissza lett nyerve az ütközet, az elveszett ágyúk, az elhagyott csatatér s a nap dicsősége.
*
Ugyanazon huszárezred augusztus első napjaiban a Berettyó partjain táborozott. Hanyatlóban, lemenőben volt már dicsőségünk napja. Csak az okos paripák érzik talán, mit beszélnek az emberek: kihallgatják az őrtüzek mellett gazdáik tépelődéseit, s továbbadják, amit hallottak, egymás között. Egy éjszaka, mikor cövekeikhez voltak kötözve, mintegy összebeszélésre, a legcsendesebb időben, elkezdettek nyeríteni, tombolni; összetépték pányváikat, s nekiszilajultan törtek keresztül a táborvonalon, s lovagjaikat elhagyva rohantak el a pusztába. Felét sem sikerült összefogni: nagy része világgá futott.
Talán előre érezték, ami következik?









Jókai Mór: Életemből


A zsolcai hős
Kikből támadt az a vitéz honvédsereg?
Értelmes hazafiak, ügyvédek, iskolaviselt tanulóifjak, orvosok, kereskedők, mérnökök, iparosok sorakoztak a háromszínű zászló alá a földmívesek fiai közé, s azt mondták: csak puskát adjatok nekünk, azonnal katonák vagyunk.
Hogy nevettek ezen a régi rendszer okos emberei, akik úgy tudták a dolgot, hogy egy ember meg egy puska még nem egy katona; annak előbb még egy esztendeig kell riktájt állni, négy esztendeig idegen országban lakni, hat esztendeig rapportra járni, nyolc esztendeig masírozni tanulni, tíz esztendeig német szóhoz szokni, csak azután mondhatni el róla, hogy ez már katona.
Hát még ahhoz, hogy valaki katonatiszt legyen: hadnagy, százados, őrnagy, ezredes. Az kerül még csak nagy időbe, tenger tudományba. Hogy tanulhatná azt meg a jámbor magyar ember, akit sohasem tanítanak erre?
És azután mégis úgy lett: amint annak a magyar fiúnak puskát adtak a kezébe, mindjárt katona lett abból; némelyiknek puskát sem adtak, csak kaszát, és azzal is jó katona lett.
Csoda biz ez. De a hazaszeretet tud még csodatételekhez. Azok között, kik a nyugalmas polgári életpályát a kard tetteiért elhagyták, egyik legkitűnőbb bajnokunk volt Gózon Lajos.
Ügyvéd volt Pesten. Együtt jártunk iskolába. Ott is mindenki úgy ismerte, mint nemes kedélyű szelíd ifjút.
Midőn a nemzet önvédelmi harcra kényszerült, egy önkéntes csapat vállalkozott pesti értelmes fiatalokból a megtámadott haza védelmére: Gózon is e csapattal ment el. Nem kalandot, nem új pályát kerestek ők, csak a haza segélykiáltására ragadtak fegyvert, mint ahogy fegyverhez kap minden jó gyermek, aki apját, anyját hallja segélyért sikoltani.
Azonban a sors rendelkezett az eltávozottal.
Manswört alatt rohamra kellett volna menni az ellenféltől megszállt helység ellen, melyet erős ütegek védtek, s a halálos vállalat megreszketteté a legelszántabb katonák szívét is.
Ekkor a fiatal ügyvéd, a katonai hírrel nem bíró Gózon Lajos kiragadta a zászlótartó kezéből a nemzeti lobogót, ,,Utánam barátim, éljen a haza!" kiáltá, és nekirohant a zászlóval az ellenség ütegének; s a példáján fellelkesült csapatok elszántan vetették magukat bele az ellenfél kartácstűzébe.
Őt minden golyó kikerülte, pedig tudjuk, hogy azok nagyon fel szokták keresni azt, aki zászlóval jár a kezében.
Ilyen férfit nem volt szabad visszabocsátani az íróasztalhoz. A vezérek ottmaraszták, tiszti rangra emelték; s ott azután ahány csatában megjelent, annyi érdemet keresett magának: csupa érdemekért, nem pártfogoltatásból, őrnagya lett egy vitéz zászlóaljnak.
Július 2-án és 11-én a háromszor visszafoglalt ácsi erdő tanúskodik Gózon hősi elszántságáról. Ahány szál fája van annak az erdőnek, mindenik lehetne egy sírfejfája ott elhullott magyar és osztrák vitézeknek.
Következett ama hírhedett körvonulása a felső magyar hadseregnek Komáromtól a Tiszáig, mely két világhatalom hadseregei között annyi hősiességgel hajtatott végre.
Alig múlt el nap csatározás, elő- és utóhadak összeütközése nélkül; ezek voltak a hétköznapok: néha aztán egy-egy ünnep is jött közbe, teljes ütközet napja.
Ilyen harci ünnep volt július 26-a a Sajó vizénél.
Tseodajeff orosz tábornok húszezer emberrel, azok között huszonöt század lovas, sietett a magyar hadsereg balszárnyát megtámadni. E balszárnyat a 7-ik hadtest képezte Pöltenberg vezénylete alatt; alig több ötezer embernél. Tehát egy: négy ellen.
A Sajó vize feküdt közöttük.
Az ütközetet jobbára a tüzérség vívta. Tseodajeff negyvennyolc ágyút vontatott elő a Sajó jobb partján, hol a folyam kígyózó területei, sűrű csalittal borítva, kedvező előnyt nyújtottak neki ütegeit észrevétlenül közelebb tolni a magyar hadálláshoz.
Egy ilyen orosz üteg, két zászlóaljtól és egy szotnya kozáktól fedezve, egész Alsózsolcáig felnyomult a parti berkek oltalma alatt, s onnan egyszerre váratlanul megnyitotta a gyilkos tüzelést a hadseregnek egyik szemközti ütege ellen.
Azon üteg tüzérei csaknem gyermekek voltak még. Csak most váltak meg az iskolától, hol éppen annyit tanultak a matematikából, amennyi elég arra, hogy valaki tüzér legyen vele.
Gózon Lajos, a 66-ik zászlóalj őrnagya, az orosz üteg veszedelmes működését látva, mely a balszárny állását ingatottá tevé, sietett tábornokát figyelmeztetni, s egyúttal fölkérni, hogy engedje neki az orosz üteget szuronnyal kivetni helyéből.
A tábornokválasza az volt, hogy neki a fővezér parancsa ellenére nem szabad a Sajó jobb partjára hadoszlopokat vezényelni; nem is vállalhatja a felelősséget ily vérontó vállalat áldozataiért magára.
A kis fiúk ütegéből pedig már két ágyú a földön feküdt, a harmadiknak a kerekei sérülve voltak már, a szegény kis fiúkat egyiket a másik után hurcolták el holtan, összezúzottan az ágyúk mellől. - Gózon Lajos nem nézhette ezt; átadta a zászlóalj vezényletét a legidősebb századosnak, kijelentve, hogy ő maga saját felelősségére önként vállalkozókkal fog támadást intézni az orosz üteg ellen.
Azzal elindult lóháton gázlót keresni a Sajóban. Mikor azon szerencsésen áthatolt, keresztüllovagolta a Sajó partján elterülő erdőt, egész odáig, ahonnan az orosz üteg állását kikémlelheté. Ezzel visszalovagolt zászlóaljához.
- No, most, fiúk! - szólt hozzájuk. - Akinek a hazája élete kedvesebb, mint a magáé, az jöjjön velem.
De az ily szóra aztán az egész zászlóalj vele akart menni.
- Elég lesz egy század! - mondá Gózon: s kiválasztva egy századot, míg a másikat csatárláncra osztva a Sajó bal partján elhelyezé. Egy század két zászlóalj ellen, meg egy lovas kozák szotnya ellen, egy ágyúüteg megtámadására! Nevetnének a hadtudomány vénei, ha valaki ezt tanácsolná nekik.
Nálunk volt, aki megtette.
A Sajóhoz érve a kis csapat azt kérdezé: hogy megyünk itt át? - Hát csak így, ni! - mondá Gózon, s leugorván a lováról, egy beteges fiú kezéből kivette a puskát, s beleugrott a vízbe, s a kikeresett gázlónak indult: - Itt a híd, fiúk; utánam, aki magyar, és szereti hazáját!
Perc múlva a kis csapat hónaljig érő vízen át gázolva, eltűnt a jobb parti erdő árnyékában.
És most azután csendesen, óvatosan előre a bokrok között; nem szól más, csak a nyugtalan szívdobogás, nincs más parancsszó, csak a szemek intése. A kis csapat egyedül áll az ellenség táborának szívében, minden segélytől távol, egyedül saját szuronyára bízva.
Már előtte az ellenség, mely jelenlétét nem is sejti. Gondolni és végrehajtani csak egypercnyi idejök van.
Hanem az dicsőséges perc volt.
- Szuronyt szegezz, és előre! - hangzott Gózon Lajos szava, s abban a pillanatban, mint martalékára a sas, csapott le az orosz ütegre a maroknyi önkéntes csapat, s abban a percben le volt ölve minden tüzér, beszegezve minden ágyú, egy sortüzeléssel szétriasztva a fedezet. E perc el lett döntve a nap sorsa.
Amilyen bátran keresztülvive a hősi merénylet, oly nagyszerű lett annak eredménye: az orosz csatarendben nagy zavar támadt; azt hitték, a magyar hadsereg gázlóra találván, őket oldalba fogta; hirtelen megszüntették a tüzelést az egész vonalon, s azzal Tseodajeff felhagyott a csatával, s távol a Sajótól táborba vonta seregét.
És mindebben egy maroknyi kis csapaté volt az oroszlánrész, s annak vezetőjéé, ki egy év előtt még ügyvéd volt.
Maguk a vezérek is elismerőleg híresztelték Gózon Lajosnak e bátor tettét; a sikerdús kivitelért a fővezér ott a helyszínén alezredessé emelte őt, s az összes táborkar előtt megölelé, így szólva hozzá: - Önben ismét a manswörti és ácsi hősre ismerek.
Nehány nap múlva a nyíradonyi főhadiszálláson augusztus elsején kelt vitézségi bizonyítvány adatott át Gózon Lajosnak. Ideírom azt egész terjedelmében: más jutalmat úgysem adhatunk hőseinknek, mint azt, hogy neveiket megkoszorúzzuk. ,,Bizonyítvány. - Második rangú érdemjelre ajánltatik Gózon Lajos őrnagy s 66-ik zászlóalj-parancsnok úr, ki hazája iránti buzgó szeretetből és tántoríthatatlan hű ragaszkodástól ösztönözve, f. é. július 2-dik és 11-én Komáromnál az ácsi erdőben, s 26-ikán a Sajóvonalon küzdött csatában, példás és harcias viselete, hősies elszántsága és halált megvető kitartása által, vitéz jellemének kitűnő jeleit adá. Legszebb feladatomnak és köteleségemnek tartom - addig is, míg ezen hősnek melle érdemrenddel díszesíttethetnék, a méltányló haza nevében ezen elismerést nyilvánító vitézségi bizonyítványt kézbesítni. - Kelt a nyíradonyi főszálláson. Augusztus hó 1-jén 1849. A fővezér Görgei Arthur. (P. H.)"
Íme, egy magyar hős életéből egy lap, mely életpályájában piros betűkkel van nyomtatva.
A harcok ideje alatt a munkáspolgárból az lett, amivé kell tudni átalakulni minden hazafinak: derék katona.
S a harcok lejártával a vitéz katonából ismét az lett, amivé kell tudnia átalakulni minden katonának: munkás, hasznos polgár. Akkor tudta fegyverrel szolgálni hazáját, jól, híven, önfeláldozólag.
Most tudja szolgálni hazáját ésszel, munkával, szintoly jól, szintoly híven, szintoly önfeláldozással.
Ez az én eszményképem egy magyar honvédről.
Ez az én eszményképem egy magyar polgárról.









Jókai Mór: Életemből


Egy világító sugár
Ki ne ismerné azt a derék szerzetesrendet Magyarországban, melynek tagjai fehér palástot viselnek? Ki ne tudná, hogy e fényes fehér paláston a rágalom egy foltot sem ejtett soha? De ha dicséretüket akarná elsorolni, teleírhatná vele a fényes fehér lapot a közvélemény. Ők terjesztői a tudománynak, példaadói a jó erkölcsnek, ők buzgó apostolai a vallásosságnak; és amellett hívei a hazának és jó testvérei a különböző hitvallásúaknak.
...1848-ban huszonkét fiatal növendék tagja volt e szerzetnek, mind tudományosan művelt kitűnő ifjak.
Jött a vérpazarló korszak, egy segélykiáltás hangzott végig a hazán, mely áthatott minden zárt ajtón és kerített falon.
A haza fegyverbe szólítá fiait. Nem lázadásra hívta fel. Felkent királya nevében törvényes kormány szólítá fel a férfiakat törvény és alkotmány védelmére, belső rend helyreállítására.
Akkor nem volt szükség kategóriákat állítani fel, kinek van hivatása otthon maradni? Doktornak, diáknak, papnak, prókátornak? Mert úgysem maradtak volna otthon. A zászlók alá gyűlt a földmívessel a földesúr fia és a doktorok és a diákok, papok és prókátorok egyenlően.
A fehér barátok huszonkét ifjú növendéke közül egyszerre tizenkettő vett búcsút a zárdától, hogy a haza védelmére szálljon. Nem szökve, nem alattomban váltak meg; bejelenték gvárdiánjuknak, hogy ők honvédekké akarnak indulni, s az ősz gvárdián azt tette velük, hogy rendelt számukra szekereket, süttetett számukra úti eleséget, mely a táborig eltartson, s mikor szekereikre ültek, összecsókolá valamennyit, és áldását adta rájuk; s könnyező szemmel nézett utánuk, míg a távolban beláthatá kocsijaik porát.
Még azután is sírt, hogy a zárdába visszatért.
Az ott maradt tíz növendék egyike vigasztalni kezdé, hogy ne sírjon, hiszen még itt maradtak ők.
- Hiszen éppen azt siratom - felelt a tisztes agg -, hogy ti itt maradtatok.
Az eltávozottakkal együtt járt az agg gvárdián áldása. Vitézül harcoltak mindannyian, szereztek babérokat, tiszti rangot, hírt, nevet; minden csatában boldogultak. Nehány hősi halállal múlt ki; azokat érte a legvalódibb áldás, az lett legboldogabb.
Mert egyszer azután vége lett harcnak, dicsőségnek, s az élve maradottaknak nagy okuk volt azokat irigyelni, kik egy szabad hazát látva hunyták le örökre szemeiket.
A nemzet virága, mely a felszínen úszott, sietett le a fenékre. Erdők, berkek, gunyhók visszhangozák a jelszót: ,,Qui bene latuit, bene vixit."
Akik megmaradtak a tizenkét lelkes ifjú közül, siettek vissza zárdájokba; a fegyver ki volt verve kezeikből, más fegyverrel kelle folytatni a harcot egy nemzet életéért; a tudomány fegyverével, a szellem csataterén.
Újra felölték fehér palástjukat, s folytatták a tudományos munkát ott, ahol elhagyták.
Kitűnő, tudományos emberek váltak belőlük, szerencsés volt az a tanoda, mely közülök nyerhetett tanárt. Annak a növendékein is meglátszott a szellemi tökélyesbülés minden ágazatban.
Ekkor kezdődtek az ultramontán agitációk, a jezsuita betelepítések Magyarországon.
Évekig figyelemmel kísérő tanúi voltunk a ki-kiszámított kegyetlen üldözésnek, aminek e derék római kat. egyházi rend szabadelvű tanárai céltáblái voltak az ultramontán hierarchák részéről.
Ez üldözés mindaddig tartott, míg a jezsuiták barátai a legjelesebb tanárokat tanszékeikből el nem távolították, hatáskörüktől teljesen meg nem fosztották.
És ezen tanárok katolikusok voltak, de mivel szabadelvűségüket nem akarták eltitkolni, mivel tudományos haladásukban nem hátrafelé, hanem előre törekedtek, mivel erős lelkű hazafiak voltak: tehát nem használt nekik sem roppant tudományosságuk, sem kitűnő szellemi tehetségeik, sem irodalmi hírnevük, sem katolikus papi buzgalmuk, sem honfi érdemeik: el kellett temetkezniök zárdáik falai közé; most is ott találhatná őket, aki nem tartaná fölösleges fáradságnak, hogy elinduljon szellemi kincseket keresni.









Jókai Mór: Életemből


A Burg fehér asszonya
Egy hamar elmúló zaj hallatszott tavaly a Burgban megjelent kísértetről, mely egy fehér asszony alakjában minden éjfélkor megjelent a császári könyvtár folyosóján a szegény silbakot agyonijesztgetni. A fehér asszony több éjjel egymás után kísértett a Burgban, míg egyszer aztán dementírozták hivatalosan az egész lélekjárást. Mese volt az egész. Az élclapok eltemették.
Pedig hát ez nem volt mese, hanem tökéletes valóság.
Három nap egymás után megjelent egy fehérbe öltözött hölgyalak, márványfehér arccal, de jól kivehető vonásokkal, kezében egy lámpa, abban egy égő gyertya, melynek lángja lobog ugyan, de a falra világot nem vet; az alak a folyosó egyik ajtajától a másikig végighaladt, az őrt álló katona felhívására nem ügyelt, s a második ajtónál eltűnt. Másik éjjel az őr, miután kiáltására nem ügyelt, rá is lőtt az alakra; arra a kísértet nyom nélkül eltűnt. Harmadik éjjel két őrt állítottak ki; azok előtt is megjelent a rém; azok is kiabáltak rá: azután keresztül-kasul lőtték, mire a fehér asszony nem tűnt el, hanem megállt, és merően a szemük közé nézett. E kísértetnézéstől az egyik őr, egy izmos, erős morva vadász ájultan esett össze.
Negyedik nap után a Burgban szolgálattevő főhadnagy maga foglalta el a kísértetes őrállomást. Ez mint gavallér ember asszony ellen nem vitt magával puskát, pisztolyt, csak úgy kardosan állt a lesbe. Amint a tizenkét órát elkongta az István-templom harangja: ott állt előtte a fehér asszony, s elkezdett csendesen haladni. A tiszt bátor férfi volt, utánasietett, utolérte; abban a percben a fehér asszony visszafordult, s a lámpát a tiszt arca elé tartá.
Erre a tiszt hozzákapott, hogy a kezét megragadja, a másik karját pedig a fehér nő dereka körül fonta - akkor eltűnt a fehér asszony: a tiszt megfogta, és megölelte - a semmit.
Az eltűnés pillanatában úgy tetszett neki, mintha a fehér hölgy egy hideg csókot nyomott volna ajkára.
Mármost ha tisztünk egy múlt századbeli mousquetier tiszt lett volna, kötelessége lesz vala e kísértetcsóktól halálra betegedni, és belehalni; minthogy azonban mai időkben a katonatisztek kémiát és optikát is tanulnak, annálfogva a főhadnagy nem érte be azzal a kísértetlátással, hanem vizsgálódni kezdett a folyosó ajtajain, ablakain, s egyszer egy ablakán a folyosónak kintekintve észrevette, hogy a Burggal átellenes ház egy harmadik emeleti ablaka szokatlan fényesen ki van világítva. Rögtön lesietett az őrterembe, maga mellé vett két katonát, átment az átelleni házba, s kérdezé a házfelügyelőtől, hogy ki lakik ott, ahol az ablak ki van világítva? Egy fényképész. A tiszt rögtön sietett ennek a szállására, nem csengetett be, hanem betörette az ajtót, s szépen ott lepte az egész kísértetcsináló apparátust. A nagy tükörüveg táblát, melynek segélyével és villanyvilágítással a kísértetes nőalakot a Burg ablakán át annak folyosóján végigsétáltatták, sőt magát a fehér asszonyt is, akinek még akkor is be volt a képe mázolva krétával. De most már csakugyan megfoghatta, ha a csókjából nem kívánt is.
A dologból inquisitio lett: a fényképész azt a merész tréfát nem a maga mulatságából rendezte, hanem aztán annyi magas állású személy keveredett bele a vizsgálatba, hogy jónak látták azt abbahagyni, s az egész kísértethistóriát meghazudtolni.
Az ultramontán párt manővere volt az egész: ilyen együgyű hókuszpókusszal akarták az uralkodót a szabadelvű iránytól elfélemlíteni.
Azoknak, akik e dologról tudtak, meghagyatott, hogy ne beszéljenek róla. De hogy nem jól tartották meg a titkot, annak bizonysága az, hogy mi is megtudtuk.









Jókai Mór: Életemből


III. Napóleon Pesten
1831-ben a Korona kávéházban, mely akkor a jurátusvilág kedvenc tanyája volt, egy idegen kezdett feltűnni, akit a szolgálattevő személyzet gróf úrnak címezgetett. Az idegen mintegy 20-22 éves fiatal lehetett, bár komoly, zárkózott tekintete idősebbnek hazudá. Arca külföldiesen borotválva volt egészen, s a feszes angol divatú viselet nagyon kirítt az általános atilladolmány-világ közül, de még inkább a mély, hallgatag, figyelmes tekintet a zajos, könnyűvérű társaságból.
Rendesen ott ült a kávésnő emelvénye melletti szögletben, onnan nézte a tekézőket.
Volt akkoriban egy híres tekehős a jurátusok között, úgy hiszem, Rékásinak hívták. Megvert mindenkit, még a marqueuröket is, a tekézésben; senki sem bírt vele, bár mindenki megkísérté. Csak az idegen gróf nézte el csendesen, s nem ajánlkozott vele megmérkőzni.
Egyszer Rékásinak kedve kerekedett belekötni a szörnyen hallgató idegenbe:
- Nem volna kedve megkísérteni vagy három piramidli partit?
Az idegen szótlanul meghajtotta magát, és felállt.
- Egy aranyba a játékot? - ajánlkozék a tekehős. A gróf ráhagyta, és aequit-t adott.
Az idegen ifjú igen sajátságosan játszott. Elébb minden lökést kimért, kiszámított, a golyót ide-oda mérte, pontokat jegyezgetett meg magának, sokáig célzott, hanem azután minden lökése bizonyos volt, soha egyet is el nem hibázott; ha egyszer kezébe vehette a dákót, ellenfele többet lökéshez nem jutott. Ezt ugyan unalmas dolog volt nézni, hanem el kellett ismerni, hogy igaza van. Rékási egyre vesztett, s a tételt mindig duplázta; délig kijátszottak tizenhat partit. Rékási úszott 32 768 aranyig. Ennyi pénze persze soha semmiféle jurátusnak sem volt; tehát azt mondá, hogy majd holnap folytatja a tusát, ,,dupla vagy semmi", addig írja fel a gróf a tárcájába a nyereséget, vagy fogadjon el váltót, ha jobban tetszik.
Másnap folytatták a tekeversenyt, ,,dupla vagy semmi". Délig elvesztette Rékási Pest vármegyét a Kiskun és Jász kerületekkel egyben. No, holnap majd megválik.
Harmadnap megint játszottak, a gróf megint legyőzhetetlen volt mérnöki pontos számításaival: már ekkor Rékási elvesztette nemcsak Európát, de Kínát és Brazíliát, a perui ezüstbányákkal egyetemben.
Negyednap újra összejöttek: dupla vagy semmi! Már ekkor Rékási elvesztett három olyan földgolyót aranyból, mint amilyenen most lakunk. A grófot kezdte mindenki bámulni.
Ötödnap nem jelent meg a gróf szokott helyén, hanem jött helyette egy gyanús külsejű egyéniség, ki sokáig titkolózva beszélgetett a kávéssal, s nagyon vakarta a fejét, mikor mondák neki, hogy a gróf az éjjel elutazott.
Csak hetek múlva mondá el a kávés bizalmasabb ismerőseinek, hogy az a fiatal idegen, kit a vendéglőben gróf Arenenberg név alatt ismertek, a Nagy Napóleon unokaöccse, ki ekkor Magyarországon keresztül akart utazni Lengyelországba, hogy ott a forradalom élére álljon, s azalatt itt tudósításokra várt; miután azonban eleve megtudta, hogy a lengyel forradalom ügye hanyatlani kezd, s hogy őt el akarják fogni, hirtelen visszament ismét Helvéciába; akik elfogására jöttek, éppen egy nappal érkeztek később.
Ha Rékási akkor tudta volna, hogy aki tőle három nap alatt elnyerte az egész világot tekegolyókkal, egykor Franciaország császárja leend, s éppen olyan kiszámítva fog játszani országok és népek sorsaival, mint akkor az őt fabábbal!
Még most is mutogatják a Korona kávéházban azt a helyet, hol egykor Franciaország mostani uralkodója csendesen és figyelmesen nézte a magyar ifjak zajgó csoportjait.









Jókai Mór: Életemből


ÉletképekI. A SZEGEDI VÉSZNAPOK[1]
Megnehezült az Isten keze fölöttünk.
Egyik csapást még el sem sirattuk, már jön a másik.
Mi lesz belőlünk, mi lesz a világból, ha ez sokáig így tart? Ítélet napját várjuk-e eljövendőnek? Hová forduljunk, ha Isten is ellenünk? Kinél keressünk oltalmat, kinél vigasztalást, ha már az égben sem találjuk azt? Uram! Uram! El akarod-e veszíteni a te népedet!!!
Ha erős lelkűek vagytok, hallgassatok ide; hallgassátok meg, mi történt Szeged városában, a legnagyobb vész napjaiban, és tanuljatok belőle.
A Tisza és a Körös és a Berettyó és egyéb urat nem ismerő vizei a magyar Alföldnek túlhágtak partjaikon, elönték a szép kalászdús Kanahánt, berontottak a legnépesebb városokba, elnyelték a gazdagok kincseit s a szegények betevő falatját, házakat, templomokat ontottak halomra, gulyákat sepertek el, milliókat vesztegettek kárba, egész megyéket tettek sivataggá: tíz esztendő alatt ki nem heveri azt a romlást a fél ország, amit szenvedett miattuk.
Víz alatt voltak már a leggazdagabb városok határai, s az alább fekvő helységek a megelőző gonosz hírből tudhatták előre a veszedelmet, mely reájuk is be fog következni, okvetlenül, elkerülhetlenül; mert már csak néhány napi járóföldre, már a szomszéd városban jár, s nincs semmi gát, semmi menedék, ami azt feltartóztassa. Az Úr elszabadítá az ő ostorozó angyalait, és senki sem elég erős, hogy azokkal megküzdhessen.
Szeged város utcáin is hallatszott a jajveszékelés; síró anyák futottak egy térről a másikra, sápadt gyermekeiket ölelve karjaikon; csüggedt gazdák rakták holmijaikat szekérre, indulandók, maguk sem tudják, hova? Tehetetlen népcsoportok állongtak a templomok előtt, a piacokon, s ijeszték egymást rémséges hírekkel; mezőkről futó gulyák nyargaltak a város kapuin be, miket a veszély érzetének állati ösztöne emberi hajlékok közé űzött; segítették növelni az égre ható jajszót.
Vajh ki ment meg minket?
E közrémületben egy egyszerű férfi jelent meg a kétségbeesett nép között, s szólott hozzájuk az ő nyelvükön:
- Szeged lakosai. Mit jajgattok itten? Hát nincs-e Szeged városában ötvenezer ember, ötvenezer embernek százezer keze? Százezer kéz nem elég-e arra, hogy minket megmentsen? Isten a mi kedvünkért csodákat mai nap nem teszen, de ha mi tesszük azt, ő is majd megsegít. Mai nap a vizek nem állnak meg, mint a falak, miként Mózes idejében a Veres-tenger, de ha mi megállítjuk őket, bizony megállnak azok. Nagy a veszedelem, de ha összefogunk, egy szívvel, egy akarattal megfelelünk neki. Nosza, lássunk hozzá, hajtsa ki minden ember szekerét, marháját, ki a város elé; minden kézbe odaillik most az ásó, kapa, nem szólnak meg érte sem urat, sem szegényt, ha dolgozni látják. - Rajta a munkára! Egy perc imádkozni, a többi dolgozni! Segíts, uram Isten!
Mint a villámszikra terjedt el a jó szó a hallgató nép közt, ki-ki futott haza ásóért, kapáért. Százával, ezerével, utóbb tízezerével jöttek a víz ellen, urak és szegények és úri leányok, s nem szégyenlék a munkát, és nem untak bele.
Jöttek a tisztviselők, tudósok, tanult emberek, kimérték, kiszabták a munkálatokat; jöttek a papok, lelkipásztorok, a tanítók, növendékeik élén, lobogó zászlóikkal, a céhek minden munkabíró tagjaikkal, a gazdagok szekereikkel, a szegények ásóikkal, kosaraikkal, és elkezdtek ásni, faragni, tölteni, itt rőzsekötegeket kötöttek, amott fenyőszálakat faragtak, a lelkesült lakosok leszedték házaik tetőzetét, azokból adták a gerendákat töltések cölöpeihez; nem volt semmi drága, semmi megpanaszolt; közrebocsátá mindenki vagyonát, erejét, lelkesülését: honn ezalatt nyitva volt minden tárház, éléskamra, pince; sürgő gazdasszonyok sütöttek-főztek ott szorgalmas munkások számára; és folyt a munka, éjjel és nappal bámulatos erővel, kitartással. Éjjel és nappal hangzott a karósulykok zuhogása, a szekerek csörömpölése; nem volt pihenőóra; ha egy csoport kifáradt, a másik ott várta; egy ásó, egy talyiga sem volt heverőben.
És minden órában ott lehetett látni a csodatöltésen azt a magas férfit, aki oly buzdítólag mondta ki az első felhívó szót, amint segített mindenütt, amint osztotta fel az erőket a legszükségesebb helyekre, amint mutatta ki, hol mit kellene tenni, amint legjobban volt.
Sohasem tanulta ő azt, hanem hiszen éppen itt nyilatkoznak az Úr csodatételei, hogy amidőn az idők teljessége eljő, az együgyűt, a tudatlant teszi bölccsé, kiválasztottá.
Mire a Felvidékről rohanó árvíz megjelent Szeged határán, már akkor az egy roppant töltést talált maga előtt, mely mindenütt elzárta előle a pusztítás útjait.
Lám, hogy el lehet fordítani az ostort az öldöklő angyal kezéből!
De ne ujjongassunk még. Még nincs vége a vésznek; hátha erőtlen lesz a gát, hátha egy helyen átszakítja azt az áradat, s vége az egész munkának?
Rajta, még egy másik gátat építsünk!
Ugyanolyan gyorsasággal, ugyanazon lelkesedéssel, kitartással, mint valami tündérhányás emelkedett ki a földből a második gát, és utána, a harmadik, hogy ha elvész egy és kettő, még akkor is kész legyen az ellenállás.
Nem bámulom én Sebastopol sáncait, de a szegedi munkálatok előtt kalapot emelek; ahol a közlelkesültség önként ily műveket létesít néhány nap és éj órái alatt, ott a nép életrevalóságának nem kellenek dicsőbb emlékek.
Valamennyi munkálatnál ott lehete látni amaz együgyű férfit, akit nem bírt semmi kifárasztani.
A célszerű elrendezés miatt néhány külvárosi házat a gáton kívül kellett rekeszteni. A közjóért fel kellett áldoztatniok. Birtokosaik szívesen egyeztek abba. Egy éjszaka e kizárt házikók egyikében tűz ütött ki. Ugyanezen órában borzasztó vihar dühöngött, mely a tűzvészt siralmassá szokta tenni a nagy alföldi városainkban. Jaj! Menekülni sem lehetne most hová, ha a tűzvész meglepné a várost; körös-körül másfél ölnyi magasan álla víz a házak fölött.
A vészharang szavára, aki aludt is, felriadt ágyából, s futott az utcára, azt hitték, a víz törte át a gátot.
- Nincs semmi baj! - kiálta a sietők elé az együgyű ember. - Hála Istennek, csak tűz van.
És azzal csónakokat hoztak elé a bátor férfiak, berohantak a víz közepett égő házak közé, s a gátakat ellepő nép bámulatára, ott fojtották el puszta kézzel az égést, a tomboló vihar közepett szedve szét az égő gerendákat, s ledöntve az égő háztetőt a csapkodó hullámba: egyik gonosz szörnyet a másik torkába fojtva.
Egy pillanat műve volt az egész.
Jól mondá amaz egyszerű férfi: egy perc imádkozni, a másik dolgozni. Segíts, uram Isten!
És Szeged városa nyugodtan látta elmúlnia vészt, melyet szomszédjai még most is siratnak; öröm és megelégedés maradt a házakban és azokon kívül; maradjon is, míg csak ez a világ tart.
A közhatóság közköltségen rendelé fölépíttetni azoknak háza it, kik önként feláldozák azokat a közszabadulásért.
Mi pedig mondjuk el ez esetet mentül többeknek, s jegyezzük fel magunknak azt a mondást belőle: ,,Nagy csapások viselésére nagy erő kell, és az csak mimagunkból származik."
Vajon ki lehetett amaz egyszerű férfi, kérdezitek talán kíváncsian.
Nevét nem jegyezte fel senki. Százan és ezeren tették azt, amit ő, és nem kívántak jutalmat érte, sem hálát, sem dicsőséget, pedig bizony mondom, jobban megérdemelnék, hogy neveik fel legyenek írva, mint azoké, kik egy bizonyos más országban bizonyos más sáncokat emberi holttestek ezreivel temetnek be.

[1] 1875-ben jelent meg.









Jókai Mór: Életemből


II. GONOSZ HÁZNAK GONOSZ VÉGE
Úgy hull az ember, mint az őszi légy.
Mint a mezők virágai, vagyunk; ma élet és virulás, s ha a szél rájuk fútt, menten elhervadnak.
Úgy hozzászoktunk már a balesethez, hogy szinte sajnálkozni sem tudunk egymáson. Ma megszorítók jó barátunk kezét, s holnap fáklyát viszünk koporsója mellett; ma még együtt vigadtunk, mulattunk, s holnap odakinn látogatjuk meg őt a temetőben - vagy látogat ő minket.
Ki volna oly vakmerő, hogy egy új reggelt merjen ígérni magának?
Isten kezében vagyunk mindnyájan, s ki merné azt mondani, hogy nem jó minekünk ott lennünk?
Legyünk nyugodtak, legyünk készek arra, aminek jönni kell! Azokban a szomorú sorsokban, miknek minden betűjét egy-egy új sír képezi, Isten beszél hozzánk: aki azt mondja nekünk a halálharangok kondulásaiban, a temetői szelek morajában, a temetők némaságában, hogy semmi sem tartós, csak a szeretet az.
Azért legyünk jobbak, mint voltunk eddig. Szeressük az Istent, embertársainkat, a hazát és mindent, ami azt érdemli, mert nem tudjuk, hogy meddig van időnk szeretni.
Annyi kedves ember elhalása után, annyi megsiratott áldozat között, történt egy oly megrázó példaeset, amelyre azt mondja minden ember: ,,Íme, az Isten keze ez! Lám, a bosszúálló Úr látogatása!"
Volt egy nagy városban egy kis alacsony ház, de amely házban mégis többen laktak, mint amelyik legmagasabb; ismerték azt különösen az ifjak, és sokan átkozva hagyták el küszöbét; de minden átok dacára ismét újak jöttek helyettük, és jókedvvel mentek be, és átkozódva jöttek vissza; ha minden átokból csak egy kő lett volna abban a küszöbben, nem lehetett volna azon az utcán járni.
Bűn volt, förtelem, ami ott szülemlék, családok romlása, ifjú éltek veszedelme, a szívbeli pestis! A bölcs emberek azt mondják, hogy ilyen házaknak is kell lenni a világon.
Ahol az emberek elfelejtsék a világot, bajaival, gondjaival, ahol levethesse ki-ki emberi kötelességeit. Ha beteg család van otthon, ide nem hallik nyögése; ha koldus könyörög, fázik, didereg ott künn, ide nem hallik panasza; ha a fél országot csapás csapásra éri, ki hallaná azt itt pohárcsörgés, vidám kacagás közt.
Midőn legjobban dühöngött a városban a halálhirdető járvány, mikor a megrettent nép legjobban látogatta a templomokat, akkor volt a víg háznak is legnagyobb kelete! Ott volt vígság, ott volt búelfeledés, reggeltől estig és estétől reggelig. Hadd imádkozzanak mások, a bölcsek élik a világot!
És íme, egy napon, midőn legvígabb volt a mulatság, megjelenik ama hívatlan vendég, aki láthatlanul jár keresztül a bezárt ajtókon, s nem kér bebocsátást, nem vár jó fogadást, hanem odaül a legnagyobb úri asztal mellé, midőn legvígabban vannak, és ahol ő megjelent, elsápadnak ott az arcok.
E rettenetes vendég neve a kolera.
A legkicsapongóbb kacagás közepett elsápadni látták a vigadók a legrózsásabb arcot, elkékült, elzöldült az, és a piros rózsák nem voltak egyéb, mint egy halott arcára festett máz!
Ah! Ez lehetett a rémülés, ez lehetett az ijedtség! A kiivott pohár fenekén ült a halál!
És másnap, akik a vigalom és gyönyör párnáit keresni jöttek - találtak koporsót.
És harmadnap - ismét koporsót találtak.
És negyednapra találtak - két koporsót.
És egy hétig mindennap találtak koporsót e háznál.
Egy hét múlva aztán nem találtak semmit. Be volt zárva a ház. Az utolsó víg lakó is kihalt belőle. Még most is be van zárva.
Senki! Senki! Még egy oktalan állat sem maradt benne élve.
Még az idegen is ottveszett, aki benne meghált. És most borzadva gondol mindenki a bezárt ablaktáblákra.
Ilyen ítéletet tartott az Úr, az ezernyolcszázötvenötödik esztendőben, amidőn nagy sírás volt mind az egész hazában, és haltanak jók és gonoszak az öldöklő angyal lehelletétől.
Élni nem jutalom, meghalni nem büntetés, ha Istentől jő ez; de éljünk úgy, hogy ne azt mondják halálunkra:
,,Íme, az Úr keze! Íme, a bosszúálló Isten látogatása!"









Jókai Mór: Életemből


III. EGY NÉPNEVELŐ
Ötven esztendeig volt fáradhatatlan munkása az Úr kertjének. Azok az emberek, kiket apró gyermekkorukban a betűk ismeretére tanított, kiknek gyönge kezeiket a legelső írásjegyekre oktatá, mind kész öreg emberek lettek már mellette, és vénebb aligha volt nálánál a faluban.
Ötven év alatt sok jó és rossz nap letelik! Neki csak a rosszából jutott bőven, a jó nap csak ünnep volt közötte.
Oh, be kevésszer evett eleget a kenyérből, és az is megpanaszolt kenyér volt. Azt mondták, de hiába eszi a más búzáját, aki maga se nem ás, se nem kapál, csak ül az iskolában, s a gyerekeket tanítja.
Ha néhanapján egy jó falat jutott asztalára, amit valami nagylelkű patrónus küldött neki, ilyenforma szóval: egyék, mester uram, úgyis a kutyáknak adnók, azt mondták: ni, hogy dorbézol, hogy dúskálkodik a más látottjából!
Ha egyszer-másszor egy pohár bor fordult meg kezében, azt mondták: ni, hogy részegeskedik, azért olyan rongyos!
Ha évszámra egyszer látogatója akadt, régi iskolatársa vagy szomszéd népnevelő, s összeültek, beszélgettek, azt mondták: ni, hogy mulat, jó dolga van ennek!
A legrosszabb rabszolgának csak egy ura szokott lenni, neki minden ember ura volt, aki csak a helységben lakott, urak és szegények, ifjak és öregek, még a kis gyermekek is.
Voltak gyermekei is, mert hiszen ez az áldás olyanoknak adatik, akik azt nem kérik. Tisztességesen fölnevelteté valamennyit; maga szűk napokat látott, hogy minden keserves forintját azokra költhesse. Úgy gondolá, hogy majd vénsége napjaira gyermekeiben fog megnyughatni.
Azok pedig elhaltak egyenkint. Mikorra a munkabíró kort elérték, melyben szülőik fáradságát megszolgálhaták, akkor haltak el.
A vén iskolamester egyedül élte őket túl hitvesével.
Ősz, aggott, időktől és sorscsapásaitól meghajlott emberek voltak mind a ketten.
Sokszor emlegeték azután sóhajtva: melyik fog kettőjök közül elébb földben fekvő gyermekeihez megtérni? Melyik temeti el a másikat? Milyen szomorú lesz az itt maradó sorsa!
A férj, az apa maradt legutoljára, a nő költözött el elébb.
Azon órától fogva, midőn feleségét is leereszték a sírba, elkezdék mondogatni az emberek: ni, milyen veresek a mester szemei, bizonyosan túl a rendén iszik.
Ki hinné el azt öregemberről, hogy egy öregasszonyt annyira sajnáljon, hogy a szemeit is kisírja utána? Mintha nem megunhatta volna annyi esztendő alatt az istenadtát!
A vén iskolamester szemei pedig egyre gyöngébbek lettek a sok sírás miatt. Hosszú, álmatlan éjszakákon sokszor fohászkodék az éghez: ó, bár ne látnám többé ezt a világot!
És lőn úgy, ahogy ő mondta: egyszer megvakult, és nem látta többé ezt a világot.
Akkor azután azt mondták, hogy ha már megvakult és nem láthat munkája után, tehát menjen koldulni.
Hisz ez rendes dolog; hogy a vak ember, kinek semmije sincs és senkije sincs, koldulni megy.
Ott vannak a házak küszöbei, ott vannak a templomok lépcsői, ott van az országút; azok eltartják a vak embert.
És betölt volna rajta e sors, ha meg nem hallják ez eset hírét azok a szegény emberek, akik a legszegényebbek minden faluban: a többi iskolamesterek.
Ezek a szegény iskolamesterek, kik maguk is az élet terheit egyenlőtlen erővel viselik, nem engedék megesni azt a példát, hogy egyike azon férfiaknak, kik napjaikat a magyar nép nevelésére áldozák, vénségére, nyomorúságára idegen házak ajtajait kopogtassa sorba, és elmondja: én népnevelő voltam, odaadtam ifjúságom, vénségem napjait a hazának. Könyörüljetek a szegény kolduson.
A jámbor népnevelőtársak összerakták megszolgált forintjaikat, hogy pártját fogják az elhagyatottnak, hogy eltartsák őt nyugalomban, békességben addig, amíg a jóltevő halál megnyitja szemei előtt az örök világosságot.
És ugyanekkor olvastuk országszerte valamennyi újságban, hogy az óbudai tehénpásztor jövedelme, kilenc hónapi hivatalos fáradságért, ezerötszáz pengő forintra ment.









Jókai Mór: Életemből


IV. EGY NEVEZETES GAZDA HONUNKBAN
Azon férfi, kinek működését bemutatni szándékozom, nem szerzett magának babérokat a harcmezőn, nem tette magát kitűnővé irodalom és tudomány útján, nem vívott ki magának nagy befolyású polcot, és mégis megérdemli, hogy neve azok sorába jegyeztessék, kiket példaképpen szokás az utókor előtt felmutatni.
Az adatokat e minden tekintetben érdekes életíráshoz a megboldogult egyik utódától kaptam, ki bizonyosan nem fogja rossz néven venni tőlem, hogy egyszerűen élt, csendben elhalt ősének méltó emlékét a köztudomás eléghetlen levéltárába leteszem.
...Tolna megye határában, Paks és Kömlőd között terült mint egy huszonhárom év előtt egy emlékezetes ingovány, egy éktelen széles mocsár, mely mérgező kigőzölgésivel megvesztegette a körül fekvő táj levegőjét.
Nappal is oly szomorú volt e tájék képe; a sík, buckás róna felé nem vezetett semmi út, már messziről kivált az a mező többi része közül, a fű nem olyan zöld ott, mint másutt, színe a vörösbe ment át, s embermagasságnyira nőtt; törpe tövis fák, nyurga bokrok alig látszottak abból ki, egy-egy kisebb emelkedő halmot körülfogott a mocsári fűzfa és rekettye, s nagy elvétve látszott itt-amott egy-egy árva nyárfa, sárga leveleivel, gyászolva magánosságát. Pásztorok, csikósok messze kerülték e tájat; mert az ott termő fűre nem jó volt a marhának ráéhezni. A csalóka pázsit alatt rejtett víz és iszap lappang, ki tudja, hány ölnyi mélyen? Csak ingadoz, csak süppedez eleinte, s ha egyszer azután beszakadt, lassankint elnyeli martalékát; mentül jobban evickél, küszködik, annál lejjebb süpped, hínárok, tóvirággyökerek összefonják lábait, kígyók, vérszopó nadályok, csúnya vízi férgek elemésztik testét, míg a fekete rút iszap, mely ott a zöld füvek, harangos virágok, széles lapulevelek alatt lakik, összecsap elmerülő feje fölött. Jó állat nem is vetődik e tájra, csak a kivert bika kereste fel néha bosszújában, napokig elbömbölt ottan, eltévedve, leszakadva a csábító söppedékben; s ha azután napok múlva utánamentek a nyomán vakmerő cigányok, hogy a bőrét visszahozzák, úgy találták meg, hogy csak a két szarva állt ki a fű közül, mely azután ismét összevonult fölötte. Akkor azután hosszú deszkákat rakva a zsombikokra s dorongokat vetve az állat alá, úgy vontatták azt fel kötelekkel. Akadtak nagynéha merész vadászok is, akik hasonló elővigyázattal, hosszú deszkákkal, csáklyákkal behatoltak a mocsárból kiemelkedő halmokig, hol a sűrű berek közepett csikasz farkas szoptatta síró kölykét, s lompos rókafiú ólálkodott libucfészkek után. Ezek rémséges dolgokat tudtak beszélni a sárkánymocsár rejtekei felől.
Nem lakta azokat sárkány, miként hajdan képzelték a mesehívők, de maga a mocsár képe ijesztőbb volt a sárkánynál. Rút hemzsegő kígyóbolyok robbantak meg a fű között, azon módon összebonyolulva, ahogy tojásaikból kikeltek, míg az emberkar vastagságra meghízott kígyóanya fejét feltartva a vízből s fülcséit szétfeszítve, sziszegett a jövevényre. A zsombik közt a farktalan vízikutya csúszott-mászott, utálatos sikoltással utánozva valami emberi hangot; meg-megszólalt undok vonítással az emberszagot érző farkas; társai felelgettek neki innen-onnan. A vadász örült, ha visszajuthatott ép bőrrel az embertelen tanyából, s nem találta örömét a falkástól itt tanyázó vízimadarakban; kócsagok, kanálos gémek, magyar papagájok, miket másutt mind ritkaság látni, nem gyönyörködtették, sem a legcsodásabb mocsári virágok, miknek töve a víz fenekén, fényes leveleik, kövér tündöklő rózsáik, dinnyés, korsós gyümölcseik a víz színén lebegnek. Örült, ha ismét visszatérhetett a szilárd, száraz földre.
Hát még éjszaka, midőn az örök kékes köd leszállt a mocsárra; midőn felzendült abból a vízimadarak zenéje, a békák egyhangú lármája, amibe a bölömbika harangos búgása s az éles rókaugatás vegyült, ismeretlen, ijesztő hangok; ki mert volna akkor arra közelíteni? Az eltévedt utas, ki éjszaka a mezőkön keresztül kereste az utat, kikerülé azt a tájat, ahonnan egy-egy téveteg világ fénylett elé a távolból. Nem nyájas gyertyafény, hanem gonosz bolygótűz világa volt, mit a köznép lidércnek nevez, mocsári gőzök meggyulladt lángja, mely fut a közelítő előtt, s hideg mocsárba vezeti őt.
Most e mocsár helyén gazdag mező terül; középen mint egyenes ezüstszalag foly alá egy csatornázott patak, a veres ormú malom hat kereke olyan vígan kelepel fölötte.
Az ékes halmokon, farkasok berkei helyén áldott gyümölcsöskert ágai hajladoznak az áldás terhe alatt; kígyók, rókák tanyája fölött kalásztermő mezők terülnek, hol a búza harminc maggal (!!) fizet; távolabb buja zöld mezőkön vág gazdag rendet a kaszás háromszor egy esztendőben, s a kövér legelőkön tölgyelő tehenek, izmos tulkok hevernek kényükre. A virágos mezőket egyenes utak szeldelik keresztül, nagy, árnyékos fákkal beszegve kétfelől. Éjjel-nappal örömmel megy át e vidéken az idegen utas, s azt mondja magában: ,,Isten áldása van e tájon!" S többé nem riad vissza az éjjeli világtól a sárkányvölgyben, mert az nem lidércfény, hanem vendégszerető lak vigasztos gyertyavilága.
S ki volt az, aki e csodaváltozást oly rövid idő alatt előidézte?
Egy egyszerű férfi! Nem is gazdag, nem is tudós, nem is hatalmas.
Semmi egyéb eszköz nem volt kezében ez óriási munkára, mint a vasakarat, s a csüggedetlen szorgalom.
Amint megszülemlett agyában az a gondolat, hogy ő ez átkozott vidéket áldottá varázsolja át, azontúl meg sem pihent abban, amíg végre nem hajtotta.
Ismerői először is kinevették érte, midőn hozzáfogott, s valóban volt is okuk, hogy vállalatát lehetetlenségnek nevezzék.
Ő azonban bebizonyítá, hogy az emberi ész és lelkierő most is képes csodákat elkövetni.
Legelsőbb is az ingovány egyik szárazabb dombjára lakházat épített, s abba egész családjával beleköltözött, nem törődve sem az ijesztő magánnyal, sem a zord hely okozta betegségekkel, s onnan kezdé meg legelső munkáját, a mocsárt lecsapoló csatornát.
Akár jó idő volt, akár rossz, ott volt ő maga munkásaival, cselédjeivel, munkaképes fiaival, s dolgozott velük egy sorban; megvonta szájától a falatot, testétől az öltözet ruhát, minden kényelemről lemondott, hogy jövedelmének minden forintját végcélja kivitelére fordíthassa; pedig emellett még nyolc gyermeket kellett iskolába járatnia, neveltetnie. A csatornát készítő munkások (többnyire olaszok) lábaik alá csatolt hosszú deszkatalpak segítségével léphettek a feneketlen mélységű mocsár felszínére, melyen összevissza nőtt fű- és nádgyökér, vízimoh és csuhé képezett veszedelmes borítékot.
A nagy csatorna végre elkészült; azonban még ez csak kezdete volt a nagy munkának, a hátralevő rész most még sokkal nagyobbnak mutatkozott; más ember kétségbeesett volna rajta, ha azon végiggondol, s otthagyta volna a megkezdett munkát. Ez a derék férfi akkor azon szerencsés ötletre jött, hogy a csatorna lefolyó vizére malmot építsen. Három őszi hónap alatt megfeszített erővel dolgozott, maga volt építőmestere, mérnöke, palléra a munkának; nem riasztatá magát vissza az őszi esőktől, nem hagyta félbeszakítni munkáját a korai fagyok által, s újév napjára az elkészült malom legelső őrléséből sütött kenyér állt családja asztalán.
Ilyen édes kenyér sem volt feltörve még egyhamar.
E naptól kezdve az a malom kereste ki az egész ingovány kiszárításának minden költségeit. Ez adott annyi jövedelmet, miből az óriási munkát folytatni lehetett.
Három év múlva be volt fejezve az. Az emberek csak bámultak, midőn látták, hogy a mezőkről eltűnt a víz, a kiszáradt zsombékos bürük alul üresen maradnak, az egész földréteg a másik fölött.
Akkor e kiszáradt zsombékokat mindenfelől meggyújtogatták. Tudósítónk, ki még akkor is kisgyermek volt, beszéli, hogy ő is eljárt testvéreivel e tüzeket éleszteni, amik hónapokig elégtek ott a turfás föld alatt, míg a felszínök beomlott, s a libegő zsombékokra állva úgy hintáztak az izzó zsarátnak fölött. Szinte odaveszett egyszer e veszélyes mulatságban, ha bátyjai meg nem szabadítják.
Így porladtak el lassankint a zsombékok, elhamvadt az egész mocsár kiszárasztott felszíne, s e hamvakból egy új paradicsom támadt, melynek kövér televény földében csak az apró csigahéjak engedik még gyanítani, hogy ott valaha vízfenék volt.
A táj, melyből csak halál származott a vidékre, most életet ad, és gyönyörűséget.
Ki e nagy művet végbevitte, becsesebb előttünk minden hadvezérnél, s méltán megérdemli, hogy például mutassuk őt fel egész nemzetünk előtt.
Ím, egy magános, kis birtokú férfi, mily csodás eredményt bír kivívni egyedül, országos segítség nélkül, csupán elszánt akarata, személyes szorgalma, mindenét áldozatul hozó kitartása által. Hány ily új paradicsomot lehetne még hazánkban, mintegy varázsütéssel felvirágoztatni, ha azon lelkesítő szellem, mely a magános embernek hatalmat adott, egész lakosságot, községet szállna meg! Mennyi gazdagsága, kincsforrása van még ez országnak a víz alatt; hány úri telken osztoznak még most is kígyók, vízikutyák, ahol a boldogság és megelégülés úri kényelemmel üthetné fel tanyáját.
Adja az ég, hogy a derék férfi példája gyümölcsöző legyen, s buzdítson másokat üdvős utánzásra.
E dicső szorgalmú hazafi neve: Petrich Mihály. Most már azon földben nyugszik, melyet szorgalma tett gyümölcsözővé. Nyugodtan alhatnak hamvadó porai, mert ő még a sírnak való földet is maga szerezte magának, s minden kis fűszál, s minden illatos virág, ami sírján nyílik és zöldül, az ő munkás kezeinek köszöni lételét.









Jókai Mór: Életemből


V. AZ OROSZ CÁRRÓL[1]
Lőn pedig, hogy a minden oroszok urát nagyon meglepé az a szomorú csendesség, mely őt országa fővárosába visszatértekor fogadta.
Hisz az udvari hírmondók, a hivatalos tudósítók, a mindig kész mosolygók azt beszélik, írják és esküsznek reá, hogy a birodalom minden szegletében a szent lelkesülés lángjai lobognak - honnan hát ez a gyász, ezek a szomorú arcok az utcákon? Hová lett a színházak, a tánctermek népe, a fényes Szentpétervártól ki lopta el ragyogványát?
Adjátok ki az erős parancsot, hogy tűnjék el a szomorúság az arcokról, hogy legyen mindenki víg, és teljenek meg a közvidámság termei, szóljon a zene és az ének, kezdődjenek a vigalmak napjai, miként minden évben szoktak.
A rendőrfőnök intésére megjelentek a visszavonult családok az operaház páholyaiban, és íme, ahány páholy volt sorban és egymás fölött, mind feketén, gyászban öltözött alakokkal telék az meg; a gyémántok helyét a fekete érckösöntyűk foglalák el, s ami ragyogott itt amott, az nem volt egyéb, mint a szemekben égő könny.
A zenekar víg dalokat hangoztatott, és e terem mégis gyászünnepet ült, tapstalan közönségével a néma szünetek alatt hallani lehete a sóhajt: ,,Kürie eleiszon..."
Meg volt hagyva, hogy mulatni kell! A legelső grófi házak egyike megnyitá dísztermeit, összehívá a birodalom legfényesebb főurait és delnőit, s a külföldi művészeket, akik őket mulattassák. A terem megtelt a nagyságos nagy urakkal, és íme, egy sem hozott orcáján jókedvet magával, de gyászt, fekete gyászt öltönyén, mint kik halotti torra jöttek, nem vigadni, de temetni, és nem egymásnak örülni, hanem egymást vigasztalni.
Egy hírhedett zeneművész leült a zongora elé, s a legkedveltebb táncok zenéit verte el az érchúrokon. Ah, az érchúrokat lehet kényszeríteni, hogy vígan szóljanak, nem a szív húrjait; senki sem állt a táncba; csak némán, szomorúan lézengtek, mint akik félnek egymás bánatát sérteni időtelen nyájassággal.
A művész elhagyta a tánczenét, és mintegy önkénytelen ihletéstől áthatva elkezdé a zongorán hangoztatni Mozart Requiemjét.
És e hangra egyszerre kicsordult a könny a jelenlevők szemeiből, e legfájóbb-keserűbb; a gyászolók, a sértett szívűek egymás vállára borulva zokogtak a közgyász fölött, és a legnagyobb férfiak nem tartották szégyenüknek együtt sírni a sírókkal; a zengzetes dalidóból rekviem lett, szomorú, halotti ünnep.
Minden ember sírt, zokogott, s sietett el haza onnan: félóra alatt vége volt az egész víg ünnepélynek.
Ilyen vigalmak történnek most a nagy orosz birodalom fővárosában.
És senki sincs, aki odavetné magát a minden oroszok urának lábaihoz, és szólna neki igaz szóval:
Oh, uram, irgalmas úr, engedd el a vigalmak napjait nekünk: halottja van minden háznak, gyász van itt minden családban; ha már halottakat szerzél nekünk, engedd, hogy sirassuk őket. És te magad is sírj velünk; mert te legtöbbet veszítél!... ,,Kürie eleiszon!..."

[1] 1875-ben jelent meg.









Jókai Mór: Életemből


Egy vers története
Sokszor el volt már mondva, de nem lehet elégszer fölemlegetni, hogy az 1848-iki országgyűlési rendek azon határozata, mely által a jobbágyokat fölszabadíták, képezi egyik legfényesebb lapját a magyar történetnek.
Növeli e lap fényét az, hogy egy tagadó szó, egy kétségeskedő ellenvetés nem vegyült a közegyetértés határozatába; egy általános ,,úgy legyen" örökíté meg az indítványt.
A magyar nemesi, úri, előkelő rend egy köz öröm pillanatában feláldozá jogait, címeit, vagyonát; amiért azután azt a jutalmat nyerte, hogy ha megszűnt dicsekedni az őseivel, dicsekedhetik most méltán a fiaival.
Pedig bizony csak alig hogy egy hajszálon múlt, hogy e fényes lapján a magyar históriának, ha nem is asteriscus, de legalább sajtóhiba alakban egy kelletlen folt nem támadott.
Volt ugyanis Pozsonyban egy kis töredék; igaz, hogy nagyon kicsiny, de mégis éppen elég arra, hogy a nemzeti egyetértés csorbáját képezhesse; melynek ez egyenlőségi elv egész kiterjedésében nem nyerte meg föltétlen tetszését, s ennélfogva hajlandó volt az ellen valami gyöngye oppozíciót megkísérteni.
Kik voltak ezek? Azt ne keressük már; kigyógyultak azok mind, rájok sem lehetne ismerni többé.
Föllépésükből nem nagy veszedelem támadhatott volna ugyan, de mégis úgy állt volna az ott, mint az ó intézmények vétója a megifjodó Magyarország közóhajtása előtt.
...Egy vers kezdett el ez időkben kézről kézre járni; akkor csak kéziratban volt meg, nyomtatásra nem került.
A vers Petőfié.
Ezzel a sorral kezdődik:
,,Dicsőséges nagy urak! Hát hogy vagytok?"
Az említett frakciócska gyűlhelyén éppen azon reggel, melyen a nevezetes indítványnak kelle tétetni, mint legújabb újdonságot olvasták ezt a költeményt, s úgy látszott, hogy mindenki fázik utána; valaki Pestről hozta azt azzal a hírrel, hogy ott már éneklik az utcán.
K. Miklós, derék szabadelvű hazánkfiától kérdezik a halvány arcú emberek, hogy igaz-e a hír, miszerint a Rákoson negyvenezernyi pórhad van összegyűlve?
K. Miklós, ki jól ismerte ekkor e szavak horderejét, azelőtti nap érkezvén Pestről, azt felelé:
- Bizonyosan nem tudom - de biz ott könnyen lehet több is. E remegés közben meglátják az ablakon át Széchenyit az utcán, s látva, hogy ő is odasiet, reményteljesen néznek eléje, kiről tudták, hogy véleményében semmi népgyűlés, semmi pamflet meg nem ingatja, s ki a pesti forradalmat nagy tréfásan ,,parapluie-revolúciónak" szokta nevezni.
A lépcsőkön eggyel az ultrák közül találkozott a nemes gróf; ki őt, hosszú veres tollas calabriai kalapját fél szemére nyomva, köszönté újdivatú ,,adjonisten"-nel.
- Bon jour, citoyen Széchenyi.
A gróf utánanézett, s visszaköszönté:
- Bon soir, citoyen Sansculotte...
Ezzel ment nyugton a klub terme felé, felnyitá az ajtót, meg állt a küszöbön, s végignézve a sápadt, kétkedő arcokon, miknek minden gondolatját olvasták delejes szemei, szarkasztikus mosolygással így köszönt be hozzájuk:
- Dicsőséges nagy urak, hát hogy vagytok?...
Tudta, hogy ez a sor cseng valamennyinek a fülében?
...Még aznap ,,egy szó ellenmondás nélkül" keresztülment a táblákon a jobbágyság felszabadítása iránti törvényjavaslat, minden záradék, minden mentális rezerváta nélkül; a maga tiszta, naptól született szüzességében.
Hogy ez megtörtént, az ránk nézve nagy haszon; de hogy egy szó ellenvetés nélkül történt meg, az a dicsőség!
A nagy majoritás ,,amen" kiáltásának dicsőségét engedjük az indítványt tevő szónoknak; de a minoritás hallgatása Széchenyi jó reggelének" érdeme.









Jókai Mór: Életemből


Adomák Széchenyi Istvánról
1. A pesti megyegyűlések híresek voltak 1848 előtt a nagy politikai kérdések fölötti vitákról, mikben az ország legelső politikai nagyságai vettek részt. Kossuth, Széchenyi, Nyáry, Eötvös, Dessewffy Aurél stb. Ezekhez csatlakozott azután a kisebb kapacitások tábora. Báró B. Pali, kit mind testének terjedelméről, mind szellemének a nagy testhez aránytalan voltáról ismert mindenki, hol az egyik párthoz szokott csatlakozni, hol a másikhoz. Egy kérdésben tetszett neki a konzervatív párthoz szegődni. Előre bejelenté Dessewffy Aurélnek, ki a párt vezérszónoka s indítványtevője volt, hogy ő is speakelni fog mellette.
A gyűlésben azonban vette észre Dessewffy, szokott éles figyelmével, hogy indítványa az első ellenzéki cáfolat után fényesen meg fog bukni, azért nagy hirtelen visszavonta azt, s B. Paliban bennrekedt a fényes dikció. Délután Széchenyi sétál a Duna-parton gróf W.-mal, és beszélget; szemközt jön rá B. Pali, s elkezd rögtön expectorálni, hogy: ,,Nézzétek ezt az ostoba Dessewffyt, már micsoda ügyetlenséget követett el ma a gyűlésen!" Széchenyi nem felel rá, hanem úgy tesz, mintha W.-mal beszélne.
,,Hát ami anekdotát elkezdtem, folytatom. (Semmi anekdotát sem kezdett el azelőtt.) Húzza a hat osztrák matróz az evezőt keményen a Boszporuszban, s halad nagy izzadva. Utánuk jön egy török a maga kaikjában, ez nem fárasztja magát, felhúzta a vitorláját, a szél viszi ingyen, ő pedig szépen csibukozik. Mikor elhalad a lapátoló osztrákok mellett, gyorsan hátrahagyva őket maga mögött, az egyik matróz azt mondja a többinek:
>>Jetz schaut's den dummen Türken an!<<"
B. Pali azt mondja: ,,>>Nagyon jó!<<", s azzal odábbmegy.
Széchenyi utánanéz, s így szól W.-hez:
,,Jetzt schaut's den dummen Türke an!"
2. Egyszer meg ugyanazon pesti gyűlésen a híres író Majláth támadta meg Széchenyit vakmerő kíméletlenséggel. Gyűlés után aztán; gyönge lelkek szokása szerint, odaszaladt a méltatlanul bántott ellenfélhez, s bocsánatot kért tőle, hogy ne nehezteljen erős kifejezéseiért. ,,Oh, egészen más van az eszemben - mond Széchenyi -, mint rád haragudni. Éppen most egy jó szórejtvényt csináltam, aminek megoldását rád bízom mint híres rejtvénymegfejtőre." - ,,Kérlek!" - mond készen Majláth, ki nagyon örült, hogy ilyen olcsón helyreáll a barátság. - ,,Tehát az egész egy német Kraftausdruck; az első szótagtól rettegnek a hajósok - második szótag egy tulajdonszó, a harmadik szótag egy előrag, tudod, prepozíció, a negyedik szótag pedig az emberi testnek egy része." Majláth még egyszer elmondatta magának a rejtvényt: ,,Nehéz feladvány!" - ,,No, ha ki nem találnád, hát felírom a megoldását egy látogatójegyre, de ne nézd meg addig, míg le nem tettél a megfejtés lehetőségéről." - Majláth megígérte, s csaknem elkésett a fejtörésben gróf K... ebédjéről, hova ő is hivatalos volt a többi ókonzervatív urakkal. Azok kérdezik tőle, hogy hol késett? Mondja, hogy Széchenyi adott neki egy szórejtvényt, amit nem tud megoldani. Elmondja a többi uraknak is. Azok sem boldogulnak vele. Az első szótag kitalálhatatlan. Mitől félnek a hajósok: ,,Sturm." ,,Wind?" Mind nem vezet a megoldásra. Végre előkérik a cédulát. - Hát biz az az első szó ,,Leck". Ami jelent ugyan ,,hajón támadt lyukat" is, de az ismeretes német Kraftausdrucknak egészen más bevezetésül szolgál. - Ez volt Széchenyinek a válasza a dikcióra!
3. Egyszer Gr. Károlyi István meglát Széchenyinek az oldalán egy szép antik kardot, s azt mondja neki: ,,Add nekem azt a kardot, megveszem." ,,Nem eladó." ,,Adok érte száz aranyat." ,,Már úgy eladó." Azzal leoldta az övéről a kardot, s aznap gr. K. I. két karddal, Széchenyi pedig kard nélkül ment haza a gyűlésből. Hanem az eladott kardjánál volt egy még szebb antik kard Kubinyi Ferenc birtokában, amire meg Széchenyinek fájt a foga, ő meg ahhoz ment: ,,Add nekem ezt a kardot, megveszem." ,,Nem eladó." ,,Adok érte ötven aranyat." ,,Már úgy eladó." Látjátok! - mondá Széchenyi azoknak, kik mind a két jelenet tanúi voltak -, már ezt más ember úgy csinálta volna, hogy a kapott száz aranyat egészen odakínálta volna a másik kardért, én pedig kaptam egy szebb kardot, s nyertem rajta ötven aranyat.









Jókai Mór: Életemből


Egy ember, ki gyalog járta meg Párizst
E napokban egy meleg délután sajátságos alak vetődött a színház udvarára. Torzonborz, őszbe vegyülő szakálla s a különös öltözet, melyet e szakáll kiegészíte, minden jövő-menőnek felötlött erősen. Fején katona holcmücli, ahhoz vászon katonakabát, magyar nadrág, s arra térdig érő harisnya húzva, poros katonabakancsokkal.
A jövevény azonban nem szólt senkihez, csak hagyta magát a járókelőktől bámultatni, vállával a falnak támaszkodva.
Egyszer a színészek egyike jobban a szeme közé néz, s elkiáltja magát:
- Hisz ez te vagy!
- Persze, hogy én vagyok! - felelt a kuszált alak. - De nehezen ismersz rám.
- Elhiszem azt, de te könnyebben rám ismerhettél, miért nem szólítottál meg?
- Mert attól féltem, hogy azt fogod hinni, tán kérek tőled valamit.
- Hisz ami kevesem van, abból kérés nélkül is adnék, de hát honnan jössz?
- Párizsból.
- Hogyan?
- Hát csak gyalog.
- Mondták az onnan jövők, hogy hirtelen eltűntél onnan, azt hitték, elölted magadat.
- Eljöttem, mert az utolsó garasom is elfogyott, s hazajöttem gyalog. Két hónap óta jövök.
Ott rögtön több ismerős is veszi körül a jövevényt, régi erdélyi hadjáratbeli fegyvertársak, most szintén nyugalmas polgárok; aki még nem ismerné, bemutogatják egymásnak: hadnagy, jó vitéz volt a maga idejében, aztán a nem neki való időben kedve támadt olyan helyet keresni, ahol azt mondták, hogy vitéz emberekre van szükség, kiment Olaszországba, onnan aztán egy kutyának való időben ötvenketted magával, mint nyugtalan, türelmetlen embert elküldték, sok viszontagságon át Párizsba tévedt, ott olyan jó dolga lett, hogy majd meghalt éhen, ismeretlenekhez nem folyamodhatott, ismerősökhöz pedig éppenséggel nem. Egy nap aztán meggondolta a dolgot, s elhatározta, hogy haza fog jönni.
Hazajönni! Annyi idegen országon keresztül, könnyű annak, akinek tele erszény, vagy alázatos ábrázat áll rendelkezésére, aki vagy fizetni, vagy koldulni tud, de hogy utazzék Párizstól Pestig, aki ehhez nem ért?
Eleinte eladogatta testéről a ruhákat, a büszke magyar jelmezt, s vett kopott zsibárus rongyokat, úgy jött faluról falura odább. Sehol sem kért semmit.
Mikor már nem volt mit eladnia magáról többé, egy este fáradtan érkezett meg egy nagy francia városba, s egy kávéház verandája alatt leült. A veranda alatt délceg katonatisztek sziesztáztak, kiket sértett a rongyos alak megjelenése. Egy közülök megszólítá, mit keres itt?
- Ne olyan kevélyen, vitéz uraim. Voltam én is valaha olyan kardos úr, mint önök, s most sem vagyok se tolvaj, se koldus.
E szóra a francia tisztek körételepedtek, elmondatták vele élte viszontagságait, s azután egymás között harminc frankot gyűjtöttek össze, ezt odaadták útiköltségül a messze föld árvájának.
Ez adománnyal tudott eljutni egész a határszélig. A német földön megállították. Útlevélnek persze híre sem volt nála. Elmondta őszintén, hogy kicsoda, s hogy a Székelyföldön van otthona.
A lelkiismeretes urak rögtön táviratoztak Bécsbe, Budára, s szép időbe került, míg a válasz visszaérkezett, hogy állítása való, eresszék szabadon. Ezalatt legalább az európai diplomácia költségén élt.
Ott adtak neki útlevelet és ötven krajcárt.
Ötven krajcár nem nagy kapitális, de untig elég arra, hogy takarékos ember egy német fejedelemségen átutazzék vele; a fejedelemségben megint adtak neki más útlevelet és ötven krajcárt.
Gondolta magában, ez így pompásan megy, utazni a szövetség költségén; hanem a harmadik státus határán megtagadták tőle az ötven krajcárt, ott bizonyosan elébb a budgetben kell tárgyalni az ilyen költségeket.
Itt tehát már törni vagy szakadni kellett. Éppen Németországban kezdeni el a koldulást? Az nem lehet. Éhen meghalni? Azt inkább lehet.
Az utolsó hat krajcárral zsebében érkezett egy német városba, mely híres fürdőhely, nagyon járják az angolok. A legelső vendéglőben, ahová pihenni betért, azzal utasították el, hogy itt nincsen közkorcsma, ide csak vendégek térhetnek be, akik lóval jönnek. Ment a másikba, ott is azzal utasították el, ment a harmadikba, ott is azt ismételték. Jó rend van itt!
Ekkor újra visszament az elsőhöz.
- Ez azon vendéglő, ahová lóval lehet szállni? - kérdé fennyen a háziszolgától.
- Ez az.
- Mutassa, milyen az a lovak számára való szállás?
A szolga bevezette az istállóba, az is tele volt ugyan angol urak lovaival, de egy hely még üres volt, s szépen megvetve friss szalmával, a jászolban illatos széna készen.
Friss szalma! Illatos széna! Milyen jó angol urak lovainak lenni! Jójcakát, édes barátom. Majd csak magam aluszom itt.
Reggel megy a vendéglőshöz, s mondja, hogy fizetni akar az istállóért, egy lóért.
- Hát hol az a ló?
- Én vagyok magam az a ló.
Egy ilyen ötlettel valami francia vaudeville-író divat-lionná lenne egy szezonra; no, de ő is nyert vele annyit, hogy a korcsmáros nem fizetteté meg, inkább még reggelit is adott neki azért, hogy olyan jól megnevettette. Mert nevetséges dolog ez nagyon.
És így jött egész Magyarországig, hallgatva és éhezve ott, ahol nem kérdezték meg, mit szenved?
A magyar határon belül ért azután tetőpontot nagy ínsége. Itt csak nem szólhatott az embereknek. Szép is lett volna! egy magyar vitéz, aki elhagyta hazáját, családját, házi tűzhelyét, aki eltávozott fényes reményekkel, büszkén, dicsszomjasan, s most hazatér rongyosan, éhesen, megalázva: hogy mondhatná ez valakinek, ím itt vagyok!
Legsanyarúbb állomása volt a legutolsó, a budai Lánchíd-főtől a pestiig. Itt, mint tudva van, két mérges oroszlány ül kőből kifaragva, ami azt jelenti, hogy minden átmenőnek két krajcár váltságot kell fizetni.
Két krajcár, hiszen nem pénz! De hol vegye, aki most esett le a holdból?
Végre itt is megszánta néma arcát egy emberséges fuvaros, azt mondta neki, kapjon fel üres szekerére, ha át akar jutni, s így ért el hazája fővárosába, országa szívébe, az, aki...
Nincsen tovább.









Jókai Mór: Életemből


Egy ember, aki nem akar koronázni
Az ,,Üstökös" egyik számában közöltetett kuriózumképpen Kérdő Márton hódmezővásárhelyi férfiú folyamodása, melynek végén az áll, hogy amíg pedig panaszló sérelmei meg nem orvosoltathatnak, addig a király megkoronáztatásába semmiképpen bele nem egyezik.
Két nap múlva az Üstökös megjelenése után beállít hozzám egy öles termetű délceg férfiú, piros, napbarnította egészséges arccal, tisztes fehér körszakállal, sűrű hátrafésült hajjal, díszes polgári magyar öltözetben, melyet kiegészített egy hatalmas verestoll-csokor a kalapja mellett; rengő lépteit roppant ezüstsarkantyúk pengése kísérte.
Egészen illedelmes üdvözlés után bemutatá magát a daliás alak, helyet foglalva a számára előtolt karszékben.
- Én vagyok az a Kérdő Márton, akinek a folyamodását ki tetszett adni az Üstökösben: evégett jöttem fel Pestre.
(No, itt most szűk lesz a kapca! - gondolám -, Kérdő Márton uram ezért bizonyosan megapprehendált.)
Hiszen ha még csak apprehenzió lett volna belőle!
Kérdő Márton uram napbarnította arcán, melynek összevont homloka emlékeztet az oroszlánra, nem harag, de bizalmas mosoly derengett.
- Azért jöttem tehát önhöz, hogy miután erről az én folyamodásomról senki sem akar tudni semmit: pedig megjárta már a törvényszéket, felküldetett a királyi táblához, beadatott az országgyűléshez: itt a vevények róla a korelnöktől, mostani elnöktől (valóban ott voltak), mégsem tudok semmi nyomára jutni, hogy mi lett vele; végre megtalálom azt önnek az újságában, szóról szóra kinyomtatva; önnek tehát tudnia kell, hogy mi lett az én dolgommal, és mit határoztak benne?
- Bizony, kedves Kérdő Márton uram, én önnek nem tudok Felelő Márton lenni, hacsak el nem mondja ön, hogy mi az a bizonyos ügy, ami az ön panaszának alapja?
- Hát az én panaszomnak az alapja az, hogy mikor 1865-ben követválasztás volt, engemet, aki birtokos gazda vagyok, nem eresztettek be a szavazáshoz: a drabant utamat állta a városháza ajtajában, s a főbíró parancsára elutasított. Panaszt tettem a választási elnöknél, a főispánnál, mind azt mondták, hogy ez nagy eset; de csak nem segítettek rajta.
- De hát mi okát adták az elutasító urak annak, hogy Kérdő Márton uramat nem bocsátották a szavazáshoz?
- Hát azt az okát adták, hogy kilencesztendősnek írattam be magamat, s minthogy a törvény 24 esztendőn alóli embereket nem bocsát a szavazáshoz, mint kiskorút elutasítottak.
- No, bizony, akkor nagyon erős okuk volt rá, mert hát a törvény szava betöltendő.
(Azt hittem, hogy no, most én kerültem fölül.)
- Ugyebár? De mikor az adót kell rajtam megvenni, akkor nem kérdik, hogy hány esztendősnek állítom magamat? Énszerintem az, aki adót fizet, nagykorú is már, akárhány esztendős!
Ez olyan argumentum ad hominem volt, amit nem lehetett megcáfolnom.
- De hát, az ég áldja meg, Kérdő Márton uram, ugyan minek is tréfál hát a törvénnyel? Mért íratja be magát kilencévesnek, mikor legalábbis hétszer kilencnek látszik?
- Azért, mert valósággal kilencesztendős vagyok. Ezelőtt kilenc esztendővel meghaltam, két napig halva feküdtem, akkor újraszülettem, s fogadást tettem, hogy ezentúli életem napjait újjászületésemtől fogom számítani.
- De mégis törvény előtt onnan szoktuk számítani az emberi élet napjait, amidőn anyától születtünk.
Nem használt a védokom. Rögtön készen volt rá a felelettel.
- Az én anyám Magyarország, atyám az Isten; s én megfogadtam nekik, hogy újjászületésemtől számítom éveimet.
(Ezt nem lehetett megdönteni.)
- Már ez akkor vallásos kegyelet dolga, Kérdő Márton uram, s ezt nem akarom megháborítani; hanem mint törvénytudó, azt a tanácsot adom, hogy jövőre, ha választói jogát akarja gyakorolni, polgártárs, ám nevezze magát gyermeknek: de a paptól vegye ki annak a meghalt Kérdő Mártonnak a keresztlevelét, s azt mutassa be az összeírásnál.
Kérdő Márton uram hitetlenül mosolygott.
- A' sem fog érni semmit, nem bocsátanak engem oda azért, mert jól tudják, hogy akkor a nép engemet fog vezetőjéül fogadni. Hisz az egész történet ezen indul meg. Mert, hogy én nem akartam megengedni a népnek, hogy földesuraival, a három K. gróffal kiegyezkedjék, azért engemet elcsuktak gyógyíttatni. Sokáig nem tudtam semmiképpen kiszabadulni; utoljára 37 napig sem nem ettem, sem nem ittam, s végre meghaltam egészen. Negyven óráig voltam jéggé meredve, meghalva. Akkor a volt töményszéki elnök, Komers kibocsátott a zár alól halva; s én Isten csodája által ismét feléledtem, újjászülettem, megvagyok. Azért nem akarom elismerni a halálom előtti óemberrel való ugyanazonosságomat, mert akkor az üldözőim újra megfognak a múltakért. Mint kilencévest pedig nem vádolhatnak semmivel.
(Át kellett látnom, hogy ebben az eszmejárásban valóságos rendszer van.)
- Ezt nem akarják az urak átlátni. Ezért mellőzik mindenütt a folyamodásomat jó szerencse, hogy az Üstökös végre kiadta azt; mert ha ezen a bajon nem segítenek, akkor nem lehet a királyt megkoronázni.
Már eziránt bátorkodtam némi kétségemet kifejezni.
- Márpedig úgy van - felelt a kemény ember, mély meggyőződés tekintetét szegezve rám. - Mert ha én, birtokos polgár, szavazatra nem vagyok képes, akkor adót sem fizethetek; ha adót nem fizetek, akkor azt rajtam exekuálni fogják; ha exekúcióval jönnek rám, akkor én nem lehetek megelégedve; márpedig azt mi nagyon jól tudjuk odakinn, hogy őfelsége olyan rendeletet adott ki a miniszterekhez, hogy mindaddig a koronázást végre ne hajtsák, amíg az országnak minden lakója a legnagyobbtól a legkisebbig teljesen meg nincs elégedve.
- Hiszen azt nem vonom kétségbe, édes Kérdő Márton uram, hogy őfelsége kegyes szívében erősen él ily boldog óhajtás; hanem hogy az valami legmagasabb rendeletben határozott kifejezést nyert volna: arról nekünk idebenn semmi tudomásunk nincsen.
- No, lássa! Mi odakinn pedig jól tudjuk ezt. Azért tehát kár az én folyamodásaimat az országgyűlési elnök úrnak a fiókba elrakni. Meg kellett ígérnem, hogy majd előkeressük a folyamodásait a fiókból.
...Ami pedig e történetben legjellemzőbb, az: hogy a nép egy részénél Kérdő Márton uram szavai csakugyan orákulomok.









Jókai Mór: Életemből


Életképek [1]I. A ROMTEMETŐ
Mint hajdan Plevnának, nyissunk most egy állandó rovatot Szegednek.
Mert hosszú ostrom lesz az, amíg ezt a várost bevehetjük. Még most csónakon megközelíthető; de ha lefogy róla a víz, én nem tudom, minő úton-módon indul el valaki, hogy hozzákezdjen a megvívásához?
Szeged elpusztult része (kilenctized rész) most rosszabb a semminél. Ha a ,,semmi"-nek volna szuperlatívusza, ez volna az. Ami van, az ellenséges akadálya annak, ami lesz. Tűzvész pusztítása nem ily rettenetes, mert az, amit elrombolt, azt megsemmisítette: de itt az összerombolt tömkeleg ott van hagyva, egy halomba döntött káosz, amire a saját birtokosa rá nem ismer.
A nagy szádfal elkészülése s a szivattyúk lecsapoló munkája óta a belváros utcáiról és tereiről már lefutott a víz, csak egyes pocsolyák maradtak még, zöld békalencsével bevonva: ott ümmögnek, brekegnek a posvány urai; a Dugonics tér négy nimfája körül rettenetes hangversenyük van; hanem a főutcán túl még olyan mély ár feneklik, hogy néhol az evezővel nem lehet elérni a feneket, amint e romegyetem közt végighajózunk.
Ezt a látványt se festő irónja, se író tolla nem képes megérthetővé tenni, ezt csak látni lehet, és aztán álmodni róla, s aztán kérdezni, hogy melyik volt a való?
Utcákról szó sincs. A viharral együtt tartotta rettentő menyegzőjét az áradat, s ők ketten olyan orgiát csaptak itt, hogy egyik ház jobbra, másik balra dűlt, s az úszó házfödél ott állt meg keresztben az utca szegletén, mint a tengeri monitor, bezúzva gerendaorrával az útban talált ház oldalát. Egész városnegyedből nem látunk egyebet, mint a víz fölött úszó háztetőket, mik csodálatosan szétfacsarva, laposan elterülve, nyergesen meggörbülve, féloldalt fordulva torlódnak egymás fölé. Itt nincs fal: csak sárhalmaz, a csónak fenekét horzsolja az állva maradt ablak szemöldökfája.
S ahol a sekélyebb vízből már kiemelkednek félig az elsüllyedt város romemlékei, az egy olyan látvány, mely elfojtja a szót, megbénítja a gondolatot. A leszakadt háztetők alatt belátni a dűlt falak közé; némelyik még szépen ki van festve; a roskatag háztetőt fenntartotta a nagy tömör kapu, s a szobában még látni a zongorát, amire a házigazda cölöpöket feszített, hogy a plafondot feltartsa; cifra nyoszolyák, fiókos szekrények ott úsznak az udvaron, hínártól belepve; gépek korongjai faállványaikon félredűlve mutatják, hogy ott valaha gyár volt, körülöttük halomra dőlt gerendatördelék, fenntartva egy óriási hordó által. S ugyanaz a romegyveleg ezernyi változatokban, állva maradt kimeredő falak, sártömeggé ázott téglahalom, pozdorjává tört bútorok, vasrúd, cifra rácsozat, nád, zsindely, azok között odaszorult vörös kígyók, a házak bádogcsatornái, a víz tetejére fölfeküdt kerítések mintha járdának lennének odatéve, s a háztetőkre halmozott ínséges bútormaradvány, ahol a menekült nép a réméjeken, napokon át tanyázott. Valóságos romkaleidoszkóp, mely mindig változik, ugyanazon ábrákat mutatva más keverékben. Egy-egy ház nagy ritkán, mely nem dűlt össze végképp, ott áll még szomorúbb képnek. Az ablakai fehérek a penésztől, ahol egy ki van törve, ott kicsüng a hímzett ablakfüggöny megbarnultan. Egy hajdani fűszeresbolt ledűlt sarkán át még látni a feliratos fiókokat, s a polcra föltéve egy kis gyermekhintót. Egy tornác oszlopsorának mindegyik szobra táncra készülni látszik, a középső derékban hajlott meg, ha az elkezdi, az egész ház utána omlik.
És mindezek a házak körül vannak véve kertekkel. Szép, gyönyörű kertek gondosan ápolva. Látszik, hogy aki ültette, szerette a fákat. Csakhogy most nincs rajtuk levél. Forró nap süt: nyár van, s ezeken a fákon nincs semmi zöld, meg vannak halva. Ami még zöldülne, az is haldoklik már; a kihajtott lomb vöröslik, alálankadt, minden növényzet kiveszett innen, csak egy szörnyű düledék közül virít elő egy csoport oleánderbokor, ott valami vendéglő kertje volt. A szegedi fákra nézve nem jött el a tavasz. Ott most nincs nyár, hanem csak izzó tél.
S a házaknak e kietlen nagy temetőjében egy emberi alakkal nem találkozunk. A sírok hallgatása körös-körül. Kormányosunk figyelmeztet előre, hogy most egy háztetőhöz fogunk érni, ahol egy kutya lakik, mely az evezőcsapások hangjára előjön odújából. Most is ott őrzi a házat, s el nem csalható a helyéről; a hajósok kenyeret dobnak neki, mikor arra járnak; olyan bozontos már a szőre, mint a farkasé, s elfeledett ugatni. Még mindig a gazdáját várja haza. Egy másik romhalmaz közepett pedig szép kokinkínai tyúkok laknak egy kakassal. Egy harmadik háznak az udvarából pedig egy anyalúd jön elénk tizenkét kis libájával, amiket a romok között költött. Ezek a jelenlegi lakói a víz alatti városnak.

[1] 1879. június 17-én.









Jókai Mór: Életemből


II. AZ ILLOVAI MALOM
Az utolsó házak egyike előtt látható még most is az a hat nagy hordó, amiket a ház tulajdonosa kötelekkel egymáshoz erősített, azután deszkákat rakott rájuk, s erre az úszó tutajra hordta fel a bútorait és a háza népét, s mikor jött az áradat, csak úgy nevette onnan az elemek dühöngését. Nem messze tőle egy gőzgép katlanának a felfordított födele fekszik. A húszmázsás vas edényt az áradat sodorta ide az összedöntött gyárból. Azontúl aztán egy végtelen víztükör terül elénk, amiből csak egyes szigetek emelkednek elő; néhol mint egy világító torony mered ki a vízből egy munkapihenő szélmalom. Ez a naptól ragyogó víztükör a legszebb búzavetésnek a takarója. Most már kezd a nádnak a hegye keresztültörni a fölszínén, s a vízi virágok levelei úszkálnak fölötte. Az egyik zöld sziget a temető. A csendes lakókat nem háborította meg a katasztrófa. Egyedül őnekik vannak zöld fáik, olyan szépen virít a jerikói rózsa egy sírbolt homlokzatán. Egy másik kis sziget a sík víz közepén a gyászemlékű illovai malom. Temető ez is. Mikor a király itt járt, kérdezé a vele volt főispántól: ,,Mi ez?",,Ez, fölséges uram, huszonkét embernek a sírja."
Szép, erős épület volt az. A gazdája feleségével, gyermekeivel lakott benne. A malom fala körös-körül be volt zsindelyezve, mint a svájci házaké szokott lenni. A végzetes éj előestéjén a molnár ipa odament szekérrel, s azt mondta, hogy elszállítja onnan a leányát és az unokáit. Az apa nem engedte: biztos helyen vannak itten. Ez a malom örök időkre van építve. Még a védgátról is húsz munkás menekült oda a zivataros éjszakán: családos férfiak a szomszéd Vásárhelyről. Az a zivataros éj valamennyit eltemette. Egyedül a molnár maradt élve, egy sánta, béna, összetört alak, hogy hírmondója legyen a borzalomnak. Őt is úgy fűrészelték ki az egymásra omlott keményfa gerendák közül, miket csónakból megmozdítani lehetetlen. Ez beszéli el, hogy a húsz munkás odalenn volt a malomban, ő pedig a családjával fenn a malomműhelyben. Egy roppanás hangzott, egy iszonyú halálordítás, s ő abban a percben feleségét és két gyermekét a lábai előtt látta elsüllyedni. Hova tűntek el azok, hogy maradt ő meg élve? Azt nem tudja. Most a malom helyén egy gömbölyű agyagdomb áll, a tetején az összetört gerendely a malomvitorlából, a korong, a garad állványa és a négy malomkő: az eltemetettek sírkövei. A legnagyobbik kövön még most is ott van az idősebb fiú összegyűrt kalapja; körös-körül a kis szigetet már fölverte a nád.
Ez amaz emlékezetes hely, ahol a király szeméből kicsordult a könny.









Jókai Mór: Életemből


III. A SZÁDFAL
Azt a sokat emlegetett, rágalmazott, kigúnyolt meg ellenzett, eltagadott töltést nevezik így, mely az áradattal áttört régi töltésen kívül épült, s most már tökéletesen elzárja Szegedet az áradattól.
Ezt csináltatta az ország határozatára a magyar kormány.
Egy ötezer méter hosszúságú cölöpfal, minek az értékét akkor lehet csak felfogni, ha az ember a töltésen magán végtől végig halad, s aztán kétoldalt ott látja a kettéválasztott vízárt. A gáton belüli víz egy csendes sima kék tükör, amiben minden fűszál visszképe meglátszik, s amiből a nap égetőn ver vissza; a gáton kívül pedig az ott egész az Othalomig és Dorozsmáig egy háborgó barna tenger, mely ugyanakkor oly hullámokat hány a nem is nagy szélben, hogy azokhoz képest a Balaton hullámzása dajkaringatás. Előttünk két földszállító hajó küzd az árral; utoljára is kénytelenek horgonyt vetni, s egy közülök mégis elsüllyed; ugyanezen a vízen egy csónakkal játszanak a habok szemeink láttára, melynek evezői között van a budapesti tornavilág egyik viadora s a szegedi csónakászok legkitűnőbbje, s azokat is úgy kiveri a hullám, hogy kénytelenek egy fához kiköt ni. A vízcsapás, amely a szádfalon megtörik, keresztülcsap a fejeink fölött, s a túloldalon az őrházakat fecskendi össze. Mi lehetett ez a tenger egy olyan viharban, aminő az ápril 30-i volt? Az egész töltés cölöpfala készen volt már, a földmunka is javában folyt, kilencvenkilenc verőgép dolgozott a pilóták leverésén, száznegyven dereglye hordta három gőzössel a földet a szomszéd Öthalomból, kétezer munkás dolgozott feszített erővel. Ekkor jött egy olyan vihar, mely még az árvíz éjszakáján dühöngőt is felülmúlta; a kilencvenkilenc verőgépből nem maradt állva, csak egy; kettőt úgy keresztüldobott a szél a magas töltésen, mint egy gyermekjátékot, a többit darabokra törte. Hetven hajó a fenékre süllyedt, valamennyi tanyahajó mind elmerült; a munkások ezreit a falakról kellett megmenteni, de egy sem veszett oda. És azt az erős cölöpfalat úgy látták ingadozni a rémséges elmeostrom alatt, mint egy nádkerítést. Végre keresztültört rajta az ár, s újra kellett kezdeni a munkát.
De nagyon jó barátunk volt ez a vihar nekünk! Csókoljuk meg a kezét! Ez volt a nagy examinátor, aki eljött megbírálni a munkánkat, s aztán azt mondta: ,,Hohó! Emberek fiai: ha istenekkel akartok harcolni, nagyobb erővel induljatok hozzá!"
Aztán nagyobb erővel fogtunk hozzá. A vihar jó leckét adott. Most már a háromméternyi koronájú töltés ellenkező oldalán erős horgonycölöpöket vertek le, s azután a külső cölöpöket ezekhez erősíték meg puskacső vastagságú vasrudakkal. Most azután áll a fal, mint a Sion hegye. A hullámnak kétezer vasrudat kellene összetörni, hogy azt megingathassa. A két fal köze pedig ki van töltve földdel, amit az Öthalomból hordtak át. Csupa agyag, amit víz közé raktak le: ha az keresztülszárad, keményebb lesz a sziklánál.
Egymilliónál többe került az a fal. De remekmű az; minden külföldi építész bámulva szól róla, s vakmerőnek ismeri el az eszmét és kivitelét, mi pedig nyugodtan mondhatjuk el, hogy e gátfallal örökre meg van mentve Szeged felső területe az árvíz rombolásaitól.
E szádfal védi egyúttal az alföldi és az államvaspályák összekötő vonalát is, mely most készült el cölöpzetekre építve, éppen úgy, mint az államvaspálya szatymaz-szegedi vonala. Akár csak Velencébe menne az ember vasúton, az Adria lagúnáin keresztül!









Jókai Mór: Életemből


IV. A MAGYAR ZUIDERSEE
Ha én tavaly nyáron azt mondtam volna itt kepét kötő aratóknak meg a koszorút fonó aratóleányoknak, hogy ennek a szép pipacsvirággal tarkázott búzatengernek a helyén esztendő ilyenkorra gőzhajóval, nem, egy flottával fogunk hajókázni: hogy a szemem közé nevettek volna!
Ami álomnak is szörnyeteg lett volna, most itt van előttünk; egy új tenger: tele járó-kelő hajókkal; megvannak neki azok a rossz kiváltságai, amik a Balatonnak, hogy mikor vihar nincs, akkor is háborog. Ha pedig szél fú, akkor a tengeribetegséget is megkapja rajta, akinek az idegei érzékenyebbek. A hajósok már kitanulták, mikor kell belőle menekülni? Jár rajta mindenféle jármű; volt itt a többek között egy kis propellernaszád is, ami az utcákon is csinált kirándulásokat. Furcsa kis gépe miatt elnevezte a néphumor ,,sparherdes csónaknak".
Erős É.-ÉNY. szél mellett szálltunk fel a ,,Szent Gellért" gőzösre, a királyi biztos, a bizottság tagjai, a vállalkozó, Dutsch és egy újságíró, a ,,Cap der schlimmen Hoffnung" felé való expedícióra; derék kis gályánk bátran szembeszállt a széllel és hullámmal. A pilóta a hajó orráról mérte a rúddal a vizet, folyvást kiáltozva ,,Hét! Nyolc!" Éppen mint a Balaton mélysége rendes időkben.
Mikor az árözön közepén jártunk, akkor lehetett belátni azt egész nagyszerűségében. A tó egyik partját az új szádfal képezi, mely ötezer méternyi hosszúságban, mint egy fehér bástya vonul el egyenesen, túl rajta a szegedi tornyok. A másik oldalon Dorozsma házai zárják el a láthatárt, egész odáig hullámzik a víz. A harmadik oldalon végre a zöld Előfok, az Öthalom emelkedik ki, s közben egy kútgém meg egy tanyának a teteje beszél róla, hogy ez a tengerfenék itt hetvenezer embernek a kenyerével adós!
Szatymaz felé elnézve, látcsövünk felfedezi az államvaspálya új vágányát, amin ide jöttünk. Cölöpökre van az építve, egy öllel magasabban a régi vasútnál. Annak a réginek a helyéből kiforgatott síneit úgy összevissza görbítette az ár, mint valami sodronyt. Éppen előttünk megy rajta végig egy vonat. Úgy tűnik fel, mintha a víz színén kocsikázna végig valami százkerekű ördögszekér.
Fél óra telik bele, míg gőzösünk az öthalmi kikötőig elhatol.
Kikötő az Öthalomnál! Egész hajósereggel. S ezek a hajók a gőzössel együtt mind egy, még ennél is nagyobb tóról jöttek ide, s ugyanazon még vissza is akarnak innen térni.
Ez a mi Zuiderseenk.
Nem a megszokott kiöntés ez; hanem egy valóságos új tó az ország közepén. Aki ezt előidézte, annak nem ember a neve. A rendkívüli időjárás volt az. Ezredév lefolyik, míg ehhez hasonló előfordul valaha. Hiszen már négy év óta permanens a Tisza-áradás. Új-Szegeden egy olyan tavat láttunk, amit még az 1876-ki áradás hagyott hátra. Azóta folyvást a ,,vízöntő" jegyében éltünk, már tavaly ősszel a szüretünk lerohadt a folytonos esőzéstől, s azóta folyvást hó és zápor váltogatta egymást. Ezt az áradást ember meg nem akadályozhatta, s ennek következményeit semmi mérnöki tudomány el nem hárítja. Hanem aki ettől a tengertől visszafoglalja megint azt a földet, az lesz az igazi ,,honfoglaló", annak lesz ,,ember" a neve.
       
Tisza Lajos, királyi biztos, mikor Székesfehérvárott a kiállításon volt, ajándékba egy pálcát adtak neki, mely tiszafából készült. Nagy szüksége lesz reá! Kívánjuk, hogy Tisza ne sajnálja a Tiszától e tiszát! Értse, aki érti!









Jókai Mór: Életemből


V. AZ ÖTHALOM
Egy huszonöt méternyi magasságú zöld domb emelkedik ki az alföldi rónából, messze földre ellátható. Ez adta a földet a most emelt szegedi töltésekhez. Szeged elmondhatja, hogy az ősök hamvai védelmezik meg ezentúl, mert az Öthalom egymás után következő ivadékok temetkezési helye volt, a bronzkortól kezdve egész a hun korszakig. A kiásott maradványok tanúskodnak erről, miket a múzeumnak egy kiküldött fiatal tisztviselője gyűjtöget nagy buzgalommal, és őriz féltékenyen, rögtönzött fakunyhójában.
A földhordás természetesen az Öthalom talapjánál kezdődött, a magas halmot magát jóformán meg sem közelítette, mégis tömérdek őskori leletet hozott napfényre. Éppen pihenőnap volt; az új ivadék ott aludt édesdeden a sírjaikból kizavart kelták és dentumogerek helyén, szerteszét meghagyott földobeliszkek mutatják a réteget, mely el lett innen kubikolva. Valamikor nem fogja tudni a késő ivadék, hogy mit jelentenek azok az agyagoszlopok ottan, s mennyi tudós értekezést fognak írni - a papíroskorszakbeli ősök építkezési módjáról!
Maga az Öthalom most is gazdag búzavetéssel van takarva. Megmaradt mustrának, hogy ilyen lett volna az idei termés.
Fiatal tudósunk elvezet bennünket fakunyhójába, s kitárja elénk szerzett műkincseit.
Legelöl jön a bronzkorszak: rézkardok, sarló alakú kések, réz karperecek, fibulák, amik a csontmaradványokat ékesítik; ezekkel együtt a durvább agyagedények, roppant nagy urnák fekete agyagból, sír-mécsek, korsócskák, aminőket a halottaknak útra szoktak adni. Később aztán a bronzzal párosuló vaskorszak, ahol a fegyver még rézből, de a kengyel már vasból van, s azokkal már a finomabb kor divatcicomái, szép színes üveggyöngyök, nagyobbak fehér porcelán földből; aztán jön a hun korszak. Azt mondják, hogy annak a lovagnak, akit lován ülve, kutyájával együtt találtak a földben, magyarnak kellett lenni, mert őseinknek volt az a szokásuk, hogy a vezérférfiút lovával és kutyájával temessék el. Talán éppen Thonuzoba volt? Akárki volt, derék ember lehetett, mutatja nemcsak a koponyája, de az is, hogy ezüst pitykegombokat viselt, és csatokat a mentéjén.
A többi koponyák is tiszteletre méltó férfiak mind. Szerettem volna fél órára doktor Lenhossék barátom lenni, hogy kellő szenvedéllyel élvezhettem volna azt az érdekes találkozást négy olyan hazafival, akiknek mindegyike más ezredévet s más népfajt képvisel. Négy olyan koponya, amelyik mindegyik merőben különbözik a másik háromtól. Minő kiálló pofacsontok! Minő hatalmas álla van egynek, s mily gyönyörű fogai, teljesen ép koronákkal! Ez nem rágta az ételt, bizonyosan csak úgy nyelte. Nem értek hozzá. Mindig nagy respektusom volt az üres koponyák iránt, azok harapnak legjobban. De azt az egyet mégis megbámultam, amelyiket a bronzeszközökkel együtt találtak, nemcsak azért, hogy olyan hátralapult homlokot, olyan visszahajló agyacsot élő embernél nem látni mostan, hanem különösen amiatt, hogy e derék ősünknek az orra fölött is van egy tökéletesen kifejlett zápfoga, beleékelve a pofacsontba. Mekkora tekintélye lehetett ennek, amíg élt, azért a képéből kiálló agyaráért. Ennek bizonyosan nagyon sokat hallgattak a tanácsára. Az embercsontokon kívül még szarvasagancsokat is találtak, s később remekül készített mázas cserépedényeket, amik már kifejlett iparra mutatnak.
Egy veremre is akadtak a föld alatt, mely kulacs alakúra volt készítve, s megtöltve fekete kölessel.
Hanem pénz igen kevés akadt őseink körül. Úgy látszik, hogy még őnáluk sem volt rendezve a valutakérdés.
Az egész Öthalom valószínűleg mind tele van ilyen őskori emlékkel, s valamikor azok mind napfényre jönnek. Mert meg vagyok felőle győződve, hogy az egész Öthalmot el fogják hordani, kerüljön, amibe kerül, hogy azzal Szeged városát feltöltsék, mint ahogy feltöltötték 1836 óta Pestet. Az Öthalomnak ez a hivatása. Most töltsük fel belőle a főutcákat; azután évről évre télen, mikor egyéb dolog nincs, a sok szegedi szekeres töltse fel belőle a háza táját. Ezt arra teremtette az Isten, nem pedig, hogy a mindenféle pogány népek várják alatta az ítéletnapot, akikre a feltámadás ígérete úgysem szól, vagy ha szól, rossz kimenetele lesz rájuk nézve. Védje meg az Öthalom Szegedet a jövendő árvizektől!









Jókai Mór: Életemből


VI. AZ OTTHON - HÁZ NÉLKÜL
Sohasem láttam annyira ragaszkodni otthonához népet, mint a szegedit. Mikor ez az otthon nem állt már egyébből, mint egy hosszú töltésből, amit egyfelől az árvíz, másfelől a Tisza hullámai vernek, oda letelepült - éppen annyi ember, amennyi ráfért. Még most is ott vannak. Száz napot töltöttek ottan. S minő száz nap volt az! Az időjárás minden mostohasága folyton váltakozva, s a visszatéréshez semmi remény. És mégis jólesett onnan a magasból visszanézni a bedűlt ház tetejére. S a mindenét vesztett nép nem zúgolódott, nem vádolt embert, nem káromolt Istent a rázúdult csapásért; tűrt, szenvedett oly általános nemes nyugalommal, hogy az ily tömegben összesítve valami isteni fogalom. Magán a nagy katasztrófa napján sem vesztette el ezt a nyugalmát. Beszéltünk egy polgárral, ki asztalosműhelyét ott állítá fel egy vasúti szín egyik zugában; ez a vész elől egy fa tetejére menekült fel. Aztán mikor jöttek érte mentőcsónakokkal, azt mondta a szabadítóknak: ,,Én itt még biztos helyen vagyok, de ott ama házban hallok nagy segélykiáltozást, előbb azokat szabadítsák meg." És tizennyolc órát töltött így a kegyetlen viharban a fatetőn, elutasítva a szabadítókat más nagyobb veszélyben forgó lakostársaihoz; csak akkor engedte magát elvitetni, összedermedten, mikor már más mind meg volt mentve. Római jellem ez!
Most már csak az öregek és gyermekek tanyáznak e szárnyékok alatt, a munkaképes rész kenyérkereset után lát. Az ottmaradottaknak aztán tűzhelyeik is vannak. Végtől-végig a töltésen, az út mellett, minden partoldalban kis katlankák vágva a földbe, ott főzik az ebédjüket. Egy-egy úszó háztetőt partra húztak, a boroshordót aláhengerítették, s kész a csapszék, ahol a szegedi sillert árulják tíz krajcárért. Egyúttal gyógyszertár is az, mert aki bort iszik, azon nem fog a hidegláz.
A vasúti vagonokban pedig az iparűzőket találjuk letelepülve; ott szabó-, csizmadiaműhely van, s varrógépek dübörgése hangzik a lokomotívoké helyett.
Ilyen a hajléktalanok otthona.
D a belvárosi romházak omladékai között is találunk még beköltözött lakókat, akik fáskamrákból, félszerekből rögtönöztek a düledék tetején hajlékot, amit az omladvány tulajdonosa átengedett nekik, s ahová csak mesterségesen gerendákra rakott deszkapadlókon át lehet eljutni. Ez is otthon.
Hanem fecskét nem láttam egész Szegeden. Milyen szomorú tájkép, ami fölött nem jár madár, s ami különös, még gólya sem. Csak az ember tekinti még - otthonnak.









Jókai Mór: Életemből


VII. A SZIVATTYÚK
A küláradat már el van zárva, a belül maradt víztömeg azonban még mindig egy tó, aminek a körülete mintegy huszonnégyezer méter.
Ennek a leapasztása a nehéz feladat.
Legjobb volna a Tiszába leereszteni, csakhogy a folyam alig 5 centiméterrel alacsonyabb a belvíznél, s Tokajnál áradást jeleznek, tehát a töltést megnyitni még bajos. Ha a Tisza egyszerre nagyot esik, akkor rögtön hozzá lehet e módszerhez folyamodni.
De addig is segíteni kell, a későbbi időkről pedig előre gondoskodni.
Terv van elég írásban és nyomtatásban.
Olvastam egyet, amelyik azt ajánlja, hogy miután ,,egy" Tisza nem elég levezetni ezt a tömérdek vizet, ássunk még egy ,,másik" Tiszát a Bánáton keresztül, legyen azoknak is árvizük.
A másik azt proponálja, hogy - ez a tó innen sehová le nem folyhat, mert a Tisza medrénél mélyebb. Azért ide kell hívni Zsigmondyt, fúrjon nagy ártézi kutakat a tó fenekére (kérem, nem kell nevetni!), nem azért, hogy a föld túlsó fenekén folyjon ki az a víz, hanem hogy az alsó homokrétegekbe behatolva azokon át elszivárogjon. Egészen geológiai tanulmányon alapuló tervezet.
A harmadik, amiről hallottam (nem olvastam, de hiteles hallomás után írom), azt tanácsolja, hogy éppen nem kell azzal vesződni és költekezni a kormánybiztosnak, hogy az álló vizeket kiszivattyúztassa, hanem vettessen beléjük jó sok fűmagot, az ott kikel, s benövi szépen az egész területet. (Talán úszó lápra gondoltak a tervezők?) Ezek mind tekintélyes szakértőktől jönnek.
A királyi biztos és az országos bizottság azonban ehelyett az álló vizek kiszivattyúzásához fogtak, kockáztatva, hogy mennyi vicc fogja ezért érni a fejeiket, miután ,,pumpálni" annyit is tesz, mint ,,kölcsönözni".
A város több helyén vannak felállítva gőzszivattyúk, mik a megrekedt vizet a töltés fölött a Tiszába átemelik; de a főtelep az államvasút raktárudvara előtt van, ahol egy félszer alatt tizenkilenc ilyen vaselefánt szívja fel ormányába a vizet, ami azután két csatornába egyesülve zuhatagkint omlik a Tiszába oly erővel, hogy százlépésnyire meglátszik, amint visszafelé folyik az ár. Olyan az a gépcsoport, mint egy valóságos ostromtelep, a föld reng a dübörgése alatt.
S az eredmény: négy centiméter apadás naponkint.
De ez a négy centiméter egy-egy megszabadult utcát jelent. Benn a városban mutatja a tovafutó ár, hogy az emberek harca nem eredménytelen. A víz kezdi uralmát átengedni - a sárnak.









Jókai Mór: Életemből


VIII. A HÉT VÁLASZTÓFEJEDELEMNÉL
Maga a sár, a piszok is lehet fenséges, ha nagy tömegben jelenik meg; egy lapátra való sár és szemét undorító, de hát még egy egész tenger; egy habaréktó nyúlós iszapból, szétmállott vályogból, rohadt nádból és pudvás fából, élénkítve zöld békanyállal bevont tömpölyökkel, mikből ungok-békák ütik fel a fejeiket, kuruttyolva a keskeny padlójárók fülébe: ,,Rosszul van! Nem jól van! Rossz kormány! Nem kell nekem! Nekem sem!"; a száraz fákról lelógó hínár, a minden színt váltó megnevezhetlen minőségű dugvány, s aztán a fölötte, mint egy rémszellem, végiglengő mocsárbűz, amitől az embernek minden tagja lúdbőrzik. Ennek az iszapárnak a szélében áll egy földszinti szegletház, aminek a szegletből nyíló ajtajához lépcsőkön kell fölmenni. Még tegnap csak csónakkal lehetett idejönni, vízben állt, ma már szárazon van; a kőművesek éppen most kezdenek hozzá, hogy leverjék róla az átázott vakolatot, s felgyürkőzött emberek lapátolják ki az udvarából a bűzös sarat. Ez a ,,Vendégfogadó a Hét választófejedelemhez". Ide gyűlnek össze délben egy kis elkülönített szobába ebédelni azok a derék emberek, akikre rábízta az ország, hogy ennek a sártömegnek ismét városalakot adjanak; itt találkoznak össze, miután kora reggeltől déli két óráig ez iszaptömeg tetején jártak, összetört háztetőket, gyurmává alakult falakat, bútorpozdorját megbecsültek: mit érhetett az, mikor még valami volt? Bizony nem kevés elszántság kellett hozzá, hogy ezt a megbízást elfogadják. Minő sártenger, ami előttük áll! S a jó közönség még szaporítani segíti ezt a sarat azzal, amit a fejükhöz hajigál. Mindennap szemükre hányják, hogy tíz forint napidíjt húznak. Ezért a munkáért! Újságíró egy cikkéért, énekes a daláért, igazgatótanácsos a jelenléteért, képviselő a távolléteért hogy fizetést kapjon, ez igen jó és természetes; hanem akinek egy város újjáteremtése munkáját kell végrehajtani, az tegye azt a maga kenyerén, s érje be a - mindennapi kritikával. No, ha áll az a közmondás, hogy a ,,felpanaszolttól meghízik az ember", akkor ennek a bizottságnak nagyon meg fog használni a szegedi működés. Még Horváth Gyula csak jól jár vele; de mi lesz szegény Komjáthyból, akinek most is elég istenáldotta termete van?
,,Akadt volna elég ember, aki elvállalta volna azt ingyen." Elhiszem, csakhogy ha énnekem valaki azt mondja, hogy ő kész ingyen vállalkozni 12-15 milliónyi összeg befektetésére, azzal, ha egy szobában kell hálnom, éjszakára nem húzom le a lábamról a csizmámat.
Mert drága a fülemüle hangja, de drágább a kacsáé, aki azt mondja, hogy ,,sáp, sáp, sáp".
Hiszen éppen azért húzódtak ide félre a bizottság tagjai, a szerény Hétválasztó udvarszobájába - mert a grand hotelben nem lehetett nyugton ebédelni a rájuk tóduló sápistáktól.
Azzal az ő tíz forintjukkal millióknak jól elhelyezése s jó és célszerű munka teljesítése függ össze.
De hát ki áll jót arról, hogy e mellett a bizottság mellett is nem énekelhetik a kacsák a maguk drága nótáját?
Hát először is azoknak a férfiaknak a jelleme. Azután pedig az a szellemdús összeállítás, ahogy annak a tagjai meg vannak válogatva. Három kormánypárti képviselő, három ellenzéki, egy köztiszteletben álló kanonok, egy közbecsülést kiérdemelt szolgabíró, aztán meg három Szeged választotta polgár, köztük a polgármester. Itt minden visszaélés logikai lehetetlenség.
És végre a királyi biztos személye.
Hideg, megközelíthetlen alak. Aki nem ígér, hanem tesz, nem biztat, hanem segít; gavallér a szó legtisztább értelmében. És amellett tud dolgozni, s amit más dolgozik, azt megítélni.
Hanem egy hibája van, az, hogy nem szereti az anekdotákat. Például Józsa Gyuri adomáját, aki tiszttartóját úgy szerződtette, hogy ,,semmi fizetés, hanem szabad lopás"; vagy báró W. hazánkfiát, aki azt mondta egyszer Eötvösnek: ,,Wer sich schämt, der wird nie reich."(Nem is lett gazdag Eötvös, már ti. a József.) Vagy Ferenc császárért, aki a szegényül maradt élelmezési főnöknek azt mondta: ,,Az ökör a jászolhoz volt kötve, miért nem evett?", vagy a bélabányai hevérekét, akik azt mondták, hogy nem kérnek semmi fizetést, csak azt az aranyport, ami a ruhájukra ragad.
Hanem hát Tisza Lajos az ilyen adomákat nem gutírozza, azért nem is lesz népszerű ember soha. S éppen azért való Szegedre királyi biztosnak.
Aki ezt megítélni legkompetensebb, az én igen tisztelt barátom, Dáni Ferenc főispán, azt mondta nekem, hogy ,,Valóságos isteni gondviselés ujjmutatása volt Tisza Lajosnak királyi biztosul ide küldetése!", s amerre csak jártunk, mindenütt úgy mutatá őt be a népnek, mint Szegednek a gondviselés által kiválasztott újjáalkotóját, amiért a szegény reménykedő nép mindenütt lelkesülten kiáltá utána, hogy ,,Áldja meg az Isten! Tartsa meg jó egészségben!" Amit mi is utána mondunk, sőt kívánunk.
Hanem azért az ungok-békák csak azt kiabálják minden léptére: ,,Nem jól van! Rossz kormány! Nem kell nekem! Nekem sem!"









Jókai Mór: Életemből


IX. A SZEGEDI LEGENDA
Ezt a legendát szegediektől hallottam.
Körülbelül most száz éve, hogy Szeged város porig leégett. Akkor is büszke szép magyar város volt. A lakosság sírva üldögélt házainak füstölgő romjai fölött, s azon sóhajtozott, vajh lesz-e még valaha Szeged olyan szép és olyan nagy, mint amilyen egykor volt?
Ekkor egy jóslat keletkezett, mely szájról szájra kelve, elterjedt az egész nép közt, s mind e mai napig is fennmaradt.
,,Akkor épül fel Szeged olyan naggyá és széppé, mint hajdan volt, mikor a halottak visszatérnek a városba."
A nagy katasztrófa napján a dúló vízár felszaggatta az alsóváros temetőjében a sírhalmokat, s egyszer csak azt látta a töltésekre menekült népség, hogy a halottak jönnek vissza koporsóikban az elhagyott utcákra.
Most aztán szentül hiszi a nép, hogy a régi jóslat teljesüléséhez közelít.
Én is hiszem.
Isten segítsen rá bennünket.









Jókai Mór: Életemből


Két lángész egy házban
Két kard egy hüvelyben, két lovag egy lovon, két nap egy égen, két kakas egy udvarban, két első szerelmes egy színpadon, két színbíráló egy lapnál, két hódító egy világrészben, ezek mind egy és ugyanazon imposszibilis dolog szinonimonjai, melyről még a természettan is azt állítja, hogy két test egyszerre egy helyen nem lehet.
Hát még ha azt mondjuk, hogy két lángész egy házban! Két nagy szellem, akinek egy ország, egy világ nem elég, aki egyedüllétében önmagának is sok, s a sivatag közepett is ismeretlen légiókkal rendelkezik, akik csak az ő szavát ismerik, s más elől elfutnak - párjával összezárva egy szűk födél alá, ahol még egymás köhhentését is hallja!
A múlt század vége felé élt a mi hazánkban két különös ember. Két óriási lélek azok előtt, kik őket végig látni tudják, két korhely csavargó azoknak, akik csak a sarujaik bojtjáig látnak fel.
Köznapi fogalmak józan rőfével megmérve, biz ők nyughatatlan naplopók valának, kiknek sehol sem volt otthon: munkakerülők, rendetlen emberek, nem valók tisztességes társaságba, józan magaviseletre: csak korhelykedni, csak barangolni, enni, inni, s sopánkodni, hogyha nincs mit; adósságcsinálás, egy városból a másikba szökés legszebb virtusaik; egy tisztes öltözet nem akad meg rajtuk, mert azt is beisszák. Jó hírű leányzó szégyell velök az utcán szóba elegyedni, s komoly, szolid ember nem ülteti őket asztalához; hivatal, mesterség nekik mind nem ízlik; nem kár értük, hogy ha éhen is meghalnak. Arra is jutnának, ha magukat elébb agyon nem innák szaporán.
Így beszélt városról városra a jámbor közvélemény a két csavargóról.
A két csavargó neve Csokonai és Lavota.
Két éneklő madara a szabad természetnek.
Különös sajátságuk pedig az énekes madaraknak, hogy előttük a legcifrább kalicka is kalicka. Réce, liba hagyja tömni magát, s visszamegy a hizlalóba, ahol enni adnak, de a fülemilét hiába táplálod reszelt sárgarépa-, hangyatojás- és egyéb drága jó csemegével, elrepül az tőled, mihelyt kalickája ajtaját kinyitod, mert már az a hivatásuk az éneklő madaraknak, hogy ők a szabadságot olyan igen nagyon szeressék...
Mielőtt azonban e meséhez fognék, szolgálok elébb egy kis irodalomtörténettel. Ez ugyan nem lesz olyan tudományos szépségekben gazdag, mint az én nagyon tisztelt barátom és pártfogóm dr. Toldy Ferencé, de szinte olyan tanulságos; ő azon sokkal magasabb szempontot tűzé ki feladatául, mely szerint rendszeres sorozatot alkosson abból, ki hogyan verselt régi és újabb poétáink közül? Én ennél sokkal kevesebb igényű dologban fáradok, csak arról értekezvén, hogyan tudtak magyar verselők egymás után megélni holtig?
Tudományos értekezésről levén a szó, illő, hogy paragrafusokra osszam búvárlataim eredményét, korszakonkint véve obdukció alá a poéták belső részeit, s majd azután megmondva, hogy kinek mit találtam a gyomrában?
Első korszak a hegedősök korszaka. Boldog világ! Nincsenek vendéglők, ahol az embernek a hitelt megtagadják, ellenkezőleg, vendégszeretet van mindenfelé; a hegedős alkatrészét képezi a vallásos szertartásoknak, az áldozásoknál verset mond, éneket csinál rá, és hegedül hozzá; amíg őmagasságaik a poharakat ürítgetik, ő köszöntést mond rá, megénekli a hős urakat, rájuk fog minden megtörténhető vitézséget, megénekli a tányérjukon levő tyúkot, a villára szúrt sonkadarabot, addig énekel róla a hátuk mögött, míg a hős dalia megszánja, és hátraád neki egy őzszárnyat, hogy ne keseregjen tovább. A táltos urak is megengedik neki, hogy mikor már megsavanyodott a lótej, s más nem ihatja, megtölthessék belőle a kobakjokat. Atilla udvaránál is énekeltek a jámborok, Priscus Rhetor emlegeti őket a lakománál; de arra nem emlékezik Priscus Rhetor, hogy tányért is tettek volna a kegyes hegedősök elé.
Második korszak: elmúlik a pogány világ, széthányják a forrás melletti áldozathalmokat, megtiltják a lótejivást, a szegény hegedősöknek hátukhoz verik a lantot, s azt mondják nekik, hogy ha énekelni akarnak, tanuljanak meg diákul. A poézis fazékat vesz a kezébe, ablak alá jár énekelni kegyetlen ritmusokat, de nem szerelmi kegy végett, hanem egy darab lepényért meg egy kis rántott levesért, mit ád nekik a gazda, hogy engedjék már aludni Istenadta kántálói!
Harmadik korszak a Kelemen diákék ideje. A diák írástudó ember, szépen ki tudja a kezdőbetűket pingálni tulipántokkal meg énekesmadarakkal; ha kell, levelet ír őkegyelmessége parancsára, ha kell, boglyát rakat, izenetet visz lóháton, asztalnál felszolgál, bort hoz a pincéből, oktatja a kegyelmes úrfiak agarait, rendezi a névnapi ünnepélyeket a kegyelmes úrasszony tiszteletére, másolgatja a hivatalos okiratokat; amikor üres ideje marad, s veszendő papirosra tesz szert, verseket is írhat, senki sem bántja érte. Igen szép és kényelmes állapot!
Negyedik időszak az úri poéták kora. Kegyelmes és méltóságos urak kiveszik a tollat a diákok kezéből, múzsák, helikoni istenasszonyok kézcsókolva fogadják excellenciás vendégeiket, Apolló mosolyogva dörzsöli kezeit, az Olympon tapsolnak afölötti örömben, hogy valahára olyan halandók kapaszkodnak a szent ligetbe, akik nem azért tépik a babérfát, hogy sovány bogyókat rázzanak le róla, sőt inkább most a versíró traktálja azokat, akik verseit hallgatják; boldog idő! Költészet aranykora! A költő palotában lakik, s a publikumot vacsorával édesgetik a koncertbe.
Csakhogy ez nem sok ideig tart: következik az ötödik korszak, amelyben éppen nincs szükség többé sem költőkre, sem hallgatókra; nem ír és nem olvas senki, az erősebbek búsulnak, és nem kell nekik semmi, a gyöngébbek vigadnak, és kell nekik az, ami külföldön terem; a magyar költészet csak a népdalokban él még, a népköltő pedig legalábbis juhászbojtár, vagy pedig kis béres, becsületes konvenciója van, mellékjövedelme is, ha szorgalmas; kap szűrt és fejelés csizmát, nem szorult senki pártfogására; a bekötött fejű múzsa boldog, ha Dömötör napján piros csizmát kapott.
Lassankint megint tavaszodni kezd a pieridák berke; következik a hatodik időszak: a mecénások kora. Sorsukkal elégedetlen falusi rektorok, kemény nyakú diákfélék beleízlelnek az ambróziába; tél, tavasz, nyár és ősz, a békesség és háború, s más ártatlan tüneményei a természetnek rábeszéltetnek, hogy engedjék magukat versben bemutatni; nevezetes hazafiak, főispánok, alispánok, zászlósurak örökíttetnek ékes ritmusokban epochális események alkalmával, tisztújítás, beiktatás, házasodás nagyszerű ünnepélyein; a poéta alázatosan dedikál, a patrónus kegyelmetesen reflektál; megtéríti szegény nyomorultnak a nyomtatási költségeket: annyiba veszi, mintha tűzkárvallottnak adta volna. A poéta is jól jár vele: a nyomtatott példányok megmaradnak neki, mehet velök falura, ahol zsindelyes házat lát, betér vele, s kedveskedik könyvével a házi úrnak; ha meg nem adják is az árát, de egy hétig legalább itatják érte, s így duplex libelli dos est; megismerkedik az egész nemzettel személyesen, s végigissza mind a négy districtust.
Követi ezt a kort nyomban a ,,buzgó hazafiak" kora. ,,Pártoljuk a nemzetiséget!"; ez a jajkiáltás hangzik egyik novellaíró szélitől a másik versíró partjáig. Ha egy buzgó közbirtokos Pestre vetődik, ha egy szende kisasszony férjhez megy, ha egy ótekintély sírjába száll, a megtisztelő epithetonok mellé azt is odateszik: ,,és buzgó pártolója volt a honi irodalomnak, előfizetett a lapokra, megfejtette a Hölgyfutárban a képes rébuszokat, megvett minden képes kalendáriumot." Kis városokban és falvakon nem bátorságos az egyedül járás; minden kaputos ember és minden napernyős kisasszony rejtekben előfizetési íveket hord magával, amik mind így kezdődnek: ,,Pártoljuk a nemzetiséget!", és azzal megfog, meglő, megsebesít minden útjába találót; a hírlapok aszerint mérlegelik a jóllétet az országban, aszerint jövendölnek hosszú életet vagy kora halált a nemzetnek, amint előfizetőik száma emelkedik vagy csökken, s minden egyes könyv elterjesztésére annyi kitartó buzgalom szükséges, amennyibe az elkészítése, bizonyomra mondom, nem került.
Megint tovább megyünk: a költő nem fecske, hogy mindig a levegőben keresse táplálékát; lám, mennyivel jobb dolga a pitypalatynak: ő a búzában lakik; a szent küzdelem a buzgó hazafiak szűk markával kifárasztja a múzsákat; új éra kezdődik: ,,Hallják kigyelmetek! Boldogítsuk a népet! Terjesszük a mívelődést!" Ez a magasztos jelszó. ,,Az én könyvem csak egy pint bor ára." - ,,Húsz vers egy susztákért!" - ,,Aki vesz, annak lesz." - ,,Aki az én könyvem megveszi, kap rá egy kalendáriomot, meg egy Krímia mappáját, meg Canrobert arcképét." - ,,Az enyimnek kemény borítékja is van, az is megéri a húsz krajcárt!" - ,,Én ingyen adom a könyvet magát, csak az elküldésért kívánok egy húszast!".
Végre azután jön a kilencedik időszak: amidőn senkit sem ragadnak meg többé sem szűrénél, sem atillájánál fogva, hogy pártolja az irodalmat, hanem olvas minden ember azért, mert élet szükségévé vált, mint a kalapviselés; a költő nem szaladgál a közönség után, mert tudja, hogy ha valami jót írt, azt zaj nélkül is felkeresik, s az embereket éppen úgy nem dicsérik meg azért, hogy buzgó pártolói voltak az irodalomnak, mint nem magasztaltak eddig senkit azért, hogy buzgó pártolója volt a pékeknek és mészárosoknak.
Ez a legutóbbi korszak, mint tudjuk, még nem következett el; s amíg odáig eljutnánk, sok keserves kantikumot fognak addig még írni mindazon érdemes ügyfeleink, akik az irodalmi tolvajnyelvből megtanulták, hogy mit tesz magyarul ez a két szó: ,,medve" és ,,rák".
(A könyvárusok egymás között ,,medvének" híják az olyan kéziratot, melynek nem akad kiadója; ,,ráknak" pedig az olyan könyvet, melynek már akadt kiadója, de nincs vevője.)
Azért is én hallatlan elismeréssel és tisztelettel viseltetem mindazon elődei iránt becsületes mesterségemnek, kik az irodalom rögös útját simára taposni előrementek; őszinte szeretettel gondolok reátok, ti jámbor hegedősök, jokulatorok, krónikaírók, Kelemen diákok és korhely poéták, s ha mégis oly sokszor tréfásan emlékezem felőletek, az is csak azért történik, hogy oly igen sokat gondolok reátok. Aztán van is abban a tréfában mindig valami szomorú, amit ért, aki érez; ha pedig az ifjabb kor poétáival évődöm is olykor, azért sem kell neheztelni; nekem szabad az, mert magam is régi betűvető mesterember vagyok már; de bántaná csak őket más valaki...
Hanem hova tértem már a felvett tárgytól!
A jó Csokonai e szép korszakok melyikébe tartozott, azt nem nehéz kitalálni. Gyönyörű versei között annyi a köszöntő vers, a háladatos példázás és keserves panasz jó és rossz urakra, hogy azok után könnyen kitalálhatja mindenki, miszerint az égiektől származott múzsának sokszor kellett pirulni a kegyes pártfogók előszobáiban.
Megfoghatatlan dolognak tartaték még akkor, hogy valaki úgy végigélhesse az egész életét, hogy sohase legyen semmi más címe mint poéta.
Hát még mi? Csak poéta.
Hát mit csinál egész nap?
Poétázik.
De miből él?
Poétázásból.
Ilyen ember nem is volt több abban az időben a jó Csokonainál; de híres is volt e bolondságért. Nem mondom vele, hogy több egykorú költő nem élt akkor hazánkban, hanem annak mind volt valami címe, hivatala, amiről nevezték, jószága, amiből táplálkozott; csupán ez maga állt elő azzal a bizarr eszmével, hogy ő nem akar egyéb lenni, mint versíró.
Az iskolából kitiltották, s azontúl járhatott-kelhetett a tágas világban.
Sok bohóság történt vele összevissza; szívesen fogadták mindenfelé, de sokáig nem tudott egy helyen maradni, pedig, amint mondják, szerelmes is lett volna.
Az is csak poétázás volt.
Egyszer az almási szüreten meglátott egy szép komáromi leánykát, akit Lillának híttak; a megszeretés hamar ment nála; a leányka szülői azt mondták a fráternek, hogy nincs ellenükre a szeretet, hanem szerezzen magának valami életmódot, amit ő szentül meg is fogadott.
Csokonai azzal megint belebódorgott a világba, s miként egykor ,,csapot, papot, mindent elfelejtett", hasonlóul elfelejté az almási szüretet és Lillát és mindennemű fogadását állandó életmód után.
Somogyban élt akkor egy derék birtokos úr, akire méltán elmondhatja az utókor: ,,és buzgó pártolója volt az irodalomnak". Házánál mindig szívesen látott vendég volt tudós, poéta és művész, kiket akkoriban naplopóknak és komédiásoknak volt szokás tisztelni.
Ott elélhetett volna Csokonai holtig a legnagyobb kényelemben; ámde a derék mecénás sokkal többre becsülte a költőt, mint hogy elégnek tartotta volna csak annyit tenni érte, hogy napjairól gondoskodjék; ő jóllétet, önállást akart biztosítani az ifjú tudósnak, mely annak szellemi vágyaihoz méltó legyen.
Nem kevesebbet tett érte, mint hogy egy mezővárosban, hol maiglan is virágzó tanoda áll, alapítványképpen egy költészeti tanszéket állított fel, s megválasztá bele Csokonait tanárnak.
Derék mecénás! Milyen messzeterjedő figyelemmel volt védence iránt! Soha költészet jobb mesterre nem talált, mint Csokonai volt, és Vitéz Mihály sem lelkéhez illőbb hivatalra, mint a költészetet beoltogatni az ifjú nemzedék fogékony keblébe.
Most már tehát meg is házasodhatott. Volt hivatala, tisztessége, kényelmes laka, rendes fizetése, bora, búzája, tüzelőfája; iskolába járó úrfiaktól ajándékokat is kaphatott, üres óráiban dohányt ültethetett, fákat oltogathatott, volt hozzá elég szép kertje, abban méhes tele kasokkal, ott szépen lehetett verseket írni: egyszóval semmi sem állt útjában, hogy ezentúl a legboldogabb, a legirigylettebb ember lehessen, és késő vénséget érjen unokák nagy örömére.
Fél év múlva megszökött a katedrájától, odahagyta hivatalát, fizetését, deputatumát, méhest és a fiatal versíró szkítákat, s megint elment országot-világot látni.
Ő bizony nem vesződik a sok hájfejű fickóval, hogy ő azoknak a poézist magyarázza, mikor egynek sem jár ott az esze a csapnivaló gazembereknek!
Régi mecénásához természetesen képpel sem fordult többet, hanem bolygott megint északtól nyugotig, amint egyszer véletlenül megint összetalálkozik ott, ahol nem is sejtette, hajdani pártfogójával.
- No, kópé, most ugyan el nem mégy többet a kezem közül - mondá neki a derék úr, megfogva a szökevényt. - Viszlek haza, és ott maradsz ezentúl nálam mindig.
Csokonai megadta magát. A jó pártfogó még csak nem is pirongatta, nem fenyegette, hogy visszaviszi megint professzornak; csak nevetett az ő emberi bohóságán. Meglehet, hogy magában pedig siratta.
Útközben levén találkozásuk, a mecénás bemutatta Csokonainak útitársát, aki együtt ült vele az asztalnál; egy jókedvű vidám fickót, akinek ugyan ki volt a könyöke szakadva, s valamennyi lábujja mind mosolygott ki a csizmából, de aki azért olyan derült arccal ült a pohárnál, mintha senki sem volna rajtok kívül a világon: tudniillik csak ő és a pohár.
Ez volt Lavota.
Útfélen, dülöngőfélben szedte fel őt a derék mecénás, korának egyik legnagyobb lángelméjét s kivétel nélkül legnagyobb korhelyét.
Amint a két zseni egymást megneveztetni hallá, összeölelkezett, megcsókolták egymást, el voltak ragadtatva a dicső találkozás által, s elragadtatásuk tökéletes lett a bekövetkező áldomásnál, melynek következtében a derék mecénás a két lángelmét olyan állapotban szállíttatá szekerére, amilyenben az ember semmit sem szokott tudni a földön történő unalmas dolgokról.
Hazavitte őket jószágára. Ott az erdő szélében, gyönyörű kiáltással a távoli hegyekre, építtetett a derék úr egy regényes kis házikót, aminőkről a költők szoktak ábrándozni; rózsalugas a ház előtt, melyben csalogányok költenek, a tetőt vadszőlő futja be, csipkés leveleivel árnyékozva az ablakokat; az út mellett vidám patakcsa csörgedez, apró zuhatagokat képezve - s a többi.
A házban két szoba volt kényelmesen felszerelve bútorokkal, pipákkal és poharakkal, amik nélkül a zsenik el nem lehetnek. Ide szállítá a két lángészt a mecénás.
- Ezt a házat számotokra építtettem - monda nekik, bevezetve őket a kényelmes lakba -: itt írhatsz, verselhetsz és komponálhatsz, nem háborgat senki. Élhettek távol a világ zajától, amit olyan nagyon gyűlöltök; még csak annak a képét sem fogjátok látni, aki az ételt ide hordja; hacsak jókedvből fel nem keresitek a világot, az helyetekbe nem jön.
A derék úr ilyen szépen bekvártélyozva helikoni vendégeit a csendes Tusculanumba, abban a boldog gondolatban nyugodott meg, hogy már most azok teljes kényelemben lévén, menten minden életfenntartási gondtól, majd annyi sok szép könyvet írnak, annyi zenét komponálnak együtt, hogy győzze a világ bámulni.
Első napokon csak megvoltak a konfiniált múzsák csendes hajlékukban, Lavota horgászott egész nap a patak vizében, Csokonai pedig tilinkót faragott bodzafából.
Lavota egész nap sütötte nyárson az apró szálkás halacskákat, pedig előtte voltak az úri asztal minden süteményei: Csokonai pedig egész nap próbálgatta, hogy megtanulhatna-e az ember magától furulyálni? Pedig előtte volt a haza legnagyobb zenésze.
Néhány nap múlva fogtak egy eperszedő parasztfiút, attól beizentek a nagyságos úrhoz, hogy küldjön ki nekik egy tucat kártyát, mert nem tudnak idekinn mit csinálni.
Akkor azután reggeltől estig ütötték együtt a filkót, és füstöltek maguk körül, hogy alig látszottak ki belőle.
Végtére azonban az ész is követelte adóját, mely nem engedi magát sem agyonkártyáztatni, sem agyonpipáztatni; egypár esős nap meghozta azt a nyugtalan kedélyállapotot, melyben a költő és zenész a magányt keresi, hogy elfeledve földi lételét és mindent, ami körüle történik, egyedül az égiekkel társalkodjék. Lavota gyantázni kezdett, Csokonai tollat faragni.
Egyszer meglátogatta őket pártfogójuk. Elébb Csokonaihoz ment be, s kérdezé tőle, hogy mint van?
Csokonai rosszkedvű volt. Szétszórt papirosain, amit írt, mind ki volt törülve, egypár vers olyan apróra széttépve és elszórva a padlón, mint a hó.
- Mi bajod, öcsém? Mi hiányosságod van?
- Minden bajom van, nagyságos uram. Minden ellenemre van.
- Mi az a minden?
- Hát mindenféle.
- Mondj legalább egyfélét.
- Nem tudok dolgozni; ez a szoba olyan rossz helyen fekszik, az ablak előtt mindig dongnak a darázsok, bizonyosan valami fészkük van itt a venyige között; olyan alkalmatlan ez a szőlőlugas itten. Lavotának sokkal alkalmasabb szobája van. Ide még a nap sem süt soha.
A pártfogó fejet csóvált, s látva, hogy poétája ma bal lábbal kelt föl, otthagyta őt, s átment a másik lángészhez.
Az még akkor is aludt, márpedig nem az ágyon, hanem az ágy alatt.
A mecénás felcibálta, s magyarázatot kért tőle:
- Miért fekszik az ágy alá?
- Mert innen nem lehet leesni.
- Hát szerzett-e már valami szép dalt?
- Lehet is itt.
- Ugyan, mi baj van?
- Tele zörgéssel ez a szoba. Valami veszett fülemüle idefészkelt az ablak alá, s az egész éjjel ordít, mint a barom, százszor is elhajtottam már, de megint visszajön engem bosszantani. Aztán a nap már éjfél után egy órakor besüt az ablakon, nem tudok hova lenni tőle. Ez a pimasz poéta a jobbik szobát választotta el magának.
A mecénás rögtön elcserélte a két lángész szobáit, egyiket át szállíttatá a másikéba. Gondolta, hogy így meg lesznek elégedve.
Egy hét múlva megint meglátogatá őket.
- Hogy halad a verselés, Vitéz?
- Sánta, béna a pegázus, nagyságos uram.
- Mi lelhette?
- A török átok fogott rajtam.
- Milyen az a török átok?
- Az a török átok, hogy ,,Adjon az Isten neked rossz szomszédot".
- Mi panasza lehet szegény Lavotára?
- Mindenféle. Nem állhatom ki azt az embert. Akkorákat ásít, hogy behallik az ajtón. Ebédnél villával piszkálja a fogát, s olyan rossz élceket mond, hogy az ember dühbe jön tőle. Hogy hegedül, cincog az Istenadta, azt még felvenném tőle, csak élceket ne mondana; tudja, nagyságos uram, ehhez ő nem ért, mert ő csak muzsikus. Mikor legszebb ideáim volnának, mikor legjobban fel vagyok lelkesülve, egyszer csak elkezd valami rossz anekdotát mondani, s leestem az Olympusról. Nem lehet ezt kiállani.
A mecénás szomorodva ment át a másik zsenihez; az éppen akkor verte a süvegét mérgében a falhoz.
- Jó, hogy jön a nagyságos úr, már éppen én akartam odamenni. Ez az ember engem megöl.
A jó úr megrettent:
- Ki akarja önt megölni?
- Ez a - izé; ez a poéta vagy micsoda. Hiszen kín ezzel együtt lakni.
- Mit csinált önnek?
- Kérem alássan; minden reggel úgy köhög, hogy nem tudok miatta komponálni. Alig fogok meg egy pár szép gondolatot, ühüühü, közbeköhög, s pokolba repült minden eszmém.
- De ha egyszer hurutja van.
- Minek hűtötte meg magát? Tudhatja, hogy a poétaembernek kényes a bőre, mit nyargal késő este a harmatban? De nemcsak azt teszi, hanem még mást is tesz. Nem is akarom mondani.
- De én akarom tudni - unszolá a földesúr, ki el nem tudta gondolni, hogy mit gyanítson?
- Hát, kérem alássan: faragott magának egy bodzafa tilinkót, s azon sipítoz itt a fülembe valami együgyű nótát, majd meg elkezd énekelni, s a legutálatosabb félhangon és hamisan, hogy szeretnék a szeme közé ugrani érte. Nagyságos uram, én csak sok mindent ki tudok állani, hideget, meleget, éhséget és szomjúságot; de ezt az embert ki nem állom. Hogy naphosszant deklamál mindenféle bolond verset, azt még csak elnézném neki; csakhogy ne furuglyálna meg ne énekelne, amihez nem ért.
A nagyságos úr hozatott bort, összebékíté a haragos feleket jó badacsonyi mellett, kezet kellett nekik fogni; vége felé összecsókolóztak a különböző múzsák választottai, és Lavota megígérte, hogy zenét fog szerezni Csokonai legszebbik dalára, Csokonai pedig azt fogadta, hogy versekben fogja örökítni Lavotát; a derék mecénás örömkönnyeket sírt, hogy ilyen egyetértésben hagyhatá el a két lánglelkű költőt, kik közül az egyik zenét adott a szónak, a másik szavakat a zenének.
Egy hét múlva megint meglátogatá a kis erdei lakot.
Egészen üresen találta a szobákat.
A két zseni úgy elhagyta a házat, hogy csak a kapufélfától vett búcsút.
A mentegetőzés egyiknek sem volt szokása.
A költő megszökött a zenész cincogásaitól, a zenész pedig a költő szavalása elől, s inkább választá mindegyik a holnapi nap aggodalmait a nyugodt kényelem unalma helyett. A változatos országút, a pusztai csapszék, szegény diákok konviktusi lakomája, cigányok élete, abban telt az ő gyönyörűségük, ott születtek legszebb dalaik, verseik, amik örök időkig kedvesek maradnak.
Csak azután írta meg Csokonai azokat a szép dalokat epesztő ideáljához, kinek Lilla nevet adott, s kinek annyi édesbús keservdalait köszönheti a magyar költészet.
Ha megmaradt volna Csurgón professzornak, elvehette volna Lillát, lettek volna apró gyermekei, tán írt volna egy pár hasznos könyvet a méhészetről és dohánytenyésztésről, de hol maradtak volna akkor azok a szívbe visszaható hangok, amikben a költő olyan sokáig fog élni, amilyen rövid volt élete itt a porban!
Még azután sok szép földet bekóborolt a két elszabadult kósza lélek, Csokonai és Lavota; többé nem engedte magát egy kis kalickába zárni, de ha jártukban-keltökben valahol hallottak egymásról beszélni; ha hallották a hír magasztalásait kölcsönösen: úgy ragyogtak a szemeik örömtől, s sóhajtozva mondák:
- Csak még én egyszer összejöhetnék azzal a Lavotával.
- Csak még én egyszer láthatnám életemben azt a Csokonait.
A sorsnak nem tetszett ezt az óhajtásukat teljesíteni.
Mindig keresték egymást, és sohasem találkoztak többet.









Jókai Mór: Életemből


A vén huszárkapitány
Igen sokan ismerték; talán egész Erdély úgy emlékezik rá, mint közös rokonára, azon kövér, termetes öreg úrra, azzal az egyenesre kipödrött ősz bajusszal, azzal a piros orcával, melyen hol a jókedv, hol a jó bor hajnala mosolygott. Piros mentét, dolmányt viselt, szürke prémezettel; még az a mente is mosolygott piros arca mellett, még az a prém is megőszült, mint a deres bajusz.
Ebben a fekete kabátos, gyászoló világban magától is eléggé feltűnő lehet egy ilyen szürke bajszú, piros arcú ember piros mentéjével, mint valami boldogabb időkből feljáró jókedvű kísértet; de legkivált Bécsben, és főképpen, ha e valaki oly mennydörgő hangon beszél mindig, mintha tizenkét eszkadront kellene rohamra buzdítania, s kiejtésében csodálatosan vegyíti a fölösleges ,,ss" és ,,ch" betűket, amire nyelvének szokatlan kövérsége kényszeríti.
A jó öreg urat úgy ismerték Bécsben, mint Erdélyben: az úri mágnások és a székely góbék, a katonatisztek és a kocsmárosok, az öregek és a fiatalok, az udvari hölgyek és a szobalányok. Ha kérdeznék tőlük, mindegyik tudna róla valami furfangos adomát, valami szeszélyes ötletet mondani, ami nem is állna jól másnak, csupán csak egyedül őneki; csupán az ő joviális, komolynak látszani akaró, de lenni nem tudó arcához, az ő fürge, kövér termetéhez, az ő fiatal ősz fejéhez s divatos piros mentéjéhez.
Ismerte őt maga a császár is, a jó öreg Ferenc; midőn nyolcszáztizenhétben ott járt Erdélyben, bemutatták neki az akkor még ifjú deli legényt, aki akkor is épp olyan keveset tudott németül, mint harmincesztendei Bécsben lakás után.
A császár kérdezé tőle:
- Hogy hívnak?
- Székely.
- Micsoda nemzet vagy?
- Székely.
- Minő ezrednél szolgálsz?
- Székely.
A császár nevetve monda kísérőinek:
- Ettől tanuljatok rövidséget: három kérdésre egy szóval tud felelni.
Még akkor hősünk igazán hős volt, csataterek hőse; látta Napóleont: nem is futott tőle, ha nem parancsolták, s ott volt a verésében is. A lipcsei véres napokon erősen pusztíták a francia golyók a jó huszárok rendeit; kettőt, hármat kiütött a sorból a gyilkoló teke.
Székely János csak pödörgette még akkor fekete bajszát, s hetyke mosolygással mondá szomszédjának:
- Itt szeretném látni az excelsum guberniumot Erdélyből, Mihály bátyámmal együtt, erre mondana valami artikulust bátyámuram, ha tud!
Hejh, ez a bátya nagy keserűség volt a jó Jankó úrra nézve. Éppoly komoly, mint minő víg az öccse, jámbor, otthonülő férfi, tudományos és szigorú ember, aki nem tudta szó nélkül hagyni mások bohóságait.
Képzelhetni, ha még olyan dolgokért is megszólítá uraöccsét, hogy az egy ízben egy jó barátja feleségét elszökteté.
János úr szép és merész legény volt még akkor, nem szeretett sokat ábrándozni, verset írni sem volt szokása; megkérdezte az asszonytól, ha szereti-e? Igen vagy nem? Amint a nő igent mondott, kivezette a táncteremből, mikor legjobban járták a lengyelt, az udvaron állt Mihály bátyja szekere, abba felültette, a kocsisnak megmondta, hogy ha Kolozsvárig meg mer állapodni, főbe lövi, s reggelre Kolozsváron volt Mihály bátyja udvarában a lopott asszonnyal.
Képzelhetni azt a rettenést, amivel a törvénytudó férfi e hallatlan merényletet fogadta.
- Szerencsétlen, tudod-e, mit tettél?
- Hát mit tettem? Kolozsvárra kocsikáztam egy szép asszonnyal.
- Elkockáztad az életedet, szabadságodat, jövendődet.
János úr sehogy sem értette, hogy miért?
A törvénytudó testvér mindjárt felnyitotta előtte a tripartitumot, s megmutatta neki a rettenetes artikulust, mely a nőrablás ellen van hozva.
- Hát ki mondja azt, hogy én raboltam? Rablás az, ha valakinek kedve jön velem utazni? Én nem raboltam el szegényt. Kérdezd meg kocsisodat: nem az egész úton csókolóztunk-e? A csókolózás ellen pedig nincsen törvény hozva; azért, ha a férj akarja, kihívhat párbajra, azt pedig minden pereputyjával együtt leaprítom. Az approbatával nem törődöm, kardtól, pisztolytól nem félek!
- Egyébiránt - tevé hozzá kis idő múlva, midőn lassankint lecsillapult -, ha olyan nagy lármát csináltok érte, hát inkább visszaadom neki az asszonyt.
Úgy is történt: visszaadta a nőt. Hogy a férj hogyan köszönte meg az addig való gondviselést, arról hallgat a krónika. Annyi bizonyos, hogy János úr ez alkalommal mind az approbata, mind a tripartitum papiros mennyköveit szerencsésen kikerülte.
A méltó bűnhődés csak később érte utol ifjúkori bűneiért: megházasodott.
Annyi borzasztó példa nem riasztotta vissza ettől.
A bátor, vakmerő férfiú azután, kit sem a franciák ágyúi, sem Verbőczi töménycikkei meg nem tanítottak a félelemre, feltalálá végre azt a hatalmat, amely életében egyedül volt képes rajta imponálni. Nem a háború, hanem a házasság a gyönge szívek próbaköve.
Kivált, ha az ember szereti a szépet, főleg a másét, a maga felesége pedig nem szép és féltékeny; ha az ember szeret pipázni, s a felesége ideges, aki elájul a füsttől; ha az ember szeret kártyázni, s a felesége azt kívánja, hogy olvasson fel neki verseket; s ha végre az ember szeretne úr lenni a háznál, és a felesége is éppen arra törekszik, és aztán az ember fél a feleségétől, az pedig nem őtőle.
A derék János úr gyakorta megvallá bizalmas barátai előtt, hogy hitvese rettentőbb rá nézve egy század francia dzsidásnál. Egyszer falura utaztak együtt, nagy, bőrös, ablakos hintóban, bőrládák, katulyák a hintón kívül és belül számbavehetetlen mennyiségben. János úr nem pipázhatott az egész úton, a szép tajtékpipát rábízta inasára, ki a bakon ült, hogy viseljen addig rá gondot.
Mikor megérkeztek a nagyságos asszony kastélyába, ki-ki sietett a saját szobájába; az inas hordta fel nyalábbal a hintóból a holmikat.
Régi, háborúi bajtárs volt a legény, Tanaszinak hítták, hajporos coffját még most is viselte.
- Rendben van-e minden? Nincs-e valami kár? - kérdé János úr a szolgát aggodalmasan.
- Jól van minden, vitéz kapitány uram; hanem a...
- Tán a pipám?
- Az megvan; hanem a nagyságos asszony főkötős katulyája behorpadt.
- Nagyon-e?
- Vitéz kapitány úr rajta tartotta a lábát az egész úton.
- No, ezt jelentse kend a grófnénak.
- De én ugyan nem jelentem. Parancsolja vitéz kapitány uram, hogy az udvari táncos medvének húzzam ki a zápfogát, azt megteszem; de a nagyságos grófné elejbe nem kerülök.
- Biz én se, barátom! - szólt a derék borbereki Bayard, naiv hunyászsággal.
Ez a jámbor inas együtt vénült meg a vitéz kapitánnyal, úgy egymáshoz voltak már szokva, hogy el sem válhattak többé. Tanaszi még a gondolatját is tudta már urának, s örült, ha azt megelőzhette.
Csupán egy állandó óhajtásnak szegült ellene makacsul.
Valahányszor este a sarkantyús csizmát le kellett húznia gazdája lábáról, János úr mindig felszólítá őt, szelíden és érzékenyül.
- Tanaszi: én neked adom ezt a csizmát sarkantyústól; hadd híjalak én téged úgy, hogy ,,Naszi"; látod, neked olyan csúf hosszú neved van, s az én nyelvem olyan nehezen forog; elég lenne, ha én neked azt mondanám: ,,Naszi".
- De már azt ugyan nem. Engem Tanaszinak keresztelt a pap, Tanaszinak híjon az úr, vagy eresszen el, s fogadjon mást, akinek rövidebb neve van.
Sohasem hajlott sem szép szóra, sem kecsegtető ígéretekre az állhatatos szolga, hogy nevéből két betűt elengedjen. Hiába is próbálta egyszerűen ,,Naszi"-nak nevezni az ura, mert akkor nem hallgatott rá, akármit parancsolt neki.
Tanaszin kívül még egy embere volt, akit szeretett, a szelíd Barcsay János.
Pedig Barcsay sohasem ivott bort, sem asszonyokat nem szöktetett, sem kártyázni nem tudott, tivornyára való sem volt, még csak nem is káromkodott.
Éppen ezért szerette őt János úr mindenekfölött. Felkereste, akárhol volt, és megérzett rajta a rosszkedv, ha soká nem látta.
Legtöbb kalandjánál ez volt jelen, s kisegíté a kelepcéből, ha néha belekerült.
Bécsben ismerték már minden vendéglőben, ismerték pedig arról, hogy ha egy asztalhoz leült valami ismerősével, onnan minden más embert elnézett. Olyan hegyes szemeket tudott az emberekbe fúrni, hogy a jámbor bécsi kedélye sehogy sem szívlelhette el az ülvemaradást, inkább vette a tányérát, poharát, s átköltözött más asztalhoz.
Egyszer jön Barcsayval, s keresi az üresebb asztalokat.
Egyik mellett csak két fiatalember ült, akik közül az egyik ismeré, mert amint meglátta, hogy odaközelít, felkelt, és azt mondta társának:
- Menjünk innen, jön a Vámpír.
János úr fülét megütötte e szó; megakadt benne nagyon.
- Te Jankó - kérdi Barcsaytól -, mondd meg nekem, mit tesz az a ,,vámpír". Én már tudtam egyszer, de elfelejtettem.
Barcsay is hallotta e megjegyzést, s méltán félt, hogy ha a szó igazi értelmét megmondja, olyan háború lesz belőle, hogy hét országra szól.
- De honnan jön neked afféle az eszedbe? Tudós társasági tag akarsz te lenni, hogy szavakkal bajoskodol?
- Csak te nekem felelj, egyenesen és igazán! - kiálta rá János, kinek már ekkor kezdett forrni a fejében valami.
- Ha éppen akarod - felelt Barcsay szokott szelíd flegmájával -, ámbár én nem azért jöttem vendéglőbe, hogy filológiai értekezést tartsak - ez egy új nyelvszabály szerint alkotott szó, melyet a tudósok most hoztak be, hogy két szónak egyberagasztása által a hosszadalmas kifejezéseket megrövidítsék.
- De a németek tán csak nem foglalkoznak magyar grammatika készítésével?
- Hogyne? Nagyon foglalkoznak. Bécsben most alig van jóravaló ház, ahol magyarul ne tanulnának.
- Igazán - szólt megengesztelve a lecsillapított hadfi -, de végtére még most sem tudom, hogy mit tesz hát a vámpír?
- Hát az bizonyosan annyit jelenthet, mint vám alá nem eső pír. Bizonyosan az orrodat értette alatta, melyen ki s be hordod a kármint a vámon, s nem fizetsz érte.
- Oh, te bolond! - kacagott János úr hahotával. - Ha még azt is mondta volna, hogy ,,borpír".
Később mégis megtudta János úr a vámpír igazi értelmét, s szidta azután eleget Barcsayt, hogy mért nem mondta meg neki akkor igazán, hogy ez valami krokodilusféle állat, majd megmutatta volna ő annak a fráternek, hogyan szokás elevenen megenni az embert?
Az udvari dalidókba rendesen hivatalos volt, amit leginkább azért szeretett, hogy ott jó borok és csemegék teremtek. Táncolni nemigen szeretett már, de örömest elnézte, hogy mások hogy táncolnak. Egyszer, jól evén és iván, hogy még másnap is örömmel emlékezhessék vissza e dalidóra, telerakta a csákóját a kredencben naranccsal, a csákót azután bedugta egy pamlag alá, s gyönyörködött az előtte ellengő párokban.
Valami csintalan gárdista észrevette a naranccsal tele csákót, s amint azon lejtett táncosnéjával a keringőben, mintha véletlenül tenné, hirtelen kirúgta azt onnan.
A csákó valamennyi naranccsal együtt kigurult a terem közepére, minden rendű úri vendég láttára, akik azt nagy vidámság között felemelték, s a narancsokat megint visszarakva bele, kérdezék, hogy kié ez a csákó?
Természetesen, hogy nem akadt gazdája; senki sem ismerte el sem a kalpagot, sem a narancsot sajátjának.
Jankó bácsi ott szepegett a szögletben, onnan nézte, hogy teszik le kalapját a terem közepén közlátványra. Mellette állt Barcsay:
- Te Jankó - monda neki. - Látod, te könnyebben hajolsz, vedd fel nekem azt a kalpagot.
- De már azt ugyan nem teszem.
- Vedd fel, kérlek; ha felveszed, mind neked adom a narancsot, ami benne van.
       
A Bécsben lakó magyar fiatalság egy időben nagyon odakapott hozzá. János bácsi minden jó helyen otthon volt a városban, s vezette az ifjabb nemzedéket mindenüvé, ahol valami újabb mulatságra volt kilátás.
Ilyen alkalommal ez volt jelszava:
,,Kalapot! Pálcát!"
Akkor azután haladék nélkül vette mindenki kalapját, pálcáját, s követte a vidám öreg urat tüskön-bokron keresztül.
Egy silány, esős őszi délután hosszasan unatkoztak már az öreg úr vendégei az egyszínű pipafüst mellett, ő maga pedig legjobban unatkozott; unta vendégei képét, szavát, s egyáltalában nem volt semmi kedve.
Egyszer mégis közmeglepetésre leteszi pipáját, s kimondja az örvendetes jelszót.
,,Kalapot, pálcát!"
Valamennyien örvendve szöktek fel e rég várt kommandóra, s mentek az öreg úrral le a lépcsőkön, ki az utcára.
A kapuban megállt János úr elgondolkozva.
- Merre megyünk, kedves urambátyám? - kérdék kedvre derült ifjú vendégei.
János úr hidegvérrel felelt:
- Ki jobbra, ki balra; én magam megyek haza.
Azzal visszafordult, kicsukta vendégeit a kapun, s otthagyta őket.
Azok szép csendesen tovamentek: nem mertek zúgolódni, mert az öreg úr nem hagyott tréfálni magával.
Már ekkor öreg úr volt; csakhogy nem akarták azt neki elhinni. Most is Jankónak hítta mindenki, s Erdélyben csak úgy bántak vele, mint holmi suhanccal, aki minden gyereknek iskolapajtása.
Pedig regálista is volt, s nagyon szerette volna, ha az országgyűlésen meghallgatják vagy egyszer, amit beszél. E vágya nem teljesülhetett soha; amint legelső szavait kimondá:
- Ne diskuráljunk, urak, hiába, tiszta bort töltsünk a pohárba! - azonnal elkezdett az egész gyülekezet unisono hahotával kacagni; a derék úr hiába ütötte botja végével a pallót, öklével az asztalt, hiába protestált, hogy ,,a chszolláchs chszabadchsság ninchcss tiltva chachzánkban!", annál jobban kacagtak rajta, míg egy hang a karzatról le nem kiáltott rá: ,,volát!" amire azután a derék úr elkeserülten ült vissza székére.
Egyszer életében tudott csak volátot adni, pedig úgy szerette a tarokkot, hogy még utaztában is megfogta az ismeretlen embereket s kényszeríté a vele játszásra.
A tordai kaszinóban csípte el így egyszer a jámbor segédlelkészt; rosszul játszott a derék tiszteletes, egy darabig csak tűrte János úr, végre nem állhatta szó nélkül a dolgot:
- Ugyan, kérem, kihez van szerencsém? - kérdezé jámborul. - Én, szolgálatjára, Miklós Miklós vagyok - felelt szerényen a lelkész.
- No, hát akkor én Jankó Jankó legyek, ha az úrral tovább játszom! - mennydörgé a vitéz kapitány úr, asztalhoz vágva az egész tucat kártyát.
Ezen hajlamáért kellett a jó úrnak sokszor megszenvedni. Hivatalos utasítás vagy napirend helyett sokszor kiosztották neki a pagátot.
Pedig a jó úr igen kellemetes politikus volt, elvei nem voltak; de hát minek is az? Türelmes volt minden vallásfelekezet iránt; ő maga azt sem tudta, melyikhez tartozik. Jó pajtásai voltak a kormánypárton is, mint az ellenzéknél, és ő sohasem bírta megérteni, hogy mi különbség van a kettő között? Hanem azért mind a két párt lakomáit szorgalmasan látogatta. Egy ily mulatságban egy székely atyafi, mint taxalis követ, vonta magára figyelmét zajos vidámsága által. A vitéz lúfő ekkor tanulta először ismerni a champagne-i pezsgőt, s pohara ürültén szörnyen kezdé kiabálni saját székely nyelvén.
- Azt a Sánfánét!
- Fenyővizet! Fenyővizet ennek a góbénak! - dörgött reá János úr haragja, az egész társaság kitörő kacaja mellett. - Ne sutor ultra crepidam!
A sarkalatos főhivatalnokok választása volt ez idő szerint Erdélyben a fő politikai kérdés, melynél a pártok véleménye leginkább megoszlott. Minden szavazatképes követnek egy lapra kellete felírni jelöltjeit, mégpedig az országban bevett négy vallásfelekezet mindenikéből hármat.
János úr mind a négy osztályba Barcsay Jánost kandidálta.
Magyarázták aztán neki, hogy az nem lehet. Barcsay csak a maga helyén fordulhat elő, ott is harmadmagával, a többieket pedig egészítse ki szinte.
- Hát mi baja azzal az országnak, hogy ki melyik templomba jár? Lám, én egybe sem járok. Aztán hogy válasszak én ki a szász nemzetségből három nekem tetsző embert? Mikor az egészből csak az egy Kelinkaufot szeretem, ez pedig már meghalt.
Azonban a szomorú napok őt is elszólíták Erdélyből.
Legjobban megpróbálta szívét az a bánat, amit Barcsay halálán érzett.
Ez a kedvelt barátja igen gyászosan végezte életét. Tutajokat szállíttatott alá a Maroson, s amint egyikről a másikra át akart ugrani, a hullám hirtelen tovább taszította azt, s Barcsay a kettő között a vízbe hullott; amint azután ismét felmerült a vízből, a hullám ismét úgy csapta össze a két tutajt, hogy a felmerülő fejét összezúzta vele.
János úr vigasztalhatatlan volt e derék barátjának halála fölött.
- Szegény Jankó - mondá könnyezve -, mindig mondtam neki, hogy őrizkedjék a víztől. Lám, a víz pusztítá el utóbb is. Ha a borra bízta volna magát, most is élne. A bortól nem ért soha senkit ilyen fátum.
Nem is maradt azontúl egyéb jó barátja, csak a bor.
Az áldott bor volt egyedüli vigasztalója, ébresztője, mulatsága, enyhítője.
Fiatal katonatisztek kötekedtek vele, hogy a bor nem való huszárnak, csak bakancsosnak, mert lám bakator annak a neve.
- Igen bizony - felelt a búsuló hadastyán. - Mert a baka torán issza azt a huszár!
Ivott is annyit a derék férfiú, hogy ha minden a francia háborúban elesett baka torát meg akarta volna ülni sorban, még azon is túlment volna.
E bús mulatság végre nagyon megrongálta szemeit, amiket a rossz poéták a lélek ablakainak szoktak nevezni.
- Milyen csúnyaság, hogy két ablak miatt így elpusztul az egész épület! - zúgolódék az öreg úr ismerőseinek, s panaszkodott, hogy milyen csúnya város most ez a Bécs, napról napra sötétebb lesz.
Azok nem hagytak addig neki békét, míg el nem tuszkolták egy híres szemorvoshoz, aki megvizsgálta szemeit, rendelt mindenféle gyógyszert, mosdóvizet, tapaszt és labdacsokat.
De a minden pontok pontját elfeledte János úrnak lelkére kötni, s csak akkor jutott eszébe, mikor már ez eltávozott; azért utánaszaladt, s a lépcsőn lekiáltott rá:
- Mindenekfölött pedig, kapitány úr, bort nem szabad inni!
- Ugyan jó - súgá János úr kísérőjének -, hogy ezt nem hallottam.
Nem is fogadta meg.
Azt szokta mondani, hogy sokat látott már ő e rongyos világon, de mindaz, mit látott, és amit még azután láthatna, nem ér fel egy pohár borral.
Így azután mindig sötétebb lett előtte Bécs városa, a fényes paloták, az emberek arcai egyre sötétültek; a nap sem úgy ragyogott már előre, csak jókedve maradt fiatalon.
A vén Tanaszi is elköltözött már előre, szállást csinálni azon a nagy állomáson, s a másik siheder, kit ,,erre a kis időre" fogadott magának, haszontalan fickó volt. Mikor beteg volt az ura, halálos ágyán feküdt, mindenét ellopogatta lassan.
Az öreg katona még látott annyit, hogy ezt észrevegye; nem bánta, ha lopták, de azt restellte, ha szeme láttára teszik. Odainté hát magához a fickót, s mikor megkaphatta, odahúzta magához üstökénél fogva, s azt a jó tanácsot súgta a fülébe:
- Tanuld meg, gaz fiú, hogy addig ne lopd el a csizmám, míg benne van a lábam. Nem várhatsz már addig, míg meghalok?
Meg is halt nemsokára. Végóráján elmondhatá, hogy ,,élt".
Öröksége nem maradt, amin utódai civódjanak; de ha azt az örök jókedvet, mellyel a sors megajándékozá, szét lehetne osztani emberek között, abból ugyan gazdagon jutna sokunknak elég.









Jókai Mór: Életemből


A sok-ember
A jó öreg Megyeri utazott hajdanában arra fel Saarozs vármegyébe. Egy vendéglőben meg kellett szállnia, míg kocsisa etet. Míg ő ott szerény ebédkéjét elkölté, jön nagy ostordurrogással a vendéglő udvarára egy négylovas hintó, s nehány perc múlva betoppan a közös étterembe, mely a vendéglő egyetlen használható szobája volt, egy tekintélyes egyéniség, nagy posztóbundával a nyakában, nagy szőrbotosokkal a lábain, s prémes sipkával a fején, melynek a fültakarói álla alatt össze voltak kötve.
Olyan tekintetes úr, aki szereti, ha nagyságosnak hívják. Megyeri megült a szegletben, és végezte ebédjét, míg a tekintélyes jövevény mindenképpen azon törekedett, hogy magát észrevetesse vele.
Senki sem volt rajtok kívül a szobában, mégis elmondta háromszor is, hogy milyen nagy kár, hogy az én kedvezs baradom uram, a földesúr ő nagysaga nincs idhon, hogy ilyen embernek izs, mint én, ebe a csardaba kell meg szalni.
Kiejtésén félreismerhetlen volt a sarozs vármegyei akcentus, mely a hosszú magánhangzókat és a kettős betűket nem kedveli. Hogy így nem lehetett Megyeribe belekötni, kiment a szobából, megparancsolta a kocsisának, hogy tudja meg attól a másik kocsistól: ki az az idegen úr? Megértve, hogy színész, visszajött, s ugyanazon bundában, botosban és prémes sapkában leült nagy kegyesen Megyeri asztalához, s nagy mosolyogva megszólítá:
- Á, á, hat magacska theadrista a pesti theaterból. Az is csak jo. No, az jo. Nem mondom, hogy nem jo. Had maga Kassara megy? Én izs patronus vagyog a Kasaba. Atam én is két forintod theadrumra banko czedulaba. Hát maga csak theadrista? No, no, no.
Megyeri szerényen mondá, hogy bátorkodik igenis az lenni; hát ő viszont ki legyen szerencsés tisztelhetni a nagyságos úrban?
- Aj, aj! - mondá az, fejét megrázva, s kezeit visszadugva nagy téli kesztyűibe. - Én sog vagyom, nagyon sog vagyom.
És azzal egyre rázta a fejét, mintha maga sem hinné, hogy azt mind elő lehessen egy nap alatt számlálni, amicsoda sok ő.
S végre odaütött az asztalra, s kimondá azt, amit legelőkelőbbnek tartott címei között.
- Vagyog én tekintetezs Sarozs varmegye tabularis azezora.
Azzal fökelt helyéből, s kezeit összetéve háta mögött, egyet sétált végig a szobán, s engedte azalatt Megyerit bámulatában akárhová lenni.
Mikor visszaért hozzá, megint mondott neki valamit.
- Vagyog meg a dunántuli superintendentialis partikularis koadjutor kurator.
Azután megint sétált egyet, s visszajött.
- Meg több izs vagyog. Hat meg a meltosagozs Palfy Fidelis uradalom koordinatuzs fiskalizs! Hán! Ugye?
Megint járt egyet, megint visszajött.
- De meg mazs izs vagyog. Meg tekintetes Barzs varmegye azezor is vagyog, Vazs varmegye azezor izs vagyog! Hohó! Sog vagyog én.
A jámbor Megyeri semmivé lenni érzé magát ennyi sokasága előtt egy embernek.
Az pedig újra visszajött a botosokkal, a bundával, a fülére kötött sipkával, s számlálta a téli kesztyű ujjain.
- Ezs azutan a Kővago nagysagozs familia masze kurator vagyog. Ezs a szekesfejervari kaptalan plenipotentiarus vagyog. Vagyog Komarom varmegyebe compozezor, vagyog a Fajdy de Fajda, Kublanczi de Sztrecso, Lubovay de Libetbanya s mazs uri familiakkal osztalyos atyafisag... Ah, oh, nagyon sog vagyom én.
S azzal, mintha letett volna annak a lehetőségéről, hogy minőségeit hiánytalanul előszámlálhassa, elvándorolt ismét az ablakhoz, mely időközt használva Megyeri, felkelt az asztaltól, s igyekezett kiosontani a szobából.
De az ajtónyikorgásról észrevette a sok-férfiú, s mielőtt elszökhetett volna, visszafordult és rákiálta:
- Meg banyaszati inspektionalis komissionalis azezor izs vagyog!
Megyeri fizetett, és szaladt. Ennyi emberrel csakugyan nem lehetett elférni egy szűk szobában. Hisz ezzel egymagával tele van egy emeletes ház.
És mégis az ily nagy férfiak nevei enyésznek el a háladatlan világ előtt, akiknek teljes címe semmi levélborítékára fel nem fér: míg az olyan jött-ment embereket, mint holmi Megyeri, kik csak művészek voltak, még csak nem is honoratiorok, holtuk után is emlegetik a késő századok.









Jókai Mór: Életemből


Egyszerre naggyá lenni
Nekünk van nagyravágyásunk elég, talán több is, mint más nemzetnek.
Mi is szeretjük magunkat kiemelni, felküzdeni, csak soká ne tartson.
Egy akadémiai jutalomhirdetésre valaki egyszerre tizenkét színművet adott be. Nagyobb ajánlat végett azt jegyezte alájuk, hogy ezeket ő még tizenhét éves korában írta. Kölcsey azt mondta rá, hogy biz azokat írhatta tizenkét éves korában is. Mind a tizenkét dráma sem ért annyi tiszta papirost, amennyire le volt írva.
Nálunk a fiatal író legelőször is drámán kezdi működését. Ahelyett, hogy előbb tanulna nyelvtant, helyesírást, tanulna logice gondolkozni, költőileg eszmélni, azután tanulná ismerni a bel- és külföldi irodalmat, annak lángelméit és végre tanulná ismerni az életet és világot, magasságától mélységéig, az emberi szívet szenvedélyeivel, a sorsot vas következetességével; társadalmat és családi kört, néptörténetet és magányjellemet - ahelyett első fölléptével odaveti a kesztyűt Shakespeare-nek.
Minden évben találkozunk egy-egy ismeretlen nagysággal, ki valami örökmozdonyfélét talált fel, melyből azután végtére az sül ki, hogy éppen nem akar megmozdulni. Mennyivel rövidebb útja volna a dicsőségnek ennél, ha egy egyszerű fonógépen, vagy egy célirányos zsilipen törte volna a fejét.
Egy fiatalember, ki hajdan velem járt iskolába, s akkor sem tartozott a különös elmés emberek közé, egy időben nagy zajt ütött a világban azzal, hogy hír szerint külföldi udvaroknál roppant hasznot hajtó felfedezéseket tőn. Ezekért azután rendkívüli kitüntetésekben részesült, címeket és érdemrendeket kapott, uradalmakkal ajándékoztatott meg, fő-fő hivatalokba léptettetett elő; e dologról vagy egy esztendeig beszélt valamennyi hírlap; akkor kisült, hogy az egész lármából egy szó sem igaz; nem történt semmi felfedezés küludvarok javára, következőleg nem osztogattattak sem címek, sem rendjelek - hivatalok és uradalmak mind a túlgazdag fantázia körébe tartoznak. Az illető annyit csakugyan elért, hogy magát könnyűszerrel nevezetes emberré tette, mert e botrány miatt elítélték nehány esztendei fogságra.
Ha szorgalommal, ésszel fáradt volna azon, hogy hasznos polgára legyen a honnak, talán senki sem beszélt volna róla, így pedig egyszerre nagy ember lett.
Ah, a valódi nagyság elrejti magát, s nem keresi a világot!
Nyomtalanul tűnt el Kliegl, ki a betűszedő géppel új korszakot készített volna elő a tudományos világban, ki a vasutakat egy sínnel volt képes kiállítani; s ki elveszett, mert nem tudta árulni tudását.
Halhatatlan lesz a növényszappan-áruló, ki félhasábos hirdetményekkel kürtöli be a népek füleit, s keresve kell kutatni a víziszony kigyógyítóját, ki nagybecsű titkával, szegény földműves, múlik el valami félreeső faluban.
Összes munkáinak gyűjteményére nyit előfizetést az iskolából kilépő ifjú, bátor önbizalommal vallva meg, hogy a közönség általános óhajtása buzdítá ez elhatározásra; míg a lángelmű költő, ki nehány év előtt mint honának leghasznosabb polgára, a legnagyobb nyomorban halt meg Erdély egyik kis városában, soha egy szóval sem említé munkái lételét, mik évtizedeken át rejtve hevertek szekrénye aljában, miket csak holta után fedeztek fel barátai, hogy annál több okuk legyen a sajnálkozásra.
Hanem hiszen így tarka az élet!









Jókai Mór: Életemből


Oda fent és oda alant
(Kitépett lapok két színésznő naplójából)I.
Pest, 185...
...nem lehet tovább kiállani!... Az egész kétheti repertoir ismét úgy van elkészítve, hogy egy főszerepnél többet nem játszom benne: és az is egy bérletszünet és egy jutalomjáték közé esik... Ez kiszámítás! Oh, az emberek oly gonoszak itt a színház körül: minden jó szerepemet a nyárra fogják szorítani, amikor már nincs közönség; hogy így bizonyítsanak ellenem. Szerencsére vannak, kik e világos cselszövényeket keresztüllátják, s reménylem, hogy X. X. nem mulasztandja el az unalmas szebasztopoli háborútól annyi tért elszakasztani lapjában, mennyi egy üldözött művésznő közérdekeinek kivívására szükséges, s ez bizonyosan jobban érdeklendi az olvasóközönséget holmi háborúi tudósításoknál. Hadd tudja meg a világ, hogy nekünk is van háborúnk, nemcsak a tőröknek, s nemcsak Krímiában esnek el az emberek, hanem minálunk is: igaz ugyan, hogy itt megint felkelnek...
       
...ma valaki az előadásra virágokat küldött számomra; sejtem, hogy kicsoda? Midőn hazatértem szállásomra, egész departementom egy virágoskertté vált átalakítva... Milyen gyöngéd figyelem. A kellemes meglepetés szerzője szerényen eltitkolá magát: de énnekem sikerülni fog nevét kitudnom. Egy új ruhát ígértem szobaleányomnak, ha utánajár... Ah, ha gróf Z. volna!
       
...a virágárus megmondta szobaleányomnak a tegnapi virágküldő nevét: egy fiatal hivatalnok, ki egy negyedévi fizetését költötte el e virágokra... Minő vakmerőség! Nagyon rosszul látszik ismerni elveim szilárdságát...
       
...Ma háromszor is keresett az igazgató. Megmondtam szobaleányomnak, hogy csak akkor eresszék be, ha harmadszor keres. Haragszom rá. Ne is szóljon, tudom, hogy miért jön: mondám neki, azt kívánja, hogy azt a gyűlöletes szerepet eljátsszam. Nem fogom tenni. Tudom, hogy vannak a színháznak törvényei, de azt is tudom, hogy vannak nélkülözhetlen művészei, akiknek a kedveért kivételeket szokás tenni. Nem játszom, nem játszhatom azt a szerepet. Egy nőt, kit a színpadon megvetnek, kit kigúnyolnak. Soha. Inkább felbontom a szerződésemet; valahányszor rágondolok, megbetegszem bele, s betegen csak nem játszhatom. Adják másnak: én csak nem játszhatom oly nőt, akinek a darab végén már 16 esztendős fia van... Az igazgató kénytelen volt okaimat helyeselni. A szerepet visszavette, és bocsánatot kért...
       
...egészen magamon kívül hagytam el a mai előadást. Azt a gyűlöletes szerepet csakugyan másnak adták. Vetélytársnőm csupa dacból elfogadta. Természetesen az ő pártja jól működött: midőn kilépett, tapsokkal fogadták, s azután is minden szavát megéljenezték. Könnyű volt így, mert rosszul fogta fel a szerepet. Ő a kigúnyolt nőből egy szenvedő alakot csinált, hogy részvétet gerjesszen. Így könnyű a hatást vadászni. A közönség bele volt bolondulva ebbe a szerepbe. Oh, milyen értetlen nép ez a közönség! Azért is vissza fogom követelni ezt a szerepet. Majd megmutatom én, hogy kellett volna azt helyesen visszaadni...
       
...nem értem ezt a dolgot: ma egészen hatástalanul múlt el az előadás, pedig tudta a közönség, hogy azt a szerepet ma én játszom; alig kongott egy-két ember a színházban, s a karzat csaknem üres volt. Érdemes itt művésznőnek lenni! Azért fárad az ember egész életén keresztül, azért áldozza fel éjeit, nappalait, hogy azután tizenkét embernek játsszék! Oh! Inkább lennék Vámos-Pércsen, vagy Rác-Becsén primadonna, mint itt: ott legalább lelkesült közönség értené meg szavaimat, míg itt csak a kritikus a rendes színházjáró...
       
...látott az ember ily tengeri szörnyetegeket, mint ezek a színházi referensek! Még összehasonlításokat tesznek köztem és az elébbi szereplő között: az egyik lap oly orcátlan, hogy még jobbnak találja azt, mint engemet, s tanácsokat ad nekem! Énnekem! Kedvem volna ellenbírálatot írni reájok. De érdemesek-e? Nem minden ember kacagja-e, amit ők mondanak? Felfogadtam, hogy mától fogva több magyar lapot el nem olvasok soha...
       
...Ma tökéletes diadalmamat ültem. Soha ily tömött színházat nem láttam, mint mai jutalomjátékom alatt. Volt benn ötszázhuszonhat forint. Ezt még a játék alatt megkérdeztettem a pénzszedőtől. Kilépésemkor özönlött lábaimhoz a koszorú, a taps nem akart szűnni, valódi virágzápor volt taps-mennydörgéssel (milyen naiv gondolat, méltó volna, hogy ki legyen lapban nyomtatva, ha volna oly lap, mely méltó volna, hogy belenyomassék). Felvonás közben egy becses ajándékot is kaptam a nagyközönség részéről: megér kétszáz forintot. Most itthon vagyok ennyi diadal után, körülem virágok és koszorúk halmaza, fülemben még az elhangzott tapsok viharja cseng. És lelkem belül elsötétül, ha rágondolok, hogy hát mi ez mindössze is? Ez hát a művészet netovábbja nálunk? Egy ruháskosár koszorú és egy bagatelle, mely kétszáz forintot ér? Amellett rongyos százötven forint havi fizetés. Midőn egy Rachel jutalomjátéka van, a gyöngyfüzérek omlanak így lábaihoz, s ezreket érő gyémántokkal tisztelik őt meg hercegek és lordok, pedig százötvenezer frank fizetése van mellette, s két fogatot is tart. Olyan kedvem volna kihányni az ablakon mindezt a sok koszorút és a színpadi ruhákat és a szerepeket utána, és elmenni kapálni...
       
...ma végigolvastam valamennyi lapot: hogy hízelkednek, hogy iparkodnak hódolatukat kifejezni irántam. Szegények. Ha tudnák, hogy én sohasem szoktam őket olvasni...
       
...ma nagy vitám volt a rendezővel: ő azt állította, hogy a mai darabhoz XIV. Lajos korából való öltözet kell; de én bebizonyítottam neki, hogy ahhoz a renaissance korábóli viselet szükségeltetik, s már azt el is készítettem: természetesen nekem volt igazam...
       
...asztalomon tizenkét jegy hever, csupa megtisztelő meghívások ugyanazon napra, előkelő delnők táncestélyei, nyilvános vigalmak, hangversenyek, melyiket boldogítsam a sok közül? Kénytelen vagyok sorsot húzni: egy hangverseny, egy estély, egy táncvigalom egy napra elég lesz...
       
...nagybeteg vagyok. Ezer okom van rá. Az öltözőszobában kétszer rám nyitották az ajtót, bizonyosan keresztülhűltem. Meg is bosszantottak, későn húzták fel az előfüggönyt, midőn harmadszor kihívattam. A hangversenyen elfoglalták a helyemet, s az estélyen zöld ruhám kéknek tetszett. Mindjárt éreztem, hogy nagy bajom lesz. Kénytelen vagyok az ágyat őrzeni, s csak annyi erőm van, hogy ezt a naplót megírhatom. Az az egy vigasztalásom van mégis, hogy betegségem felforgatta a játékrendet, van nagy zavar: legalább most érezik, hogy mennyire nem lehetnek el nálam nélkül. Korán reggel kétségbeesve jött hozzám annak az eredeti darabnak az írója, amit holnapután kellene adni, s hüledezve rebegé, hogy csak reám várt a darabjával: elhalasztassa-e? Csak adassa, galambom, nálam nélkül, mert kijut az időből, a május rossz hónap, ne várjon rám. Az orvos itt volt. Komolyan aggódni látszik állapotom főlőtt. Kíváncsi voltam belepillantani a recipébe, melyet számomra írt, ,,aquae destillatae unc. duo sachari albi dr. sechs. rad. liquiritia sem. duo". Ez a rövidség engem nagyon aggódtat. Csak valami heroikus kúrát ne használna ellenemben. Az a sachari albi valami hirtelen hatású gyógyszer lehet. Pedig mondtam neki, hogy csak engedjen időt a betegségnek, de ezek a színházi orvosok mind olyanok: azt akarnák, hogy az ember mindjárt meggyógyuljon; más orvos annak örül, ha soká beteg az ember. Csak legalább négy napig ne engedne felkelni.









Jókai Mór: Életemből


II.
Rác-Becse.
...nem lehet tovább kiállani! ... mindennap játszom, mindennap új szerepet adnak, néha kettőt-hármat is, amikor csak egy szerepem van, akkor időközben súgnom kell. Micsoda előadások! Ha valaha Pesten megtudnák, nem hinnék el, hogy az egész társaságban csak egy férfi van, az igazgató, a többi mind némber, azokat öltöztetik fel férfiaknak, bajusszal, szakállal, s azok játsszák a hősöket és szerelmeseket. Az embernek a szeme ég ki ily művészet fölött. Ma a Szökött katonában én játszottam Gergely kovácsot, mert csak én tudok énekelni, kétszer elbuktam a hegyes csizmákban, amikhez nem vagyok szokva, s a közönség úgy röhögött. Gyakran felhangzik egy-egy kofa kritikája a játék alatt: ni, a szemtelenek!...
       
...ma a játék után egy részeg suhanc erőnek erejével be akart törni szállásomra, s hogy bezárkóztam előle, behajította az ablakot. Valami előkelő ember fiának kellett lenni, mert a bakterok nem merték elfogni. Egész éjjel nem mertem elalunni...
       
...A tegnapi garázda fiú anyja, megtudva kiállott aggodalmaimat, engesztelésül egy tál kocsonyát s egy kulacs bort küldött. Az Isten áldja meg érte. De régen ettem egy napra eleget. Megizentem neki, hogy a fiát ne bántsa miattam...
       
...az igazgatónk mind elkártyázta a társaság pénzét, háromszor is voltunk rajta, míg megkaphattuk, hogy adjon legalább annyit, amennyiből kenyeret vehessünk. Azt mondta, hogy ha békét nem hagyunk neki, elkártyázza még a ruhatárt is, s akkor igazán éhen halhatunk. Nincs más mód, mint újra játszani...
       
... meguntak már itt bennünket, s az volna jó, hogy ha egyszer kivernének, de sőt inkább nem eresztenek: mindenikünk odáig van adóssággal a városban, lehetetlen tovább mennünk, ha pedig itt maradunk, lehetetlen el nem vesznünk; ami darabjaink vannak, azokat már mind ismeri a közönség, s kétszer egy darabba nem jő. Mi azután elővesszük a régieket, új címeket adunk nekik, a személyek neveit elforgatjuk; így hozzuk színre. A közönség azután fütyöl és rothadt almával hajigál, mikor látja, hogy rászedtük. Milyen boldogság az emberre nézve, hogy ha nem tudja magát szégyenleni...
       
...ma nagyon rakoncátlan nép volt a színházban, vidékről jöttek disznóhajcsárok, igaz, hogy ezüst húszasokkal fizettek, de az is igaz, hogy felét azoknak eldugta az igazgató, mire hozzájutottunk. Don Caesárt kellett volna előadnunk, de nem engedték végigjátszani, nagyon unalmas volt nekik, felkiabáltak, hogy énekeljünk valamit, azután énekeltünk nekik magyar és rác népdalokat, egy öreg rác, látva, hogy nincs basszista köztünk, kisegített bennünket, és közénk énekelt, a többi meg ütötte bottal a taktust a pajta oldalán, azután bort hozattak, és itattak bennünket, utoljára kidobtak mindnyájunkat az ajtón...
       
...Ismét férfit kellett játszanom, a pajkos közönség csak azért tízszer egymás után előhítt, hogy zavaromban gyönyörködjék. Utoljára sírva fakadtam. Még most is sírok! Oh! Inkább lennék Pesten az utolsó kardalnokné, ott legalább, ha magamat megbecsültem, megbecsülne más is...
       
...Egy újság akadt a kezembe, hogy megdöbbentem, midőn a vidéki rovat alatt Rác-Becse nevét láttam ragyogni. Jaj nekünk, ha ez bennünket megemlít. Szívdobogva olvastam végig. Hála Istennek, csupa kukorica- és repcéről volt szó, minket meg sem említ benne. Milyen jó ember ez a becsei levelező, hogy elmellőzött bennünket, az Isten áldja meg érte...
       
...ma lett volna jutalomjátékom, erre számítottam, hogy majd ebből kifizetem minden adósságomat, s továbbmegyek innen, tán ruháimat is kiválthatom. Szerencsétlenségemre valami városi előkelő úrnak nevenapja volt ma, a közönség odacsődült, s a színház üresen maradt. Ennek a reménységemnek is vége. Az igazgató deficit fejében lehúzott tőlem két forintot. A jövő héten házról házra kell orcátlankodnom, ha azt nem akarom, hogy éhen haljak. Bárcsak a kukoricafosztás s a disznótorok ideje itt volna.
       
...Szállásomból régen kivertek volna, mert nem bírom fizetni, ha gazdasszonyom, egy vén rác kufárné, el nem hinné, amit mindennap mesélek neki, hogy az én apám egy gazdag földesúr, aki majd eljön értem, s kivált innen, és azokat, akik velem jót tettek, megjutalmazza. Mindennap új hazugságot kell kigondolnom számára. Oh! Hogy irigylem ezt a napszámosnőt, aki itt a kertben dolgozik naponként tíz garasért, hogy szeretnék vele egy este összebeszélni, darócot kötni fejemre, és elmenni kapálni...
       
...utolsó darab öltönyemet ma adtam zálogba, estére nem tudom, hogy kitől kérjek kölcsön egy tarka viganót, amiben eljátsszam Erzsébet királynét. Akik itt elmentek az ablakom alatt, el nem tudják gondolni, megbolondultam-e, hogy olyan nagyokat kacagok magamban?...
       
...Sokáig tartottam magamat, most egyszerre odalett minden erőm. Tudtam, hogy amint egyszer lefekszem, többet azután fel nem kelek. Háziasszonyom egy pohár paprikás pálinkával akart meggyógyítani, mondtam neki, hogy nincs nekem arra már szükségem. Ma reggel aztán rajtam rontott, hogy ő nem engedi meg, hogy itt haljak meg nála, hanem menjek máshova. Igaza is van, nem elég, hogy tartott, hanem még el is temettessen, jó lesz, ha kitaszít a sövény alá, úgyis mindegy a meghalás, akár itt, akár ott. Úgy szomjazom már reggel óta, s nincs, aki egy ital vizet adjon. Az ajtón keresztül látom a korsót a hideg vízzel, de nincs erőm odáig menni. Érzem, hogy ha egy nagyot ihatnám belőle, attól rögtön meg tudnék halni. Olyan nehéz minden tagom. Kinek írom e kuszált sorokat? Bárcsak olvasná valaki, aki arra az útra akar indulni, aminek végén én vagyok. Szemeim le-lecsukódnak. Én Istenem. Ha elalszom, ne ébressz föl engem többet...









Jókai Mór: Életemből


Egy titkos drámaíró kínszenvedései 
(Siralmas történet egy levélben)
Uram!
Háromszor kerestem az urat a lakásán, mindig azt mondták, hogy nincsen odahaza, többször nem mászok fel azon a hetvenöt lépcsőn, hanem itt hagyom ezt a levelet, olvassa el.
Én magam megyek haza holnap borjúkat nevelni.
Nevemre bizonyosan fog ön emlékezni. Én vagyok az a Kis Endymion Száldobágyról, aki egykor a Divatlapban X betű alatt, a Honderűben pedig a bakkecske jegy alatt azokat a közelismerést kivívott levelezéseket és báli tudósításokat írtam. Akkor nagyon jártak utána, hogy megtudják, ki vagyok? Most bevallom. Úgysem veszek több tollat a kezembe! Még fogpiszkáló formában sem...
...Van annak nyolc esztendeje, hogy legelőször feljöttem Pestre. Hoztam magammal egy nagyszerű munkát. Egy szekérderékre menő hőskölteményt hexa- és pentaméterekben, ez volt a címe, hogy ,,Egy század"! Csak száz esztendőcske volt benne feldolgozva a magyar históriából. Kútforrásaim voltak: Fessler, a Hármas kis tükör és a mágusok története. Kilenc esztendeig dolgoztam rajta. Ennyi időt, úgy hiszem, elég kockáztatni a halhatatlanságért. Valóságos hazárdjáték.
Pestre felérvén, amint kiléptem a Vörös Ökörből, első dolgom volt szellemi áldozatomat, mielőtt azt a múzsák oltárára letenném, az irodalmi táltosok egyikének bemutatni. Nem azért, hogy megbírálja, hanem azért, hogy rekommendálja el valami kiadónak. Kikerestem a legszelídebbet, a legjámborabbat, ahhoz vittem el. Először megőrült, azt gondolta, laptölteléket hozok. Jó is volna. Eltartott volna neki három esztendeig szakadatlanul. Magasabb céljaim voltak. Megismertetém velök. Megígérte, hogy két nap alatt elolvassa művemet.
Már az nagy szeget ütött a fejembe. Ha azt mondta volna, hogy jöjjek vissza a jövő pesti vásárkor, vagy egy év múlva, vagy egy olimpiád után, nem zavart volna meg; de két nap alatt el akarni olvasni azt, amit én kilenc esztendő alatt írtam, mégis keserű megbántás.
Két nehéz nap múlva megjelenek nála. Összeszedtem minden szerénységemet, hogy elbírjam viselni mindazon magasztalást, amivel személyem el fog halmoztatni, úgy léptem hozzá.
A táltos karszékében ült, s nem kevés meglepetésemre szolgált, hogy asztalán kiterített munkám fölött oly nyugodt lélekkel pipázik, mintha hőseimnek valami szükségök volna a felfüstöltetésre, s nemcsak hogy nyakamba nem borul, de még meg sem illetődik, ahogy meglát.
Azt hittem, hogy nem ismert rám. Tán rövidet lát?
- Én vagyok Kis Endymion.
- Tudom - felelt egykedvűen az egyfejű sárkány, s azzal pipáját kiverte a szegletbe. - Önnek a munkáját áttekintettem.
Én jónak láttam fülig elpirulni.
- A versek nem érnek benne semmit.
Ha látott valaki maga mellett mennykövet leütni, az képzelheti, hogy mit éreztem e pillanatban! Hiszen egyéb sincs benne, mint vers! Arcom kérdezni látszott a statariális ítélet indokait.
- Először azért, mert nemcsak öt- és hatlábúak vannak köztük, hanem pláne tarantulák és emlős állatok, nyolc és négy lábakon járók.
- Hiszen, ha csak az a baj - felelém -, segíthetek rajta, amelyiknek sok van, amputálom, amelyiké kevés, mankót kap.
- Másodszor - folytatá gyilkos hidegséggel a Minotaurus -, mértéknek híre sincs benne, a versek döcögnek, mint a fakó szekér a fagyon, az ember nyelve benne reked a kátyúban, forspontot kell az olvasónak maga elé fogatni, hogy keresztülvontathassa magát rajta.
De már ez veszett állapot. Hát én már most mitévő legyek? A Dunába ugorjam?
- Azzal ugyan ne boldogítsa az újdondászokat, hanem tudja mit? A hősköltemények úgyis kimentek már a divatból, dolgozza át ön e költeményt regénynek, úgy hamarább elcsúszik a sok között.
- Újra kilenc esztendő! - sóhajték fennhangon.
- Sohase kell arra annyi idő. Írassa ön le újra a sorokat egymás után, senki sem fog rájok ismerni, hogy valaha versek voltak. A kész liktáriumot szeldelje fel szakaszokra, adjon a szakaszoknak mottókat Bulwerból, Dumasból, Homérból, Békásiból s egyéb nevezetes külföldi írókból, s nevezze regénynek.
A tanács megtetszett. Megígértem, hogy szót fogadok, s azzal takarodtam. Amint behúztam az ajtót, jól hallottam, hogy lármázott odabenn az a kannibál az inasára, hogy máskor be ne eresszen senkit ennyi papirossal a hóna alatt.
Két hónap alatt újra volt írva az ,,Egy század", s jött velem a legelső könyvnyomtatóhoz, akinek a firmáját megpillantottam az utcán.
Belépek hozzá, mutatom neki a nyalábot, s mondom, hogy én vagyok az a Kis Endymion, aki mindezt kilenc esztendő alatt összeírta, volna-e kedve kinyomtatni?
Az ember nagyon galant lett e szóra, kért, hogy hagyjam ott délutánig, addig majd átnézi.
Szinte elsüllyedtem. Ez pláne délutánig akarja az egészet átnézni!
No, de csak azt akarta belőle megtudni, hogy hány ívet ad ki nyomtatásban? A szerződvényt ahhoz alkalmazandó.
Tehát a munka belbecséről nem is kételkedett, miután nevemet hallá, s engemet reményemen felül talált azon nyilatkozata, hogy rögtön szerződést köt velem.
Generózus akartam lenni. Elmondám, hogy én alkudni nem szándékozom, aminő díjt szaband, beleegyezem, munkámat nem akarom túlbecsülni. Mire a szellemi petrefaktor még nyájasabb képet mutatott, s biztosított, hogy meg leszek vele elégedve.
Aznap nem ebédeltem örömömben.
Pontban, amint a három órát ütötte az invalidus kaszárnyán, ott voltam a betűk feldmarsalánál, a legelégültebb, legvidámabb képet tolva be hozzá. Kezeit dörzsölve lépett elém a derék férfiú, megkínált egy szivarral, s előmutatta a már elkészített szerződvényt.
Alig mertem belepillantani.
Tán jó volna látatlanba aláírni? - gondolám magamban.
- Méltóztassék elolvasni - szólt azonban Gutenberg pereputyja -, ha tán valami kimaradt volna belőle.
Olvasni kezdém.
A munka 80 ívet teendett ki. Híztam.
Az ívenkénti díj 22 forint 45 krajcárra volt szabva pengő pénzben.
A világ keringett velem.
Ily jutalmaztatást legmerészebb képzeletemben sem ígértem magamnak. Össze akartam számítani magamban, mennyire megy az 80 ívvel sokszorozva? A világért sem tudtam kihozni. Annyit bizonyosan sejtettem, hogy az igen nagy somma lesz.
Tovább olvastam, ha vajon nem találok-e még valami új meglepetést számomra? Igenis találtam. Azt a 22 frt 45 krt. p. pénzben minden ívtől nem a könyvárus volt nekem fizetendő, hanem én őneki, amiért munkámat kinyomatja.
Én láttam Levassort, de nem látott Levassor engem: arcomnak annyira el kelle változni e váratlan felfedezés alatt, hogy a könyvnyomtató azt kérdezte egyik faktorától, hogy hová lett az az úr, aki az elébb itt állt?
Ha látott ön már valakit, aki szilvórium helyett faolajat ivott, s ezt titkolni akarja, akkor lehet önnek valami fogalma arról, hogy milyen képekkel álltam én ott?
Szerencsémre teremtő géniuszom kisegített a zavarból.
- Valamit akarok javítani munkámon - hebegém -, mielőtt sajtó alá bocsátanám, egy kicsinyt hazaviszem, majd azután megint visszahozom.
- Amint tetszik - mondá a főtipográfus, s elbocsátott színe elől.
Aznap nem vacsoráltam búbánatomban.
Az éjszaka nekem jó gondolatokat szokott hozni. Úgy lőn. Reggelre kialudtam a kudarcot, s amint megvirradt, újult erővel indulék neki, szülöttének szellemem keresztapát találandó.
Sok járás-kelés után elcsíptem vele egy könyvárust. Megemeltetém vele munkámat, s kérdeztem, hogy mit ád érte?
Ő meg azt kérdezte tőlem, hogy ,,van-e politikai tendenciája?"
- Nincs, egy csepp sincs - biztosítám megnyugtató hangon. - Csupa költészet, romantika és klasszicitás az egész.
- Úgy sajnálom - felele ő fancsali ábrázattal. - Mai világban semminek sincs kelete, csak a politikának. A regényeket tavaly még vették, az idén már nem. Miért nem hozta ön akkor?
Ez az ember az ablakon dobja ki szerencséjét, gondolám magamban, s anélkül, hogy egy szót vesztegetnék tovább, köpenyeg alá fogtam regényemet, s mentem egy másik könyvárus boltjába, ott nyomtam azt is. El akart osonni a hátulsó ajtón, de megkaptam a kaputja szárnyát, be kellett várnia a rohamot.
- Mit ád az úr ennyi halhatatlanságért?
- Van-e benne politika, kérem? - firtatá a jó ember.
- Amennyi csak kell! - állítám tele torokkal. - Politika, diplomatika, taktika, strategika, heraldika...
- Engedelmet kérek! - kiáltá közbe szabódó képpel a szellemi négerkereskedő. - Úgy nem merek belefogni, mai világban nagyon kétséges vállalatpolitikumokat kiadni, inkább, ha belletrisztikum lett volna, örömestebb vállalkozandottam.
Dühös valék! Kalap nélkül futottam ki az utcára, s avizáltam magamba az ördögöket, hogy mért nem jöttem elébb ide, s később amoda? Denique már megvolt, s én kereshettem, hogy melyik lámpásra akasszam fel magamat?
Ekkor csillagzatom és unalmam elvezetett a színházba, ott a Londoni koldusokat adják, s bennem e körülmény azon gondolatot szüli, hogy ha ezt a drámát lehetett regényből csinálni, miért ne lehetne az én regényemet is szomorújátékká önteni?
Úgy lőn. Hazamentem. Bevásároltam egy hétre való eleséget és világítót, s addig ki sem jöttem a szobából, míg regényemet felvonásokká és jelenésekké nem gyúrtam. Dolgoztam, mint egy igavonó állat. Ha az ánspániger lovak tudnák azt, mit dolgoztam én? Hogy esnének térdre, és adnának hálát, hogy ők csak szekérbe vannak fogva, nem a dicsőség talyigájába.
Drámám nagyszerű volt! Szeretném is azt az embert látni, aki nyolcvaníves regényből tudna kisszerűt csinálni.
Volt benne szomorú is, víg is. Három külön esemény ment benne végig, nem számlálva az epizódokat, haltak benne rakásra az emberek, mégis maradt elég. Az első felvonásban annyian születtek, hogy mire a harmadik felvonásban az első generáció kihalt, az utódok folytathatták tovább a negyediket és ötödiket.
Mikor beadtam drámámat a bíráló választmánynak, oly szenzációt költöttem csupa külső kinézése által, hogy két tag rögtön leköszönt, nem érezve magában elég kompetenciát annak megbírálására. A megmaradottak pedig azt kérték ki maguknak, hogy otthon olvassák el. Valának ők szám szerint hárman.
Kettő csakugyan előbb-utóbb elolvasá; mint reszketve tudám meg, az egyik elfogadta, a másik nem.
A harmadiktól függött életem vagy halálom.
Hallja az úr, az a harmadik egy inkarnátus szellemfaló Poliphemus, aki minden reggelire egy fiatal poétát eszik meg, s szellemvért iszik bor helyett!!!
Hallott valaha a világ ily égrekiáltó istentelenséget!?
Amint megkapja munkámat átolvasás végett, elmegy hazulról, senkinek sem mondja, hová? Két hónapig elvan Szegeden, onnan belódul Erdélybe, ott elcsavarog fél esztendőt, onnan bebujtorogja fél Magyarországot, Gömörből lekerül Somogyba, Somogyból felkerül Biharba, s úgy jön csak haza tizenöt egész hónap múlva, mialatt engem a kétségbeesés gutái kerülgetnek, nem tudva, hogy hová tette a munkámat?
Amint megsejtém, hogy itthon van, rajtarontok, megállok előtte, mint egy sírból fölkelt lélek, s kérdezem tőle túlvilági hangon:
- Hova tette ön a munkámat?
- Micsoda munkáját? - kérdi tőlem szörnyű hideg képpel.
Mintha volna nekem több munkám ennél? - Drámámat: az ,,Egy századot"!
- Bizony nem tudom azt - viszonzá a szellemi ragadozó állat kegyetlen ábrázattal. - Tavaly hurcolkodáskor meghagytam az inasomnak, hogy minden fölösleges iratomat égesse el, meglehet, hogy az is közötte volt.
És ezt csak olyan hangon mondta, mintha egy eltévedt malacról van szó.
- Azonban megálljon, utánanézetek, talán megmaradt - s inasát behíva felszólítá, hogy ha maradtak valahol írások, hozza elő.
- Maradtak - viszonza az inas. - Maradt egy nyirkos nyaláb piros bőrbe kötve, amit nem lehetett megégetni a belső nedvesség miatt.
- Az az enyim! - kiálték fel magamon kívül, s összevissza csókoltam az inast. - Megyek érte magam!
- Megálljon a tens úr, majd én előhúzom! - S képzelje most az úr, az én drámámat egy szénvonóval kelle előcibálni a sütőkemencéből!
Ki akartam az embert hívni párbajra, de eszembe jutott, hogy ő a harmadik bíráló, s ehelyett igen alázatosan megkértem, hogy olvassa el már egyszer azt a munkát.
Megígérte, és ígéretét kénytelen volt beváltani, mert azalatt mindennap a nyakára jártam, engem látott meg, mikor fölébredt, énbelém ütötte az orrát, mikor szobájából kilépett, én kívántam kedves egészségére az ebédet, mikor a kanalát letette, még álmában is velem kellett neki vesződnie, elolvasta a munkámat, hogy hazajáró lelkétől megszabaduljon.
Végre tehát egy napon a választmányi jegyző kézbesíté munkámat, melynek táblájára ez vala írva:
,,Némi módosítások mellett elfogadtatik."
Idvezültem! E percben én voltam a legboldogabb ember az egész kontinensen.
S mik legyenek ama némi módosítások? - kérdezém boldogságom hírnökétől.
- Azt **y úr fogja önnek elmondani.
Ugyanazon irodalmi Dsingiszkán, aki tizenöt hónapig tartotta a kemencében a darabomat. No, de megbocsátám neki, mert elfogadására szavazott, s siettem hozzá a ,,némi módosításokat" megérteni.
Csekélység volt az egész.
Csak az egyik férfi szerelmesből kellett asszonyt csinálnom, s két testvért úgy módosítanom, hogy utoljára férj és feleség válhasson belőlük, a harmadik felvonást az első és a második közé illesztenem, az ötödiket végképpen elhagynom, ehelyett az elejére egy előjátékot készítenem.
Továbbá egy gazembert kelle becsületes emberré javítanom, egy boszorkány ártatlanságát kiderítenem, egy megholt anyát új életre hoznom, a monológokból dialógokat csinálnom, az előforduló gyilkosságokat még nagyobb gyilkossággal motiválnom. A fő intrikussal a primadonnának össze kellett házasodni, az első szerelmesnek pedig ahelyett, hogy megházasodik, meg kellett őrülni, s úgy mondani el azt, amit én különben mint okos embernek adtam a szájába.
Uram! Ez gyilkos munka volt. Inkább három új darabot írtam volna. No, de elkészítém ezt is. Megviselt csúnyául, mondhatom. Azt hívém, hogy most már tehát átestem a nagyján, most már célnál vagyunk.
Tehát semmi sincsen hátra, mint a szerepeket kiosztani, és azután betanulni, és előadni a darabot.
A kiosztás felségesen sikerült, minden személynek első szerepe jutott, az utolsó dárdahordozónak sem maradt kisebb szerepe négy árkusnál. Még így sem voltak elegen. Az orkesztrumban az egyik brúgós meg az egyik klarinétos tud magyarul, azokat is a játszó személyzet közé kívántam iktattatni, sőt az egyik kortinahúzónak is, hogy ne heverjen hiába, juttattam egy monológot, amit a zsinórpadláson kellett elszavalnia láthatlan szellem képében.
Ez a nagyszerűség volt megölő betűm. Hallja csak tovább, uram. Várok egy hétig, egy hónapig, ezalatt ki-ki megtanulhatta már a szerepét, akkor kérdeztem, hogy mikor adják már a darabomat?
- Most nem lehet - lőn a válasz -, mert az első hős elutazott vendégszerepekre: nem jön meg hat hétig.
Kegyetlen fátum.
Elmúlik a hat hét. Ott lestem az első hőst a gyorskocsinál, megragadtam a bundagallérját, vittem egyenesen a színházhoz: - Itt van, uraim. Elfogtam, kezeim között van! Mikor adjuk a darabomat?
- Hja, biz azt megint nem adhatjuk hat hétig, mert az első szerelmesnő szabadsággal fürdeni ment Füredre.
- Oh, bárcsak kiszáradna az egész Balaton. Hogy ne fürödhetne benne, jönne vissza! - A Hölgyfutárból egy héttel előbb megtudtam, hogy már jön vissza.
- Rajta, rajta, uraim. Siessünk! Mindjárt itt lesz. Adjuk azt a darabot!
- Megint lehetetlen, mert az első hősné szabadsággal a zöldbe utazott.
- Zöldebb leszek én a levelibékánál, csak jöjjön vissza, és adjuk azt a darabot!
Denique nem lehet rajta változtatni.
Uram! Ez így ment tíz hónapig: hol az előjáték, hol az utójáték személyei voltak utazóban, egyik berekedt, másik megbetegedett, minden elutazó művész után én sírtam el az elválás keserveit, minden beteg művésznőért én imádkoztam legbuzgóbban.
Végre, úgy november táján, együtt voltak valamennyien: ott nyomtam őket. Meg ne mozduljon, akinek az élete kedves! Innen ugyan ki nem szabadul addig senki, amíg a darabomat elő nem adjuk.
Megijedtek tőlem. Látták, hogy nem tréfálok, kitűzték a darabomat valamelyik péntekre. Azt mondták, hogy az drámai nap. Legalább tehát megállapodtunk egyszer.
Van a színháznál egy jó öreg úr, aki rendesen igen szívesen bánik a fiatal drámaírókkal; az karon fogott, és szép nyájasan megszólíta.
- Ugyan, édes Kis Endymion úr, nem találja kegyed, hogy ez a dráma egy kicsinyt - hosszaska?
- De tudom. Az az egyik érdeme.
- Nem gondolja kegyed, hogy jó lenne egy kissé megrövidíteni?
- Hogyan megrövidíteni? Nem értem.
- Lehetne például egyes jeleneteket kihagyni belőle.
- Egyes jeleneteket! De uram, nem azért vannak azok megírva, hogy ki legyenek hagyva. Semmit, semmit sem engedek, egy árva betűt sem.
- Így mégis igen hosszú lesz. Eltart holnap reggelig.
- Hadd tartson. Ha sok a közönségnek, fizessen dupla beléptidíjt, ha sok egy napra, adják két nap, de ki nem hagyok belőle semmit!
Komolyan megharagudtam. Ezek az urak bizonyosan restellik a tanulást, azért akarnak rábeszélni, hogy egész jeleneteket hagyjak ki darabomból, miért ne egész felvonásokat?
Másnap olvasópróba volt. Felmentem. Ott voltam.
Én abban a képzeletben éltem, hogy a próbán minden ember úgy fogja a szerepét szavalni, ahogy én szoktam azt, mikor mások előtt felolvasom, s nagy meglepetésemre szolgált, hogy amint a szereplők körül ültek az olvasóteremben, nem is színpadon, egyszer csak azt mondták: csendesség! S azzal csak kezébe vette minden ember a szerepét, s elkezdett olyan lassan beszélgetni belőle, mintha abban valami titok volna írva.
- Nem hallom! Semmit se hallok. Ahá! Ott egy asszonyság most kezd beszélni; odatartom a fülemet: ,,Tegnap a szakácsné mind összeégette a lúdmájat." Ez nem az én drámám. Amott látok most egy ihletett arcot, keblére tapint, hallgatom: hogy szaval? ,,Uccu teringette, otthon feledtem a szobakulcsot!" Ez sem az én drámám! Az első hős és a főintrikus a szerepekkel kezeikben erősen gesztikulálnak, ott foly az én dialógom. Az ám. Arról beszéltek, hogy honnan lehet legjobban meglátni a napfogyatkozást: a Svábhegyről-e, vagy a Rákosról?
Ki játssza hát itt az én darabomat?!
Ráakadtam végre a gombolyag szálára. Árpád beszélt. Belenézek a szerepébe, hogy fordíthat olyan sebesen? S látok benne keresztül-kasul a sorokon végig mindenféle húzásokat.
- Nini, uram! Mik ezek az izék itten?
- Ezek? Ezek itt, ni? Ezek - meghúzások.
- Meghúzások, meghúzások! Tudom, hogy meghúzások; de hát mire valók ezek a meghúzások?
- Ezek a súgóért vannak, hogy ott ne súgjon. Most még kevesebbet tudtam, mint azelőtt.
Nézem a többi szerepeket, azok is tele vannak ilyen ,,meghúzásokkal".
Kínos sejtelmektől gyötörve félrehúzom Árpád személyesítőjét, s kérdezem tőle:
- Talán bizony, amik itt ki vannak húzva, azokat a színpadon el sem akarják mondani?
- Csendesen, uram - súgá ő fülembe -, megmondom önnek a dolog titkát, de ne közölje senkivel; mert mindkettőnket bajba keverhet. Ezek a cenzúra miatt vannak kihúzva; ha ezek benne maradnának, önnek a darabja nem lenne megengedve... Csitt... Hallgatás...
Le voltam ütve, mint egy tulok. Látnom kellett, mint ontattak halomra legszebb frázisaim: a költészet virágai kaszával vágattak rendre! Tíz sor közül megöletett kilenc; kérdésre nem jött felelet; a hét vezér közül egy, akinek Árpád trónfoglaló beszédére háromíves válaszfeliratot kellett elmondani, az egészből annyit hagyott meg, hogy ,,ühüm", s a primadonna legszebb monológja azon kezdődött, hogy ,,egyébiránt" s végződött e szóval ,,pedig".
Így azután könnyű volt a próbának reggeli nyolc órától délutáni egyig bevégződni.
Meg vagyok ölve; szét vagyok tépve; sütve, főzve, tráncsírozva! De azért nem tesz semmit; Sybilla könyveiből is elveszett hat, a megmaradt három még is furorét csinált. Megálljatok, drámaírók!
Hogy a színháznál el akarnak nyomni, azt igen természetesnek találtam. A színész mind drámát ír, a színésznő mind drámát fordít, tehát irigykednek rám; de a közönség majd annál nagyobb elégtételt fog szolgáltatni.
Ragadni fogják a zártszékeket, páholyokat; egy páholyt előre le is foglaltam magamnak. Az utcaszegleteken csoportosulni fog a nép, hogy a színlapot olvashassa; a karzattól le a páholyig mindenki magánkívül lesz ragadtatva. Ki fognak híni nyílt jelenet közben; minden felvonás után hatszor. Én elbúvok a páholy odvában, és nem akarok kimenni. Azonban mégis fehér kesztyűt és fénymáztopánt tartok kéznél. Mikor már a színházat összedöntéssel fenyegeti a népkegy, az ügyelők rohannak fel hozzám, hogy menjek le, mutassam meg magamat. Az ügyelőknek nem megyek. Ekkor rohan a titkár, s kér mindenre, ami szent, hogy jelenjek meg a színpadon. Én annak is ellenállok. Végre jön az igazgató maga, s felszólít a kaszinópáholy nevében, hogy jelenjek meg. No, már erre nem lehet többé tagadó választ adni. Leengedem magamat hurcoltatni; kilökettetem a színpadra. A koszorúeső lesújt lábaimról, hölgyek leragadják kebleikről a bokrétákat, s úgy hajigálják reám. Magam sem tudom, hogy fogom átélni ezt a percet megőrülés nélkül?
Csak egy nap volt még hátra. A lapok már hirdették előre darabomat. Egész nap az utcán csatangoltam. Azt hittem, minden ember azért néz rám, mert ismer. Azt hittem, hogy elöl-hátul mutogatnak rám, a hölgyek kihajolnak hintaikból, a kávéházakból kiszaladnak az utcára, és mondogatják egymásnak:
- Itt megy az, akinek a darabját adják holnap a színházban.
- Miféle darabot?
- Az Egy századot!
- Hah, az Egy századot!
Ki ne hallotta volna hírét az Egy századnak?
Késő estig lótottam-futottam az utcán, mint egy eszeveszett.
Egy pillanatra eszembe jutott az is, hogy mit fogok kapni darabomból? Ejh! Aljas haszonvágy ne fertőztesse tiszta ábrándjaimat. Az összeg mindenesetre nagy lesz: feléből alapítványt csinálok fiatal drámaírók felsegélésére, másik feléből jutalmakat tűzök ki derék csizmadiamesterek számára, kik évenként tartoznak egy-egy ifjú drámaszerzőt annyi csizmával ellátni, amennyit az a darabja után való lótás-futás elszaggathat. A többit jó barátokkal elköltjük.
Estefelé úgy vettem észre, hogy el vagyok fáradva, és megéheztem. Egész nap az izgatottság, a lelkesülés nem engedte e prózai eszméket észrevennem.
Betértem egy vendéglőbe, s ott egy szögletben letelepedtem. Hozattam magamnak valamit enni és inni. Mit? Azt maig sem tudom; ez nem is tartozik ránk, csak a pincérre.
A szomszéd asztalnál egy csoport fiatalember ült; vacsora vége felé lehettek már, és nagyon jó kedvük volt, valami mulatságos tárgyról beszéltek, és fölségesen kacagtak rajta.
Hallgattam is én arra, amit ők beszélnek; volt is nekem arra gondom! Hanem egyszerre mégis megüté a füleimet ez a kérdés:
- De hát honnan ismeritek ti ezt a darabot, amit holnap adnak? - Ezt egy doktorképű ember kérdezte.
- Én egyik hét vezértől hallottam róla beszéltetni, aki játszik benne - felelt egy vörös orrú ifjú, aki körül volt rakva félmeszelyes batteriákkal.
- Én meg a próbán voltam benn az orkesztrumban - mondá egy szokatlanul borzas ifjú.
- Én meg a kéziratot olvastam a leírónál - mondá egy harmadik, kinek olyan barátságosan állt a haja, mint a babukának. Ohó! Ezek az én darabomról beszélnek.
- Hát igazán olyan pompás mulatság lesz ez holnap? - kérdé a legfeljül tisztelt egyéniség.
- Fölséges, barátom. El ne maradj belőle, mert olyan ,,századot" egy ezredév alatt sem szippanthatsz.
- Minden ősöd és ivadékod nem kacagott és fog kacagni annyit, mint te holnap estétől reggelig.
- Csak nem tart el addig?
- De köszönd meg, ha akkorra el tudják igazítani, hogy ki kinek a fia? Annyi elveszett, és megkerült gyerek jön össze benne, hogy utoljára maguk a tisztes anyák sincsenek biztosítva felőle, hogy nem ők a fiaiknak a leányai.
- Ez mind semmi, hanem a nyelv remek - szólt a babukafejű -, ihol, feljegyeztem belőle egy frázist - s előhúzott egy kis papirosszeletet zsebéből, és olvasá: - Takard el vén fogatlan idő rongyos kötényeddel jövendő lábaidnak piszkos sarujait, hogy az emberiség törpe gyászai ne számlálhassák meg rajta azon sárfoltokat, miket idegen nemzetek vérével kevert honi földnek iszaptengere fecskende reájok.
Tányérrengető hahota fogadta e gyöngyét darabomnak.
- Van-e több is ilyen? - kérdé egy laikus, olyan nagyon kacagva, hogy a torkában meg lehetett látni, mit eszik.
- Így megy végtől végig! - biztosítá az elébbi.
- Annál gyönyörűbbek az egyes jelenetek - szólt bele a piros orrú Minosz -, mikor Árpád apánk úgy üti főbe Szvatoplukot a tajtékpipájával, hogy rögtön szörnyet hal bele.
- De ez még nem elég költői igazságtétel Szvatoplukra nézve - toldá a másik. - Ármány valamivel megpiszkálja a fülét, mire magához tér, s övét leoldva annál fogva felakasztja magát az Ullman páholy melletti csillárra.
Mennydörgő kacaj!
- De legislegszebb az a gondolat benne - szólt a borzas szőke Aeacus -, mikor a hős tikkadtan elámul a pusztában; odajön a kedvese, de nincsen egy pohár víz, hogy megitathatná; mit cselekedjék? Nemes önfeláldozásra jön gondolatja: elkezd sírni, s telesírja a hős sisakját, azzal itatja meg. Ez nagyszerű gondolat!
Az emberek kirugdalták a székeket maguk alól, úgy kacagtak, csak én sápadtam; az üres kanalat az üres tányértól a számig hordtam abban a képzeletben, hogy tojásos levest eszem, ami pedig mellettem állt egy csészében.
Ekkor egy fekete szakállú úriember szólalt meg az asztalnál, akinek igen komoly képe volt:
- Ejnye, de szeretném azt a fiatalembert ismerni; mindjárt nekiadnám felváltani a kétmillió forintos bankjegyemet, amelyiket még sehol sem tudtam másutt felváltatni.
- No, iszen megláthatod majd holnap; kihíjuk minden felvonás után! Tapsolni fogunk neki, hogy reng bele a színház.
- De már oda még a hitelezőimet is elviszem - mondá rá a fekete ember -, s betudom nekik ezt a századot ezer forintba.
A vidám társaság aztán felkerekedett, elment; még odakinn is úgy rá-rákezdték a kacagást, hogy én meg nem foghatom, hogy nem szakadt meg bennök valami.
Csengettem!
- Pincér! Ember! Merre vagy? Fizetni akarok!
Rohant a pincér.
- Mit tetszett enni?
- Tudom is én, hogy mit ettem? Kicsiny híja, hogy embert nem ettem. Mondj, határozz egy összeget, amit fizessek; aztán eressz: hadd szaladjak.
Odadobtam neki valami bankjegyet. Azt mondta, hogy visszaád belőle; keresztül is löktem egy széken: az, tudom, többet sohase kérdi senkitől, hogy mit adjon vissza?
Nyargaltam egyenesen a színházi titkár szállására. A kapu be volt zárva: csengettem, míg a csengettyűhúzó a kezemben maradt; a kapussal összeverekedtem, ő hátba vágott, én pofon ütöttem, fél frakkom a kezében maradt, a másik felével futottam fel a lépcsőkön; betörtem a titkár szobájába.
A jó ember már aludt; azt gondolta, én vagyok Sobri a Két pisztolyból; arra kért, hogy csak az életének kegyelmezzek, ott a tárcája az asztalon, vigyem el azt: úgy sincs benne semmi.
- Nem kell nekem az úrnak sem élete, sem tárcája; a magam életét és tárcáját is mindjárt itt hagyom; hanem feleljen, parancsoljon: mit kell fizetnem, minő kárpótlást adnom, hogy darabom ne kerüljön a színpadra?
A derék ember komolyan azt hitte, hogy most álmodik, s szépen befordult a fal felé, és elkezdett horkolni.
- De nem álom ez, uram, amit most hall! - szólék, kirángatva feje alul a vánkost. - Hanem nekem adják vissza a darabomat, mert én azt megégetem rögtön.
A jó ember megtapogatott, látta, hogy nem vagyok tünemény, nem vagyok kísértet, nem is kopogó szellem.
- De mikor már be van tanulva a darab.
- Szóljon ön, mit fizessek fájdalomdíjt azoknak, akik szerepeiket hiába betanulták? Mibe kerültek a kősziklák, amiket festettek a darabhoz? Fizetek, mindent fizetek, most kapom az árendát; kárpótolok mindent!
A derék férfiú megszánt: azt mondá, hogy fájdalomdíjt drámaszerzők a színészek megkínoztatásaért még ez ideig fizetni nem szoktak, a kősziklák sem vesznek kárba, majd ír hozzájuk valaki más darabot. A művemet elvihetem tőle mindjárt térítvény mellett, majd kihirdetik, hogy elháríthatlan akadályok miatt elmaradt. Hanem már most hagyjam aludni.
Kezet csókoltam neki, és könnyebbült szívvel ragadtam hónam alá a megmentett darabot. Mindenkinek kezet csókoltam a háznál, még a szolgálónak is, aki levilágított a lépcsőn. Annak ugyan okosabb lett volna egy húszast adnom, de az későn jutott eszembe.
Csak az utcán mertem lélegzetet venni.
Kezemben vagy tehát! Nem fogtok holnap kacagni rajta! Nem híjátok ki a szerzőjét! Elégetem. Nem égetem el. Meggyulladna tőle a város; ki fizetné meg a kárt? Követ kötök rá, s a vízbe dobom. Bele a Dunába, úgy lesz.
Rohantam ki a Duna-partra: gyönyörű holdvilágos este volt, a hold végigsugárzott a rezgő hullámokon. Egészen olyan éjszaka, amilyen kívántatik arra, hogy egy századot a vízbe fojtson tulajdon édesatyja.
Valami követ kerestem, melyet rákössek.
Egyszer csak valaki megfogja a karomat; s amint föltekintek, egy magas, nyájas arcú férfiút látok magam előtt, ki édes, szelíd hangon megszólít.
- Fiatalember, mit mível ön itt?
- Sétálok - felelém neki gorombán.
- Szereti ön a holdsugáros éjeket? - kérdezé tovább, ugyanazon fiszharmonika hangon.
- Szeretem hát.
- De miért nem bámulja ön akkor a hold ezüst csónakát az ég azúrjában, miért inkább a szőke Duna rezgő tükrében?
Megzavarodtam.
- Ifjú ember! Ifjú ember! Ön valami öngyilkolási merényleten töri a fejét.
- Bizony olyasvalamivel vagyok.
- Ne tegye azt.
- Hiszen nem is teszem, csak ezt a csomagot akarom a vízbe dobni.
- Miféle csomag az?
- Ez egy szerencsétlen életunott dráma, mely meg van érve a halálra.
- Dráma? Mi a címe?
- Egy század.
- Hogyan? Egy század? És ön annak a szerzője! Ez a gondviselés műve, hogy én most itt önnel találkozom! Ifjú ember, önnek azt a drámát vízbe fojtani nem szabad.
- Hát mit tegyek? Azt várjam, míg ez fojt engem a vízbe?
- Csináljon belőle novellát.
- Csinál biz a haragos vihar! Kinek, minek? Ki adná ki?
A szelíd férfiú, mint egy szabadító géniusz, tevé vállamra kezét.
- Én, uram. Én egyik legtekintélyesebb divatlap szerkesztője vagyok. Nem szükség önnek magának újra fáradni műve átalakításával; nekem vannak segédszerkesztőim, ügyes fiatal emberek, akik értenek a kivonatok készítéséhez, nyújtsa át. Én önt illendően fogom díjazni érte.
Ez meglepett. Ez volt az első ember, aki előttem díjazásról beszélt.
Rögtön megfordultam, karöltve elkísértem a rendkívüli férfiút szállásáig, a kapuban letettem a munkámat, hogy csináljon vele, amit akar.
Ott még egyszer megszorítá kezemet, s ihlet- és malasztteljes arccal mondá:
- E napom nincsen elveszve, mert két reményteljes ifjú életet mentettem meg az öngyilkolástól.
Megvártam azután, hogy lesz novella az én drámámból, nálam nélkül? Az a gyönyörűségem volt, hogy mikor megjelent, magam is alig ismertem rá. Legjobban gyönyörködtettek benne a sajtóhibák; azok remekek voltak. Egyet örök emlékül feljegyeztem magamnak; ehelyett: ,,földerült a nap is néma bűbájában"; ez volt tipografiázva: ,,földreült Arad is német gubájában".
Denique a novellává deválvált quondam hősköltemény, cidevant regény, és boldog emlékű dráma eltartott négy hétig, akkor azt írták alá, hogy vége. Én bizony magam sem értettem belőle semmit.
Vége levén, megjelenék az én nyájas pártfogómnál az ígért honoráriumért.
Megszorítá kezemet, megcsókolt, leültetett; biztosított, hogy rám még roppant fényes pálya várakozik, s szorgalmas fáradozás után én is vihetem annyira, mint legnagyobb regényíróink, akiknek mindegyiknek van külön egy téli, egy nyári kaputjuk, s ebéddel, vacsorával élnek mindennap.
Azzal azután kivett a tárcájából egy szépen összehajtogatott finom ropogós papírú előfizetési ívet, kezembe nyomta, megáldott, és teljhatalmúlag megbízott vele, hogy gyűjthetek a lapjára prenumeránsokat.
Én pedig ezennel kívánok szerencsés jojcakát az úrnak; holnap megyek haza borjúkat nevelni, addig is maradok soha nem látandó alázatos szolgája
Kis Endymion.









Jókai Mór: Életemből


Bethlen Gábor ,,egy" tánca 
(Történelmi adoma régi adatok nyomán)
Ezerhatszáztizenkilencben (ha jól emlékszünk rá) április 5-én vonult be a kapuit önként megnyitó Kassa városába Bethlen Gábor diadalmas seregei élén.
Hogy Magyarországnak ezen rangjára harmadik fővárosa a szabadság zászlói alá tért, bizony nem történt meg némi ellenkezés nélkül. Különösen két jezsuita barát mindent elkövetett, hogy a polgárokat a protestáns fejedelem ellen felizgassa, s a vár és a város tűzzel-vassal védelmezését rájuk erőltesse. De végre is a szabadsághoz szító polgárok a két fanatikus izgatót elhallgatásra bírták: az igaz, hogy egy kissé drasztikus módon, ami a mostani korban használt alkotmányos módszerek közt éppen nem ismeretes.
Harmadnapra a bevonulás után a fejedelem tiszteletére fényes táncvigalmat rendezett a város, amelyen jelen volt nemcsak a polgárság színe java, de Felső-Magyarország minden előkelő családjának képviselői is, akik akkoriban Kassán palotákat bírtak. El lehet képzelni, mennyi asszony és leány lehetett ott együtt.
De mind valamennyi között Páris almáját senki sem érdemelte úgy meg, mint a szép Remekyné, akinek a szépséghez és fiatalsághoz még az is megadatott, hogy özvegy legyen.
Csakhogy igen rátartotta magát!
Sem bokrétát nem fogadott el, sem táncba nem állt fel, sem poharat nem köszöntött, akárhogy kínálták.
Következett pedig a pompás vigalom végén a selyemtánc, aminek az a kimenetele, hogy a lejtés alatt a férfi és a nő kicserélik egymással az öv mellé dugott selyemkendőket, s azt a zálogot aztán kinek-kinek nagy áron kell megváltani, addig vissza nem adják.
A fejedelem egészen bele volt szerelmesedve a szép menyecskébe. Nem tekintette azt, hogy pápista; pedig láthatta azt a nyakában függő szép rubintos keresztről.
Neki hajította selyemkeszkenőjét, s íme, a büszke úrhölgy, aki még addig minden daliának kosarat adott, elfogadta a zálogot, s viszonozta azt a saját kendőjével, s arra aztán együtt lejték el azt a deli táncot, kinek nincsen mása, a két selyemkendő csöcskéjét tartván kezükben.
A tánc végeztével a fejedelem még jobban el volt varázsolva a gyönyörű özvegy szemeitől, s midőn helyére vezette, azt kérdezé, hogy mi lesz a váltságdíja a zálognak?
A hölgyek kérhettek akármit: drága kösöntyűt, bokrétát, szép dalt, tréfás szolgálatot; azt meg kellett adni. A férfi rendesen kérte a maga csókját, s azt is meg kellett adni, vagy szépszerével, vagy szokásos sikongatással.
A bűbájos özvegy suttogó szóval azt rebegé a fejedelemnek:
- Amit én a selyemkendőmért váltságdíjul kérek, azt én fenségednek el nem mondhatom, csak négyszem között.
De már az ilyen törvényjavaslatra nincs az a második tényezője a törvényhozásnak, aki azt ne mondaná, hogy ,,placet".
- Hol és mikor?
- Holnap reggel harangszó után az én palotámban (palotának hítták abban az időben a belső szobát), ottan leszek!
Soha még fejedelem olyan pontosan meg nem tartotta szavát, mint Bethlen Gábor a szép Remekynének adottat. (A többit is megtartotta bizonyára, de ezt különösen.) Amint az Erzsébet-székesegyház harangja utolsót kondult, ő már ott volt a bájos özvegyasszony palotájában.
- Tehát halljuk: mi az ára a tegnapi táncnak?
A szép özvegy szemérmesen az arca elé húzta a fátyolát, s így kezdé suttogó szóval:
- Fenséged előtt bizonyára nem lesz titok, hogy ebben a városban két jezsuita atyák lakozának, akik közül az egyik nekem gyóntató atyám volt.
A fejedelem gondolta magában, hogy ez ugyan nagy feneket kerít a dolognak.
- Hát aztán? Mi lett belőlük?
- Kuruc vitézek bizony megfojtogatták mind a kettőt.
- Ejnye, ezt bizony nehéz dolog lehetett szegényeknek elviselni.
- De még ha csak ezt tették volna velük! Ámde ezen felül olyan helyre dobták be őket, amelyet átall az emberi nyelv másként, mint négyszemközt megnevezni. Arra kérném tehát fenségedet, engedje meg, hogy onnan őket felvétessem, s tisztába tétetvén, eltakaríthassam.
- És micsoda hely az?
A szép özvegyasszony megmondta azt a szót. Bizonyára nem lehet azt társaságban kiejteni sehol.
- Vigye őket kegyelmed akárhová! - kiáltá a fejedelem, s a visszakapott selyemkendőjét az orra elé tartva, futott ki a szép özvegy házából, otthagyva annak zálogul tartott selyemkendőjét, s nem kérve érte a váltságot.
Így végződött Bethlen Gábor első szerelme és emlékezetre méltó tánca.









Jókai Mór: Életemből


Pénz elrepül 
(Nem írta ezt senki, mert ez igaz történet)
Annyi volt a pénz, mint a polyva! Mint a szél hordta polyva! Három héten át tanyázott az egész tábor Komárom alatt és benn annak városában: ottan várták a franciát, akit senki sem hítt ide.
Azalatt volt drága dolog Komáromban; egyik ezred ki, a másik be; az utcák is tele sátorokkal, annyi volt a katona, hogy még a padláson sem fért el.
Sok embernek sok szája van, sok szájnak sok étel-ital kell - komáromi híres kenyérnek soha olyan kelete nem volt, mint akkor; komáromi Dunából soha annyi vizet ki nem mértek, bor és pálinka rovására, mint ama három hét alatt.
Irtóztató kelete volt mindennek, ami csak enni- és innivaló volt; akinek csak egy csikója; lúdja volt, ölte, vágta, vitte a piacra, kapitálist szerzett belőle; aki reggel kenyeres kofa volt egy talyiga cipóval, este nagyságos asszonynak hívatta magát, s azt kérdezte, hogy hogy adják a zsidótemplomot? Megvettek mindent, nem alkudtak semmire, egy forintot adtak egy pár savanyú ugorkáért, s még a levét is pénzen vették, márpedig emberemlékezetre az ugorkalé meg a dicséret mindig ingyen járt a portéka mellé.
Hát még ahol italt mértek? Ott úgy állt ember hátán ember, mint a ,,Vasárnapi Újság" kiadóhivatalában előfizetés idején: ostrom alá volt véve minden csapszék, megszállva minden kurta, avagy hosszú kocsma, és elfogyasztva minden spirituózum.
Volt a győri Duna-parton többek között egy csapszék, amelynek kifordított ajtajára iromba színekkel valami szobapiktor egy kétséges lábon álló katonát feste, pirosra mázolt palackkal a kezében, s ezen aláírással: Az jókedvű katonához. ,,Az jókedvű katona" ott a képen olyan kriminális pofákat fintorított, mintha csakugyan ivott volna abból az izéből, amit odabenn a kocsmában mérnek. Mert hírhedett dolog volt, hogy abban a kocsmában mérik az elképzelhető legsavanyúbb bort és legkozmásabb pálinkát; lehetetlen, hogy Tukma uram gubacsot, vagy mit ne keverjen közé, amitől egy kis ízt kap a lőre, ha valaki nem akar az alkörmöstől kapott színével megelégedni; a sok vízről benne ne is szóljunk, hiszen az volt benne az egyedüli jó.
Egyszóval, Tukma uram borát csak az ihatta, aki már másutt valahol annyira lerészegedett, hogy többé nem tudja, mit iszik; kétszer pedig senki sem kért belőle.
Ilyenformán a legnagyobb katonajárás idején is alig jutott Tukma uram csapszéke publikumhoz, mert aki csak bevetődött ,,Az jókedvű katonához", abból mind olyan rosszkedvű katona lett, mikor kijött onnan, hogy elijesztette a többit a látogatástól; az első egypár héten Tukma uram sokkal több ütleget és fejéhez vágott palackot rakhatott a számadásba, hogysem pénzeszacskókat és banknótákat.
Hanem éppen ez volt a szerencséje.
A két első hét alatt megitta a tábor a jó bort; a harmadikban nem volt jó bor, s megitták a rosszat.
A két első héten még csak értelmes áron mértek holmit, de már a harmadikon vége volta lehetséges és nem lehetséges közötti minden hatásnak; szállítani nem lehetett semmit kívülről, mert odakinn baj volt; kincs volt ilyenkor egy hordó bor, akármiféle bor! - ilyen kincs pedig volt Tukma uram pincéjében elég.
Most őrá került a ,,vesski!" Bezzeg nem mondták azt most, hogy ilyen meg olyan íze van a borának; nem locsolták el a padlón; nem kértek belőle lólábat mosni; nem kérdezték: micsoda almafán termett? Megitták hűségesen, s megadták az árát busásan, akinek nem tetszett, annak azt mondta Tukma uram: ,,Eredj oda, ahol jobbat mérnek."
Egy álló hétig nem volt Tukma uramnak egyéb dolga, mint bort tölteni, pénzt elvenni; esténkint kifáradva a nagy munkában mindig egy-egy szakajtó kosár pénzt vitt be a söntésből belső szobájába, melyben egymásra volt hányva rézpénz, ezüstpénz és fekete bankó. Rá sem ért azt megszámlálni, alig volt ideje egypár órai alvásra; csak bedöntötte az egész kosárral, ahogy volt, egy kétfülű káposztáshordóba, s lenyomtatta a káposztakővel.
Egyszer aztán vége volt a drága világnak, a tábor elment másfelé, otthagyták Komáromban a sok pénzt.
Az emberek ekkor kezdtek csak felocsúdni még a nagy ijedségből. Aki eddig azt sem tudta, három krajcár hány forint, annak most ezrei voltak; aki még tavaly hajóslegénynek készült adni a leányát, most vicispánt keresett vőnek; aki eddig írnok volt, most maga keresett hajdút, aki a hintajába segítse; sok ember meg azt sem tudta, hogy hová legyen már most azzal a sok pénzzel?
E közé a sok ember közé tartozott Tukma uram is.
Persze, hogy első dolga volt kívül-belül kifesteni a házát, s bevakoltatni az ajtót az utca felől; ő többet nem lesz kocsmáros. Második dolga volt elmenni a posztósboltba, ott ráparancsolni a legényekre, hogy keressék ki neki a legeslegfinomabb kék posztót, amilyen van; amelyik legdrágább, abból lehasíttatni tizenöt rőföt, varratni belőle földig érő köpönyeget, három gallérral egymás tetejében; ahhoz ezüstgombos dolmányt szabatni, zöld selyemposztóból, selyemkalapot hozzá, és ezüstsarkantyús csizmát és selyemmellényt.
Mikor ez megvolt, akkor elment a kávéházba, leült az asztal mellé a többi félvér milliomosok közé, s kávét parancsolt magának. Megivott huszonöt csésze kávét. Ez nyilván igen uras dolog volt.
Azonközben le nem vette volna magáról a nyolcszázötven forintos köpönyegét, ha két kályhát fűtöttek volna is a háta mögött - hadd lássák.
Mikor pediglen a huszonötödik csésze kávét is lehörpentette, akkor kihúzta háromszázhuszonöt forintos dolmánya zsebéből négyszáznyolcvan forintos tajtékpipáját, s kibontá kilencvenforintos dohányzacskóját, hogy megtöltse pipáját abból a dohányból, aminek fontja huszonöt forint.
- Az csak semmi - szólt egy mellette ülő rác kereskedő Zentáról, ki aranyos csibukot szítt az asztal fölött. - Ami nekem van török dohány, annak fontja tíz arany magában Macedóniában, ahol terem.
Tukma uramat nagyon bántotta ez a megalázás. Még vele versenyez holmi kereskedő. Azért is nagy büszkén mellénye zsebébe nyúlt, kihúzott abból egy százforintos bankót, összehajtogatta hosszúra, meggyújtotta a gyertyánál a végét, s azzal gyújtott rá a huszonöt forintos dohányra, minden szippantásnál büszkén hunyorítva a megtromfolt kereskedőre; s mikor az utolsó darabka is ellobbant a bankóból, félrevágta a pipáját, nagy elégtétellel kérdezve:
- Hát a fidibus drága-e Macedóniában?
A rác kereskedő persze, hogy nagyon le volt főzve. Az irigység azt mondatta vele Tukma uramnak:
- Áj, áj, de sok pénze lehet Tukma uramnak.
- Az már van - felelt a bölcs a férfiú. - Ha egyéb nincs is, de az van. Azt sem tudom, hogy mennyi van? Mert ha ma hozzáfognék a számlálásához, esztendeig készen nem lennék vele. Embert pedig nem kapok, aki megszámlálja helyettem, mert most Komáromban minden ember úr és herceg!
A körülülő urak mind nevettek az ötletnek, ők is mind nagy urak voltak. Egy búzakereskedő milliomos; egy dohánykereskedő félmilliomos; egy mészáros iszonyú gazdag ember. Csupa rettenetes gazdag urak.
A mészáros azt a tanácsot adta Tukma uramnak, hogy sohse számlálja meg a pénzét, hanem mérje meg mázsával, hogy mennyit nyom?
- Igen bizony: de teli van bankóval, azt ki kellene belőle elébb válogatni, az pedig sok időbe kerül; az ördög győzi.
- Hát nem tudja Tukma uram, hogyan segítsen rajta? - szólt bele a búzakereskedő. - Nagyon könnyű dolog az: szeleltesse meg a pénzét, ahogy a kukoricát szokás; most éppen jó szél fúj: álljon ki a Duna-partra vele; terítsen alá egy ponyvát, töltse ki rá egy szakajtó kosárból; a szél majd kihordja belőle a bankót szépen, az ezüstpénz meg lehull a ponyvára; azután a bankót szépen összesöpörheti külön, az ezüstöt is fellapátolhatja külön.
- Úgy segéljen, igaza van az úrnak! - szólt Tukma uram, kinek nagyon megtetszett ez a tréfa. - Gyerünk mindjárt pénzt szeleltetni. Ez még úgysem történt Komáromban.
Rögtön vele ment az egész kávéházi népség; egész közönség csoportozott össze arra a hallatlan látványra, hogy pénzt fognak szeleltetni, mint a morzsolt kukoricát.
Tukma uram előhozatta házából a káposztáshordót, kiállíttatta a partra, leteríté a selyemposztó köpönyeget a földre, s maga felállva egy székre, kimérte szakajtóval a hordóból a pénzt, s letölté azt a köpenyre, ahogy szemetes gabonát szokás szél ellenébe tölteni.
Jó erős szelecske fújt éppen, kedvezett a vállalatnak; a lehulló ércpénz közül gyönyörűen kitisztogatta a bankót, némelyiket el is vitte olyan messze, hogy szemmel sem lehetett utolérni, sokat a Dunába hordott, csőcselék nép, utcagyerkőc elfogdosta a messzebbre tévedezőket. Tukma uram nem sokat törődött velük. Jut is, marad is. Az ezüst egy rakásra hull; abból is elgurul egy-egy tallér jobbra-balra, hadd kapkodják; másnak is legyen karácsonja egyszer!
Egy álló óráig tartott még így is a munka, mire a pénz fel lett szórva, egy garmadában az ezüst, távolabb a szélhordta papiros. Akkor zsákot hoztak neki, felmérték lapáttal.
- Pfü! Ez a sok penészes ezüstpénz! - kényeskedék, orrát fintorgatva Tukma uram. Nem állhatta ki a szagát.
A zsákot megmérték mázsával, egy kicsinyt kiszakadt az oldalán, valami kiömlött belőle:
- Hadd maradjon a mázsálóknak!
Seprűvel összeseperték a bankót, amit nagyon messze nem vitt a szél, s beletömték mind egy zsákba.
- Pfü! Ez a sok piszkos bankó! - fitymálódék Tukma uram. - Hozzatok frissen vizet, hadd mosom meg tőle a kezem.
Egypár bankót bele is tapostak a sárba.
- Hagyjátok ott; nagyon piszkos az már.
Így szeleltették a pénzt valaha a komáromi Duna-parton...
Komáromi Duna-parton láthatni néha egy embert; öreg, koldus, negyvenesztendős köpönyeg a nyakában, háromgallérú, aminek a nap rég kivette a színét, s öreg foltokat rakott rá az idő és a viszontagság.
Ott jár-kel a part hosszában, s szeges végű botjával kutatja, turkálja a szemétdombokat a parton, egy-egy darab papirost talál néha a szalma közt, azt felveszi, megnézi minden oldalról; talál néha egy-egy krajcárt is, s akkor még nagyobb dühvel turkálgatja a szemetet...
Ezer ember közül egy alig tudja már a mondát, hogy ott azon a helyen hajdanában Tukma uram hordó pénzét szeleltette, s az a kopott koldus ott most azt keresi, azt kutatja, nem maradt-e ott egy bankó, amit a szél akkor elvitt, nem bújt-e el egy-egy tallér, ami akkor félregurult?... Abból a sok pénzhalmazból, amit ő ott szeleltetett.
Hja, bizony: pénz elrepül, pénz elgurul; addig fogjad, amíg van!









Jókai Mór: Életemből


A szegedi életmentők
Nem azok a nagyobb hősök, akik az ágyútűznek nekimennek, embert ölni; hanem akik ennek a víznek nekimentek embert megszabadítani.
A szegedi gáttörés hírére rögtön nekiindult egy csoport képviselő, újságíró, nem várva meghívást, megbízatást, pártkonferenciát és napirendre kitűzését a ,,szőnyegen fekvő kérdés megoldásának": Szeged lakosságát megmenteni.
Pedig rettenetes darab munka volt az, csak odáig is eljutni. Akik próbálták már nagy viharban a Balatonon átkelni a Kisfaludy gőzössel, képzeljenek egy a Balatonnál még háromszorta mélyebb tavat, ami már az Adriai-tengerrel versenyez, s azon egy flottillát közönséges pontonokból, amiket a hegymagas hullám mint a labdákat hajigál gerincein keresztül; azokon ültek a mi életmentőink. A távol Szegedről átcsillámló vésztűz volt a világítótornyuk.
Az egész flottillát Sváb Károly képviselő vezette, aki e vidéken legjáratosabb. A vihar azonban szétszórta a járműveket, s egy közülök, Krajcsik Ferenc képviselőé, a szegedi vásártér közelében a legveszedelmesebb helyre jutott. Ott holmi kertek és állások voltak, amiket eltakart a hullám, hanem a palánkok sűrűn levert karói ott maradtak a víz fenekén. Mikor aztán a hullámhegy meg-megnyílt a dereglye alatt, egyszerre felmeredtek a veszedelmes cölöpök az ár közül; ha egyhez közülök hozzácsapódik a hányt-vetett hajó, menthetlenül odavész. Félórai kétségbeejtő küzdelembe került, míg a tapasztalt evezősök ez elátkozott korallzátonyszerű kelepcéből ki bírtak vergődni. A jéghideg orkán megdermeszté ökleiket az evezőlapáton, s testükre fagyott az átizzadt öltöny.
Így jutottak el Szegedre.
Hogy minő volt az általános pusztulás képe, azt leírták mások, én csak az epizódokat gyűjtöm össze.
*
,,Jókai uramnak" híják a derék embert - a keresztnevét nem tudtam meg, pedig szívesen kötnék vele atyafiságot -, akire rábízta a felügyelő mérnök a hosszú, gáton az egyik veszedelmes gátcsuszamlásra való felügyelést. Éjfél felé a mérnök aggódni kezdett, hogy vajon helytáll-e Jókai uram a gáton? S elment maga utánanézni. Hát ott találja Jókai uramat, éppen a gátcsuszamlás közepén fekve, s a bundájába takaródzva, nyugodtan aludni.
- Az Isten szerelméért! - kiált, az alvót felköltve a mérnök. - Hogy fekhetik ön ide, éppen a veszedelmes helyre?
- Hát csak azért feküdtem ide, hogy ha mozdul a kutya, hát mindjárt észrevegyem.
*
Amint az életmentők dereglyéikkel bejárják a várost (ami még város belőle, ott a háztetők, falak kilátszanak), egy udvarban megpillant Krajcsik képviselő két nagy bortaposó kádat, két akácfához kikötve, amik ott himbálóznak szépen a hullám fölött. Odaeveznek. Hát az evezőcsapásokra csak felüti ám a fejét az egyik kádból két polgártárs, pipa a szájában.
- Hozta Isten az urakat! Hát mi járatban vannak?
- De önök mit csinálnak itt abban a kádban?
- Hát ,,jó minékünk itt laknunk", várjuk, míg elmegy a víz.
A derék emberek, amint a rohanó árvíz jött, nagy nyugodtan előhúztak két kádat az udvarra. Az egyikbe behelyezték az asszonyaikat, párna, dunna közé, a másikba magukat, odaraktak két hétre való eleséget, aztán kötelekkel megkötötték a kádakat az akácfákhoz, s várták, hogy hadd jöjjön a víz. Az aztán fölvette őket kádastól, mint a horgonyra kötött hajót, s ők ott várták egész lelki nyugalommal, hogy elmúljék a veszedelem. Alig lehetett az egyik férfit meg a két asszonyt nagy könyörgéssel rábeszélni, hogy engedjék magukat e veszedelmes helyzetből kiszabadítani. A másik férfi azután is ott maradt a kádban. Ő nem hagyja ott a házát.
Hány emberélet veszhetett el a családi tűzhelyhez való ragaszkodás miatt!
*
Egy rom tetején, aminek födelét elvitte az ár, egy másik háznak a födeléből, amit meg odahozott, az ottmaradtak hirtelenében állást hevenyésztek, arra felhordták a családjukat, aztán a kutyát, baromfit, még a sertéseket is. Az utóbbiak nagy flegmával néztek ki a szarufák közül, fejüket a falon kidugva, míg a gazdaasszony tüzet rakott, és levest főzött a gyermekeinek. Körös-körül az özönvíz!
Ezeket éppen nem lehetett onnan lecsalogatni.
,,Ha mindenünk itt vész, vesszünk mi is!"
*
Egy szép fiatal menyecske jön az életmentőkhöz, panaszolva, hogy az ő férje a hódmezővásárhelyi munkások közül való volt: a többiek már mind hazatértek, csak ő nem került vissza. Segítsenek neki őt megkeresni. Segítettek. Sok tudakozódás után rájöttek, hogy a fiatal nő férje az illovai szélmalomba menekült, amiről már tudták akkor, hogy összeomlott. Az odaevezők csak a romokat találták már. Amint ott vizsgálódnak, egyszer egy nagy hullámcsapás egy nagy férfifőt emelnek ki a vízből.
- Az az én uram! - sikolt föl az asszony. Ráismert arcára.
Odaeveztek, hogy kiemeljék a vízből. Nem lehetett. A hullára hurkolt kötél elszakadt, s az nem mozdult meg. Három nehéz malomkő feküdt az altestén, az szorította le. A szélmalom padlásán voltak felhalmozva az elkopott malomkövek, s mikor a hullám föláztatta az épület talapját, ez a tömérdek kő egyszerre odazuhant az alájok sereglett huszonegy menekültre, s még most sem lehet hozzájok férni a malomkövektől.
A szegény asszonyt félőrülten vitték el onnan.
*
Egy másik félőrült nőt a háza tetejéről szabadítottak meg. Ez a t...i nótáriusné volt. A vész kezdetén ő maga a leányával együtt a padlásra menekült. A férje azonban biztosabb helyet szándékozott a számukra készíteni két vaságyból, amiket az udvaron fölállított, s azokra deszkát rakott keresztül. Azt hitte, hogy olyan magasra nem hág a víz. Az áradat azonban az emelvényen is túlnőtt. S mikor aztán a nő látta a padlásról, hogy a férjét már kezdi elborítani a víz, kiáltozott neki, hogy kapaszkodjék bele a hozzá lecsüggő ákácfa gallyaiba, s oda meneküljön. A férj úgy tett, de alig fogta meg a gallyat, amint a vízár elsodorta, s aztán oly szerencsétlenül vitte neki a fának, hogy a feje annak a két ága közé szorult, s minthogy a nehéz bundája aláhúzta, nem bírta magát kiszabadítani. Reggeltől délig látta a nő és a leány alig egyölnyi távolban a férjet és apát a halállal küzdeni, s nem tudott segíteni rajta. Ott halt meg a szemük láttára.
Nem rosszabb ez az őrültségnél?
*
Oh, az igazi őrültek, azok minderről nem tudtak semmit. Őutánuk rég bezáródott a világ.
Krajcsik képviselő véletlenül megtudta, hogy a kórházban még huszonkét őrült van; akiknek az elszállítására senki sem vállalkozott. Ő másodmagával, Potoczky Dezső képviselővel rászánta magát a nehéz feladatra. Hullámban, zivatarban kicsalogatni az odúikból embereket, akiknek már nincsen lelkük, mikor még az is elveszti a magáét, kinek van.
Hozzáfogtak. Egyenkint kellett mindenik szerencsétlent mindenféle mesterfogásokkal rábírni, hogy engedjék magukat a csónakba vinni. A legtöbb őrültnél az használ, ha azt mondják neki, hogy ,,megyünk haza". Volt köztük egy jókedvű bolond is, akit a többiek ,,Weisz bácsinak" hívnak, ez nagy imádója II. József császárnak, ő annak a komisszáriusa, aki nagy reformok keresztülvitelével van megbízva. Ezt a nagy árvizet is megjósolta József császár, s ő azt már versbe is szedte. Közbe aztán danol is. A vasúti vonaton, mely az őrülteket szállítá Aradra, Weisz bácsi mulattatta az egész társaságot.
Hanem aztán voltak makacs, dühöngő őrültek is, akik semmi módon nem akarták engedni, hogy őket onnan elvigyék, azokkal birokra kellett kelni, lefogni őket, rájok adni a kényszerzubbonyt, s hogy a csónakot fel ne fordíthassák, az orvos segélyével altatót adni be nekik, amitől Aradig csendesen maradjanak. Így sikerült őket nagy bajjal megszabadítani.
Azután került a gyermekágyas asszonyokra a sor. Milyen szatírája a sorsnak. Azon az éjszakán adni új embernek életet, mikor annyi emberéletet, mint a krétával írott számot, törül le a tábláról!
*
Sváb Károly képviselőt egy szegedi bérkocsis kereste fel, hogy segítsen neki a feleségét megtalálni: ott lesz valahol a vízben. Mikor a vészharang megkondult, ő hirtelen beültette a hintójába a feleségét, s aztán vágtatott vele Új-Szeged felé. Hanem a halál gyorsabb paripán lovagol! A fele úton szemközt jött rá a hömpölygő vízár. S azzal együtt a víz elején torlaszok emelkedve, tört gerendák, szarufák, háztetődarabok: a kocsi egy perc alatt el volt árasztva, a két ló eltemetve; maga a bérkocsis egy úszó kapuba fogózott meg, az vitte magával, míg valahol fennakadt vele.
Odamentek arra a helyre a csónakkal, ahova vezette őket. Már akkor átlátszó volt a hullám. Mélyen, a háromöles víz fenekén lehetett látni a hintót, előtte a két összerogyott lovat. Az asszony ott ült a kocsiban, s kisgyermekét szorítá magához.
Sváb Károly lebocsátá utána a csáklyát, míg elérte, s aztán felhúzta a hintóból az emberalakot. Az asszony akkor is ült, és ölelte a kisfiát.
*
,,Mindenki teljesíté kötelességét!"
Ezt a szót ismételhetjük a szegedi életmentők felől. Ez volt a mi trafalgári ütközetünk.
Itt igazán nem volt pártkülönbség, szabadelvű, független, egyesült ellenzék mind kitett magáért.
Azt mondják, hogy a ,,legelső magyar ember" is kifejezé legmagasabb elismerését azon buzgalom iránt, amivel a szélsőbali képviselők a mentésnél kitüntették magukat, amit a miniszterelnök is bizonyított őfelsége előtt.
Mikor nemrég a budget-vita alatt egy szélsőbali barátom élcelgetett az érdemrendemre, azt súgám neki: ,,Hagyd el, bajtárs, mindnyájunkkal szabad az Isten keze, még te sem tudod, hogy mire juthatsz?"
S íme, közel van a jóslatom beteljesülése.
S szégyen volna talán? A legelső magyar embernek a becsülését, hazánkfiainak s az emberiségnek tett igaz szolgálatokért, nyíltan, a mellre kitűzve viselni?









Jókai Mór: Életemből


Az első alapkő
Feledékenység éveit éljük! Fejünkre nőtt az idők terhe. Kenyérkereső pályán tör az új nemzedék; alig marad ideje rá, hogy azokra visszanézzen, kik a hírkereső pályán törték az utat.
És ez jól is van így. Legyen a munkáskezeké a diadal. Zöldüljön ki hazánk címerében az a négy veres mező, ami a négy fehér folyó között fekszik, s lakjék rajta boldog nemzet egyik folyamparttól a másikig...
Elfeküdtek az óriások régen, akik hajdan egy kézzel fel tudtak emelni egy országot, másikkal megverni egy másik országot; jámbor napszámosok ideje következett el, akik megszántogatnak egy darab földet, tűt kovácsolnak a vasból, teleírják az üres papirost, betűkre tanítják az apró gyermekeket: úgy harcolnak...
De azért ne hagyjuk feledségbe menni a mi óriásainkat; ne törüljük ki lelkünkből az emléket a haszonhajtatlan dicsőség alakjai felől, emeljünk számukra szíveinkben (úgy sincs másutt) egy-egy kis emlékszobrocskát, írjuk fel rá neveiket, és ne engedjük azokat eltörlődni onnan.
Midőn tehát kifáradtatok a józan munkában, ti becsületes napszámosai a közéletnek, üljétek körül ezt az otthonos tért, s hallgassátok, mit beszél egy másik napszámosa a névtelen kornak azokról, akik olyan nagyok voltak.
       
Vége volt a francia háborúnak; az ország rendei összeültek tanácskozni, s mentől tovább tanácskoztak, annál inkább rájöttek arra, hogy a mi kardunk ugyan sok szép dicsőséget szerzett már minekünk: de hasznot ugyan nagy keveset hajtott.
Földünk míveletlen, bár legalább a nyelvünk volna hát mívelt; pénzben úgyis szegények vagyunk, bár tudományban volnánk hát gazdagok.
Beszéltek arról, hogy kellene egy nagy, tekintélyes társulatot alapítani, mely vezére lenne a szellemi előhaladásnak, a nyelv mívelődésének; egy magyar tudós társaságot.
Vitatkoztak jobbra, balra; kinek tetszett, kinek nem tetszett az eszme. Tartották ezt némelyek nagyon fölöslegesnek, mások, minthogy úgyis elkésett már a dolog, bízták azt a késő unokákra, s a legtüzesebb szónokok is, kik e nagy eszmét legjobban pártolták, csak azzal a vigasztalással ültek le, hogy szép is, jó is, hasznos is volna ez, de három dolog kellene hozzá: először pénz, másodszor pénz és harmadszor is pénz; azok közül pedig az elsőt sem tudjuk, honnan vegyük, hát még a másik kettőt?
Ekkor egy fiatal férfi lépett az országterem asztalához; egy ifjú, kit akkor láttak először a rendek sorában, délceg termetét huszárkapitányi egyenruha fedé; katona volt.
Talán még most is vannak, akik emlékeznek azokra a mély tűzzel villogó szemekre, amik a legsötétebb két sűrű fekete szemöld alól sugárzák egykor a lelkesítés tüzét.
Ez az ifjú volt Széchenyi István gróf.
A sok szóhoz ő csak néhányat adott. Azt mondta, hogy ha a nemzet egy magyar tudós társaságot akar felállítani és e szándoka máson nem múlik, mint a pénzen, tehát ő e célra egy egész esztendei jövedelmét feláldozza.
Ez áldozat tett hatvanezer pengő forintot.
Valaki azt kérdezé tőle ekkor: hát azalatt miből fog maga élni?
- Egyik-másik barátom majdcsak eltart addig - viszonzá Széchenyi készen.
És ez volt a magyar tudóstársaság legelső alapköve, melyre derék országnagyjaink oly tekintélyes épületet emeltek.
Azóta sokat haladt a magyar szellem mívelődése: nagynak is nevezhetni a távolságot, amit harminc év alatt megfutott. Akik e nemzeti haladásnak örülni szeretnek, jegyezzék fel emlékükbe, hogy volt egyszer a magyar nemzetnek egy nagy fia, aki fölvette egy esztendeig a szegénységet magára, hogy előbbre vigye nemzetét egy századdal!
Egyszer volt: ha soká halad, még azt is mondják róla: talán nem is igaz; azért jegyezzük fel; és ne engedjük feledésbe menni.









Jókai Mór: Életemből


Batthyány temetése napján 
(1870. június 9-én)
A honfi kegyelet ma adja meg Batthyány Lajos hamvainak az ünnepélyes végtisztességtételt.
És ezzel egyúttal Batthyány politikájának az elismerést.
Ha éreznek még szellemek földi fájdalmakat, úgy nem az lehetett e kínok legsúlyosabbika a dicsőült szellemére nézve, hogy földi porai egy ismeretlen hárombetűs kő alatt elrejtve feküsznek: hanem az, hogy hazája iránti nagy szolgálatát még a nemzet sem állítá arra a magaslatra, amelyet megérdemelt.
Huszonkét év kellett hozzá, hogy Batthyányt előkeresse a föld alúl a nemzet, és ráírja a koporsójára: ,,Magyarország első miniszterelnöke".
Ennek a szónak ,,első" két jelentése van.
Értse meg azt a kormány! Megértette a nemzet.
A nemzet megértette, Budapest tömve van e napon az ország minden vidékeinek küldötteivel.
A pompa nagyszerű lesz.
De az érzelem, mely e pompa alatt rejlik, még nagyobb.
E nyilatkozvánnyal adósa volt az ország Batthyány politikájának.
Ma elismerte adósságát.
Mert úgy váltunk meg tőle, mint a nemzet elbocsátott szolgájától, ki miután letette a vezéri rangot, mint közkatona szolgálta hazáját, a szónak minden értelmében, s hűségét mártírhalállal pecsételte meg.
Itt találkozunk most a ravatal mögött azon idők heves fejű szóvivői, kik Batthyány politikát rostáltuk akkor, a radikál lapok emlékezetes írói: ,,Te" is, ,,Ő" is, és - hadd üssem meg mellemet ,,én" is. És kalaplevéve megyünk a koporsó után ugyanazon az utcán végig, amelyen huszonegy év előtt az utcai tüntetést láttuk Batthyány politikája ellen. És Isten látja lelkünket, hogy szívünkből jön a mostani nyilatkozat, mint szívünkből jött az akkori. És hálát adhatunk érte Istennek, hogy így van; hogy odajutottunk, miszerint mindenki átlássa hazánkban, hogy országunkat csak egy becsületes béke, s szabadelvű, bátor és erélyes előrehaladás politikája tarthatja fenn.
Végtelen nép vonul a koporsó után, s kíséri őt a temetőhöz.
Oh, magyar nemzet! Ha még egyszer valaha egy Batthyányi Lajosod lesz: vezérférfi, ki hazája dicső nagyságáért, állami önállóságáért mindenét fel tudja áldozni, ami kedves: napjai nyugalmát, a hatalom kegyeit, a hízelgők tapsait, még a nyugodalmas meghalás biztos reményét sem tartva meg magának - addig kövesd őt, mikor még a nemzetiszínű zászlót viszi előtted; ne akkor, mikor már a fekete zászlót viszik előtte; kísérd annak világló szellemét, ne koporsóját. Mert e koporsóban nem Batthyány Lajos fekszik egyedül. A hazának húsz halott esztendeje van oda mellé leszegezve.
Isten adjon a hamvaknak csendes nyugodalmat; de szellemének feltámadást - nem a napok végén - de inkább ma, mint holnap.









Jókai Mór: Életemből


Nyáry Pál halálakor 
(1871. április 21-én)
Nyáry Pál meghalt. Meghalt mint öngyilkos. Anyagi bajok miatt.
Minden lélektani tanulmányom semmivé lenni érzem e tény előtt.
Én ismertem, én bámultam, én szerettem Nyáryt kora ifjúságomtól kezdve.
Mint Nyáry, rokonom; mint férfi, elvbarátom; mint politikus, vezetőm; mint jellem, ideálom volt. Erre a csapásra nem voltam tőle készen.
Ismertem őt mint bírót, megvesztegethetetlennek, kinek a maga helyzetében csak szemet kellett volna hunynia, mint teszik számtalan mások, akik előtt fedetlen fővel jár a közvélemény, hogy vagyonát megtízszerezze; büszkén utasított el magától minden nem hívott szerencsét.
Ismertem őt mint államférfit, ki millióit kezelte az államvagyonnak, s diadalból és hajótörésből puszta kézzel, tiszta szívvel került elő.
Ismertem őt mint mártírját a nemzet- és világszabadságnak, ki hidegvérrel veté oda vagyonát, szabadságát, életét a diadalmas abszolutizmusnak, s hosszú évek során át türelmesen, férfiasan viselé a börtön és ínség minden kínzásait.
Ismertem őt mint magánembert, ki nevetve fogadta a sors csapásait, ki oszlopa volt a csüggedőknek, ki tudott nélkülözni mindent, kinek nem volt semmi mulatsága, egyedül a szellemdús társalgás; ki nem keresett semmi gyönyört, egyedül a tudományt; ki dacol a sorssal, kiről azt írám egykor: ,,Íme, egy férfi, akit kiválasztott a balsors, hogy kipróbálja rajta minden erejét."
És ennek kellett, és így kellett összetörnie!
A 49-iki gyásznapok alatt sokat beszéltünk együtt a meghalásról; akkor azt mondta Nyáry: ,,Hidd el, minden ember addig él, ameddig szüksége van rá a sorsnak!"
Tehát az olyan emberekre, mint Nyáry, nincs többé szüksége a sorsnak?
Olyan adminisztratív tehetség, oly helytálló ész a legválságosabb időkben, oly nyugodt vezetői áttekintés, mint az övé volt, ritkaság hazánkban. Ismereteinek minden oldalú gazdagságában oly hatalmas állása volt a politikai életben, mint egy hírhedett gyógytanárnak, ki nemcsak elég ismerettel bír, de minden változékony esetre a segélyt is fel tudja találni rögtön; vasszorgalma, lángoló buzgósága a közügyekben példabeszéddé vált; államférfiúi magas állását még azok is tisztelék, kik vele szemközt állták.
És ő mindezt a sok kincset összetépte önkezeivel, s a sors lábaihoz veté.
Bírálni e lesújtó tettet nincsen erőm; vigaszt mondani nincsen szavam; csak a veszteség nagyságát, súlyát tudom érezni. Erről sem beszélek sokat; mindenki érzi azt velem együtt, érzi az egész haza.
Isten adjon gyógyszert e fájdalom ellen mi szegény hazánknak.









Jókai Mór: Életemből


Nyáry Pál emléke
A kábító csapás után, mit rémhalála okozott, idő kell hozzá, hogy eszméimet rendbe tudjam szedni, s írni és szólni képes legyek róla. Az élő kolossz helyett sok ideig az összezúzott hulla áll előttem, a monumentális alak helyett, ki nagy eszmék, országos művek egész épületét tartá vállain, azt az alakot látom, ki ott csügg két kezével a légben, s ez minden emlékemet véres kézzel törli le.
...Nyáry Pállal legelőször Pest város tanácstermének zöld asztalán találkoztam. Valóban az asztal fölött: forradalom volt. Aki szavának kihallgatást akart szerezni, az asztalra állt fel. Ő nagy ember volt, én csekély; egy nagy koreszme összehozott bennünket ugyanazon emelvényre: a népszabadság, a jogegyenlőség eszméje. Ő veterán vezére, én újonc közkatonája voltam ez eszmének.
Egy olyan korszak elején álltunk, mely hasonlított a mostani francia mozgalomhoz; nekünk is volt Pestünk és Pozsonyunk: Párizs és Versailles.
Buda vára a néptömeg kezében, a fegyvertár elfoglalva, az utcákon húszezernyi lelkesült férfi: ki tudja, mi lehetett volna abból, ha nem Nyáry Pál áll a mozgalom élére?
Nyáry Pál a szabadelvűség minden érvényét egyesíté magában, a szabadelvűség árnyoldala nélkül, mely a túlzott becsvágy. Tisztelte a népakarat nyilatkozványait; elősegítette, vezérelte azokat, ha helyes irányban indultak meg; s ha helytelen irányt vettek, akkor is élükre állt, azért, hogy azokat az igaz útra vezesse; s ha megvolt a siker, engedte a diadal koszorúit másnak.
Azon a zöld asztalon állva ismertük meg egymást. Én a néphez, a fiatalsághoz szólva, azt mondám, hogy ,,Ha kell, meg tudok halni a hazáért, de a hazáért gyilkolni nem tudok"; Nyáry sokszor mondá, hogy e szavamért szeretett meg, és azután sem tértek el meggyőződéseink soha.
A pesti forradalom végződött a Pozsonyból lejövő magyar kormány örömteljes fogadtatásával, s a nemzet új korszaka törvényes alakjában lett fölszentelve. Nyáry folytatta működését a sima földön, lelépve a piedesztálról.
Ő, az ellenzék akkori vezére, mondá ki a ,,megadjuk" szót, a kormány fölhívására, mely a haza védelmét követelte tőlünk.
És amidőn a nagy küzdelem megkezdésekor az első magyar kormány visszalépett, midőn kilenc oldalról betört ellenség közeledett hazánk szívéhez: ő volt itt. Nyáry, ki a reménytelen védelem eszközeit egyesíté, s a szeptemberi nehéz napokban csaknem egyedül szervezte a már összeomlott művet; aki nappallá tette az éjt, hogy táborainkat ellássa, csataképesekké tegye; akihez csak leizentek a hadvezetők, hogy ennyi üteg ágyút, ennyi új zászlóaljat küldjön utánuk, de élelmükről és ruhájukról is gondoskodjék; kihez minden megye küldözé utasításért nyargoncait, s ki mindennek megfelelt nyugodtan és zavartalanul.
Midőn a móri csatavesztés után veszve látszott lenni minden, s a győztes ellenvezér föltétlen megadást parancsolt Magyarországnak, Nyári mondá: hogy ,,Semmi szó föltétlen megadásról." S azon óriási munkának, mely a középpontnak Pestről Debrecenbe áttétele volt, végrehajtásában ő volt a legfőbb tényező.
A csodák között, miket egy hadjárat fölmutat, a legelső helyen áll az, ha egy újan teremtett hadsereg minden felszerelésében csataképesen tud kiállni a síkra. E műben Nyárynak az oroszlánrész jutott. Ha név szerint nem is, de tényleg ő volt a honvédelmi bizottmányban a belügyminiszter.
A számok a legjobb panegiristák. E kormány alatt egy évig tartó hadjárat, mely kétszázezer harcost foglalkoztatott egyrészről, s két császári hadsereg ellen küzdött: éppen annyiba került, mint egy hónapi hadjárat az osztrák kormány alatt.
Az igaz, hogy két miniszter lakott egy szobában, Nyáry és Patay; s a hadjárat végén Nyárynak nem volt nagyobb összege, mint utolsó havi díja.
És amíg egyik kezével készíté az erélyes harcot, másikkal előkészíté az okos békét.
,,Nem küzd a magyar nemzet egyébért, mint törvényes alkotmányáért, s amint azt kivívta, megszűnik áldozni a nemzet vérével."
Ez volt a jelszó, melyet Nyáry ez időben zászlójára tűzött, s mely sok jó férfit körüle egyesített. E jelmondatnak adott kifejezést azon hírlap, melyet én akkor szerkesztettem.
Bátorság kellett ezt kimondani fölfelé úgy, mint lefelé. Fölfelé a hatalomnak, mely vérpaddal és irtóháborúval jött ellenünk; s lefelé a feltámadt népszenvedélynek, mely kiontott véreért bosszút követelt.
Sokan voltak, akik e politikai bátorsággal bírtak; de nem elegen.
Április 13-án az előleges értekezleten megkísérté Nyáry minden erejét egy remek szónoklatban, mely álláspontját igazolta, s a nemzetre várakozó veszélyeket föltárta. Miután nézete többségre nem jutott, arra kérte elvbarátait és mindnyájunkat, hogy ha elveink nem győzhetnek a parlamentben, némuljunk el a népakarat előtt; ne szóljunk, hogy szakadást ne idézzünk elő a nemzetben, midőn annak egész erejére van szüksége.
És úgy lett.
Lapjaink ,,legyen meg" szóval fogadták a végzetes határozatot; elvbarátunk, a ház elnöke, Almásy Pál, aláírta annak a nevét, Szacsvayval együtt, ki szinte elvtársunk volt. Nyáry és a többiek hallgattak, és tettük ezt mindnyájan, azzal a tudattal, hogy el kell ugyan vesznünk, de hát vesszünk el együtt és becsülettel.
És ekkor Nyáry, a miniszter, visszalépett, és visszament újra ,,Pest megyei alispánnak".
Nem volt már bizalma az ügyhöz, de szolgálta azt híven. Már júniusban így szólt hozzám: ,,Lengyelország halott szagát érzem."
Egy fiatal barátunkat, Sz. Mórt akkor nevezték ki a ,,vésztörvényszék jegyzőjének". Nyáry megtudta azt, szerette az ifjút (egyike volt a márciusi fiúknak, kik együtt álltak vele ama zöld asztalon), odahívta őt magához, s tudatta vele, hogy a belügyminisztériumnál eszközölt ki számára titkári állomást; ne fogadja el azt a másik kinevezést. E gyöngéd, előrelátó gondoskodás nélkül az a mi fiatal barátunk a holt emberek közé tartoznék.
A végpusztulás napjaiban ismét együtt jártam vele.
Mikor a kétségbeesés végküzdelme eljött, én is vállamra vetettem a puskát, s indultam Pestről, amerre tábort találok. Nyáry útban talált; kérdezte tőlem: ,,Hová, öcsém?" Én keserűen feleltem neki: ,,Megyek meghalni a hazáért." - ,,Hát abban a tarisznyában mi van?" - Egy kis sonka." - ,,Hát abban a kulacsban?" - ,,Egy kis bor." - ,,De már azt előbb együk és igyuk meg a hazáért, s aztán menjünk meghalni." S azzal fölvett a kocsijára, s aztán el sem eresztett többet, amíg Aradon egy örökké emlékezetes éjszakán tudtomra nem adá, hogy vége van mindennek; a temesvári csata elveszett, mielőtt Görgei csatlakozhatott volna a déli hadsereggel.
E napokban láttam őt legnagyobbnak; hideg nyugalma, mely gyakran szarkasztikus élcekben tört ki, egy percre el nem hagyta. Végtelenül lenézett mindenkit, aki meg volt ijedve; és azért mégis engemet, ki el voltam határozva együtt veszni el vele, a menekülésre biztatott.
Huszonnégy éves voltam akkor, és új házas.
Ő ott maradt Világoson bevárnia veszélyt, ámbár Görgei előre megmondta neki, hogy semmi védelemre nem lehet számítani senkinek.
Tudjuk, hogy az osztrák kormány hogy használta fel a kezébe adott sikert, mely nem volt győzelem. A bolondok és a vérszomjazók, Ausztria akkori vezető miniszterei, kiknek a túlvilágon se bocsásson meg Isten! Úgy bántak a lábukhoz fektetett országgal, hogy az akkor égre dobott kő most mint egy Alpes függ mindkettőnk feje fölött, és közös eltemetéssel fenyeget győztest és legyőzöttet.
Még ez őrjöngőkre is volt hatása Nyárynak. Védbeszéde előtt, mely védelme volt a magyar politikának, s megtámadása az osztrák kormányrendszernek, még a hadbírák is megrendültek, s a bitófa elszalasztá benne áldozatát, hogy a börtön vegye át azt tőle.
Ez időben történt Nyáryval az, ami élte végzetes fordulatát képezé.
Pár hóra szabadon bocsáttatott, de bizonyos volt felőle, hogy el lesz ítélve hosszú fogságra és vagyonai elvesztésére.
Akkor jól rendezett úri kényelmes birtokviszonyok között élt. Közelálló barátai azt tanácsolák, hogy nyúljon azon segédeszközhöz, mellyel a kegyetlen hatalom ellenében oly sokan éltek, hogy konfiskáció alá jutandó vagyonára egy költött kötelezvényt kebleztessen be, ami által annak egy részét harmadik kéz által megmentse. Hisz ez rendes dolog volt. Az elkobzó hatalom az isteni és emberi törvények ellenére fosztá meg vagyonától a hazáért küzdöttet; annak ellenében minden védelem igazolt és jogos volt.
De Nyáry mégsem akart arra ráállani.
,,Nem! Énnekem, ki az igazságért küzdöttem mindig, még az ellenében sem szabad igaztalannak lennem, aki jogtalanul kirabol."
Vajha ez érzetének hajolt volna meg; ne barátai rábeszélésének.
Hogy konfiskált vagyonának töredékét megmentse, egy kedves barátnéjának, kit mindenki tisztelettel említ, s ki iránti gyöngéd viszonya minden magas lélek előtt igazolva van: Sch.-nének egy kötelezvényt adott át húszezer forintról. Ugyanazon nemes hölgy fogadta ki jószágát albértletbe, és gazdálkodott Nyáry javára szorgalommal, takarékossággal; és gondoskodott Nyáryról börtönében.
Nyáry ott is vigasztalása volt fogolytársainak. Férfikedélye soha el nem hagyta. Ott megtanult angolul, élt a tudományoknak. Készített remek faragványokat, miknek mintadarabjai most is főrangú hölgyeink asztalait ékítik; és nem kért kegyelmet, és nem engedte, hogy más kérjen azt számára - soha.
Mikor a fogság utolsó évét tölté, hirtelen ideglázt kap Sch.-né: önkívületbe esik, s meghal anélkül, hogy Nyáry végzetes kötelezvényét megsemmisítené.
Volt pedig Sch-nének két közel rokona: nem akarom őket jelezni; Isten bocsásson meg nekik, ha még élnek! Azok rögtön birtokába helyezék magukat a megholt hagyatékának, s mire Nyáry a börtönből hazakerült, annyira elpusztítottak gazdaságában mindent, hogy miután a kastélyban egy nyoszolya sem maradt, a két tékozló székekre fektetett ablakredőnyökön hált maga is. De annyival inkább megtartották Nyáry költött kötelezvényét, mit Sch.-nének adott.
És ez lett alapja mostani bukásának.
Most már értheti mindenki, hogy juthatott tönkre egy olyan ember, ki soha nem pazarolt, ki úgy élt, mint egy filozóf, bort nem ivott, asszonyokért sem rajongott, semmi megrontó szenvedélye nem volt.
Nem is kártyázott soha.
Erre még egy sajátságos oka is volt, mit barátjaival gyakran közlött. ,,Én minden játszma kártyát, az első kiosztás után, hátáról is megismerek; azért nem játszhatom veletek, mert pénzeteket okvetlenül elnyerném."
Még ily úton sem akart igaztalan pénzhez jutni.
És ezután következnek a sors elemi csapásai, mikkel a magyar gazdákat meglátogatta.
Országos évkönyveink egy évtized alatt három ínséges évet jegyeztek fel: 1863-at, az aszály évét, 1864-et, az értéktelen gabona évét, s 1865-öt, az országos fagyot. De volt Pest megyének egy része, melyben tíz év alatt hat ínséges év fordult elő, három évben a föld nem adta vissza a vetőmagot, midőn az egész országon áldás volt az égtől.
Ez elátkozott körben feküdt Nyáry birtoka is.
Ha mindenét elvesztette volna, midőn a börtönből visszakerült, ha soha birtokát vissza nem kapta volna, most is élne, s megélne becsülettel lelki tehetségei után; őt a kegyelem ölte meg. A kegyetlen kegyelem.
A politikai alakulások is segítettek életkedvét összetörni.
Az országgyűlésen, hol egymás mellett ültünk, gyakran mondá az utóbbi időkben:
,,Nézd, mily közöny van magában a házban minden közügy, minden nagy eszme iránt; mintha minden ember szeretne már - nem lenni itten."
Mikor a múlt hónapban az a kellemetlen viharos jelenet volt a házban egy kultuszminiszteri házvétel tárgyában, Nyáry kinn a társalgószobában beszélgetett barátaival. A teremben kelt vitára mindenki befutott, csak mi maradtunk kinn ketten.
Akkor elkezdett nekem Nyáry egyszerre beszélni élte legtávolabb élményeiről. Első szerelméről, ügyvédi pályája első megpróbáltatásairól, és ezután bírói pályája azon fénypontjairól, mikben tehetségei feledhetlen emlékeket vívtak ki, a csábokról, miknek ki volt téve, szerelem és gazdagság alakjában; a kincsekről, amikért csak ,,egy kicsinyt" le kellett volna hajolnia, hogy fölvegye, s a mesés ármányokról, miket diadalmasan leküzdött, minők közt első helyen állhat Braunecker Matild és Zentál milliókba játszó hírhedett cselszövénye, amik mind egy érdekes regény részletei volnának, ha nem volnának igaz történet. Akkor nem tudtam még, hogy véghagyománya az, amit most rám bíz.
Halála előtti napon egy rövid kézszorításra találkoztam vele az országházban. Szomorúsága feltűnő volt. Azt mondá szemrehányólag:
- Jobb szerettelek sima homlokoddal; hajadat sem szeretem rajtad, ha hamis.
- Majd anélkül látsz a nyáron - felelém neki.
- Ha megérjük. - Ez volt utolsó szava hozzám.
Én azt hittem, rám érti azt, s ő magára értette.
Hiszen herkulesi termete százéves időt ígért.
És énnekem kellett koporsójánál istenhozzádot mondanom.
A gyásztisztelet után egy levelet adtak kezembe, mely így szól:
,,Kedves barátom!
Igaza volt Nyárynak, midőn azt írta Beöthynek: >>Borzadva, fog ön értesülni azon tettről, melyet elkövettem.<<
Borzadva, és mély megilletődéssel vettem én is úgy, mint mindnyájan, ez irtóztató halált.
Én Nyárynak a politikában nem ellensége - mert meggyőződését tiszteltem -, de határozott ellenfele voltam; azon kevesek közé tartoztam, kiknek bátorságuk volt az ő túlnyomó népszerűsége és befolyása dacára ellene a megye termében fellépni, mert azon utat, melyen ő járt, hazámra nézve sem üdvösnek, sem célravezetőnek nem találtam.
Nyáry azonban társadalmi tekintetben a hazának oly kitűnő fia volt, kihez hasonló kevés van - olyan, ki őt felülmúlná - egy sincs. Magyarország történetét nem fogja megírhatni senki anélkül, hogy az ő jeles egyéniségének nem egy, de számtalan fényes lapot szenteljen; tartozzék az bármely párthoz, bevallani kénytelen, hogy Nyáry tántoríthatlan becsületességű, nemes keblű hazafi és feddhetetlen tiszta jellemű tisztviselő volt. Egyenes lelkű, igazságos bíró, soha nem engedett magánérdekeknek - és Pest megyében a közigazgatási és törvénykezési téren nagy jelentőségű és üdvös működésének egész ideje alatt minden törekvése egyedül oda volt irányozva, hogy az, kit a megye közönsége bizalmával megtisztel, helyét kellően betöltse. Sokat - igen sokat - mondhatnék e részben az 1861- és 1867-i tisztújítások alkalmából, ha nem tartanék attól, hogy igen hosszúra fogna terjedni levelem. Mint kérlelhetlen üldözője minden hanyagságnak és mulasztásnak, roppant közigazgatási ismeretei mellett nemcsak a megyének, de az egész országnak kincse volt. Nem tűrte meg a tisztviselőt, bárki lett is légyen, kiről csak gyanította, hogy nem egyenes úton jár. Annyira őrizte ő a megyei életnek tisztaságát, hogy tartózkodás nélkül bátran ki merem mondani, miszerint Pest megye kizárólag neki köszönheti azon kitűnő állást, melyet most közigazgatási és törvénykezési tekintetben elfoglal.
Ezeket előrebocsátva, méltán mondhatom, hogy Pest megye sokat, igen sokat veszített Nyáry halála által. Az ő emlékét meg kell örökíteni. Pest megyének kötelessége - és, tudva a ragaszkodást, mellyel iránta Pest megye viseltetett -, meg vagyok győződve, annak tekintetbe vétele nélkül is, csupa kegyeletből iránta - oly emléket fog állítani, mely meg fog felelni azon nagy érdemeknek, miket e rendkívüli tiszta lelkű hazafi életében magának szerzett, és meg fog felelni azon kiváló tiszteletnek, melyet az elhunyt nyilvános életének egész ideje alatt tapasztalt.
Evégből én egy eszmét pendítek meg, melyet veled - mint Nyáry egyik hű barátjával és elvrokonával - közleni jónak láttam. - Ha helyesled, írd meg, és tedd közzé - ha nem, vedd úgy, mint legjobb szándékom, és az elhunyt hazafi iránti nagy tiszteletem és barátságom nyilvánítását - ne szólj róla senkinek.
Én azt indítványozom, vegye meg Pest vármegye aláírás útján begyűlendő összegből Nyáry Pál birtokát, kezeltesse azt mindenkor első alispánjának felügyelete alatt akár házilag, akár bérlet útján. Köteles legyen a járási főszolgabíró a tömeget kezelni, és arról nyilvánosan a megye gyűlésének számolni. Jövedelméből a birtoknak segélyezze a megye legérdemesebb elhunyt tisztviselőinek szegény özvegyeit és árváit.
Isten veled!
híved
Bossányi László"

Ez indítványt helyeslem, s kiviteléhez tehetségem szerint hozzájárulni kész vagyok.
Vajha a sír fölött egymásra és kölcsönös feladatainkra ráismernénk.
Vajha megtalálnók a tanulságot a szomorú végzetből.
Hogy férfinak, kit honszerelme, érdemei, ritka tehetségei az elsők elejére emeltek, el szabad veszni anyagi elpusztulás miatt, mindezen kincsekben oly szegény nemzetünknél.
Hogy ki kell veszni a mai kor uralgó nézetei nyomán az erély híveinek táborából mindannak, ami jellem, s nem szabad benne vezetőül megmaradni másnak, mint a rossz szenvedélynek.
Hogy aki független nézeteket, s nem a hatalomnak tetsző tanokat vall, annak csak a visszavonulás vagy a tönkrejutás között lehet választania.
Ez rossz tudomány s ifjúságunkra nézve rossz iskola.
Hogy Nyáry hullája megütötte a földet, az annak a földnek magának is sokáig fog fájni, s az a föld még azért bennünket visszaüthet.
Adja Isten, hogy rossz próféta legyek.
Talán még van időnk egymásra ismerni.









Jókai Mór: Életemből


Deák Ferenc temetése előtt
Egy ember, aki meghalt és mégis él; kit temetni visznek, s mégis itt marad közöttünk.
Mi volt Deák Ferenc? A bölcsesség, a hűség, a szabadelvűség, a honszerelem Magyarországon. Ezeknek nem lehet meghalni: ezeket nem lehet eltemetni.
Nagy nemzetekből támaszt a korszellem nagy államférfiakat; őérte kivételt tett. Egy kis nemzetből támasztott nagy államférfit, s reá bízta, hogy világtörténeti befolyást gyakoroljon egy világrész új alakulásába. S nem csodák útján végezte azt vele: egy hosszú élet következetes munkájára bízta a nagy feladatot.
Deák Ferenc három nemzedéknek volt világossága. Nagy államférfiak többnyire le szoktak tűnni kortársaik elmúltával, a nemzedékkel együtt, melynek koreszméit képviselték - ő az egymásra következő nemzedékeknek folyton vezére maradt, s az előhaladó kor csak nagyságát növelte. Ő pedig mindvégig ugyanaz maradt; a bölcsesség, hűség, szabadelvűség, honszerelem - Magyarországon.
A nagy hallgatás hosszú évei alatt egyedüli prófétája, orákuluma volt a nemzetnek.
Nem vonult félre: osztozott velünk mindenben, ami közös volt; óvott, tanácsolt, biztatott, megmutatta a középutat az elkeseredés és elernyedés között; világítótornyunk volt a sötétségben. - Annyira ragaszkodott hazájához, hogy időn élte alkonyán kórszenvedéseinek enyhítése, élte napjainak szaporítása végett a gyógyászat bölcsei enyhébb éghajlat alá tanácsolák átköltözni, nem hajlott rá; itt akart meghalni a haza ege alatt, mely szenvedéseit megnehezíté, éltét rövidebbre szabta.
Pedig nem kötötte e hazához sem vagyon, sem hivatal, sem család; egyedül a hon tiszta szerelme.
Csak egy szavába került neki, hogy a nemzetet figyelmeztesse egy tartozásának lerovására, mellyel az egy elhunyt nagy férfia családjának adósa maradt, s a nemzet rögtön teljesítette azt; csak egy szavába került a trónt figyelmeztetni oly férfiakra, kik az ország legmagasabb hivatalaira érdemesek, s azok rögtön oda emeltettek. És ő maga megmaradt - nem szegénynek, mert úgy élt, mint Cincinnatus; de egyszerű polgárnak, s a nemzet tanácsadójának. Családja pedig voltunk mi mindannyian; s ha néha a vitatkozó család összeharagudott egymás között: ő odajött, és kibékített bennünket.
Hányszor oldotta meg keserű harcainkat az ő bölcs és minden oldalra szelídítő felszólalása! Mert azt a roppant nagy hatalmat, melyet eszének, tudományának, népszerűségének, szónoki erejének és jellemének óriási fölényében bírt, úgy tudta használni mindig, hogy azáltal meggyőzve igen, de megverve nem érezte magát soha senki.
Egyetlenegyszer láttam őt a monumentális harag felejthetlen alakjaként felmagasodni. Ez egy országos bizottsági zárt ülésben történt, amidőn Deák a megtámadott szabadelvűség és alkotmányosság védelmére állt fel mindannyiunk (jobb- és balközép) nevében, és mondott egy oly villámló beszédet, mely minden hamis bálványt összetört. E beszéd nem került a nyilvánosság elé soha: hirtelen leírt vázlatát mint becses ereklyét őrzöm holtomig; tanújelét annak, hogy mi volt Deák Ferenc akkor, mikor olajág helyett a lángpallost vette kezébe.
Nem volt ,,erre" szükség: az olajág lett elültetve, s erdő nőtt belőle azóta.
Deák Ferenc azon ritka győzelmek egyikét aratta, amidőn az ellenfél nem legyőzve, de megnyerve van; nem leverve, de fölemelve, és a békekötésért mindkét fél egyenlő hálával tartozik a kibékítőnek.
Azon ritka esetek egyike az, amidőn egy nagy államférfi nemzetének egyszerre adott királyt és szabadságot.
S a koporsójára tett koszorúk bizonyítják, hogy a király és a nemzet egy test, egy lélek lett.
S a koporsójára tett koszorúk bizonyítják, hogy a nagy végcélban a nemzet minden pártja egy test, egy lélek lett.
S a koporsójára tett koszorúk bizonyítják, hogy a két egyesült birodalom egymással a közös jövendő feladataival szemben szövetkezett.
A két ország közötti anyagi kérdések felzaklatott vitája Deák halálhírére egyszerre elhallgatott.
A szenvedélyek hekatombája áldoztatik föl Deák Ferenc ravatala előtt.
Életében már egyszer áthidalta a szakadást a két egymásra utalt ország között; vajha koporsója még egyszer és végképp betöltené, ami űr még a kettő közt maradt!
Nincs okunk sírni a koporsó előtt; nem gyászunk, dicsőségünk napja ez!
Deák Ferencet nincs miért siratni, ő megérte, hogy még életében éveket előlegezett a halhatatlanságból. S míg egyik nagy kortársa s Magyarországnak egyik legnagyobb fia, afölötti bánatában, hogy minden, amit életében alkotott, romba dűl, kétségbeeséssel végezte életét: addig Deák Ferenc éveken át láthatá még testi szemeivel, mennyire fogják őt szeretni, ha nem lesz! hogy a mű, melyet alkotott, él és tovább fejlődik; hogy öröksége, amit családjára, a nemzetre hágy, az önzetlenség, a honszeretet, a bölcs megfontolás, a trón iránti hűség hogy gyarapodik milliófelé szétosztva, hogy a pártfelek hogy tömörülnek egy kibékült egésszé, tudva, hogy nincs már Deák Ferenc, aki kibékítse őket, ha összerontanak; hogy még életében láthatá, mint dolgozik az egész nemzet azon a nagy monumentumon, amit az ő halálának emlékére fog emelni: - ahogy meglepi néha egy atya a gyermekeit, kik titokban kegyeletes emléket készítenek - az ő születésnapjára.
Ő látta azt életében, hogy mennyire szeretni fogják őt halála után! Ez egy része az üdvnek. Megnyugodva halt meg.
Ez nem halál: ez megdicsőülés.
Ez nem temetség: ez apoteózis.
Ez nem elvesztése Deáknak: ez öröklése Deáknak!
Az ifjú nemzedék, mely látni fogja a koszorúkkal elfedett koporsót eltűnni sírboltozatába: emlékezni fog rá, hogy Deák Ferenc minden koszorút elvitt magával e földről; de itt hagyta erényeit, s azokkal meg lehet az új koszorúkat szerezni.
Nem leverten: - felmagasztosultan követjük az ő koporsóját. Kövessük példáját is.
Hon atyái! Országok bölcsei! Osztozzatok meg az ő örökségén, s tartsátok meg őt szíveitekben; mert ha el találtok róla egyszer felejtkezni, ő felkel sírjából, s megveri ökleivel fejetek fölött az ablakot, és rátok kiált:
,,Le ne romboljátok, amit én építettem!"
...Építsük tovább Deák Ferenc emlékét - a boldog és erős Magyarországot.









Jókai Mór: Életemből


Almásy Pál meghalt 
(1882)
Egyike a magyar nemzet újjászületési küzdelmében részt vett legnagyobb vezéralakoknak.
Hajdan egy egész nép által szeretve, barátaitól bálványozva, egy nemzet reményeinek élére állítva, elleneitől halálra üldözve, a balsorssal óriásként küzdve, kezében a hatalmasok szövetséges kezével, szívében a hazáért mindent újra feláldozó bátorsággal; agyában országalkotó eszmékkel - és végre elmúlva egy csendes kis házban, egyetlen szerető szív esthajnalsugára mellett...
Vajh kiemlékezik még rá rajtam kívül, aki még e kis félreeső pesti házban is láttam őt, ahol csak könyveinek élt már, és szerető nejének?
Úgy hiszem, nagyon csendes temetése fog lenni.
Pedig hányszor dobta oda az életét arra az oltárra, amelyen nem volt már más, csak hamu, hogy újra lángot szítson rajta! Hányszor lett e nemzetnek megsiratott, visszavárt halottjává, akinek feltámadásáért milliók imádkoztak! Most már az a kor is el van temetve mélyen. S aki belőle fennmaradt, lett egy fölöslegessé vált hőse egy feledékenységre ítélt nagy időnek.
Élete fényét, nehéz küzdelmeit, nagy katasztrófáit csak a krónika őrzi, mint adatgyűjteményt; ugyanez a név, mely a síremlék gránitján aranytól ragyog, régen elfakult már azon a végzetterhes okmányon, melyre azt a debreceni országgyűlés elnöke leírta. És mindazok a nagy históriai alakok a későbbi korból, akiknek az árnyéka az övével egymást keresztezé: koronás fők, bölcsek, hadverők, mártírok: régen maguk is árnyékok már.
De az én borongó lelkemnek jólesik végigjárni visszatérő útban ezeken a nagy nyomdokokon, amiket egykori vezérem s örökké jó barátom nagyratörő pályáján hátrahagyott. A cél más úton lett elérve, de azért az ő célja is az volt: ,,Magyarország újrafeltámadása." S hiszem, tudom, hogy ha nem lettek volna, akik az ő útján törnek előre, a más úton haladók sem jutottak volna el e célhoz. Ezt a ,,haza bölcse" maga is kimondta, és mondta akkor, amikor minden szó a tettek súlyával bírt.
És Magyarország meg nem történt történetének is vannak hősei. És vannak hazafiúi érdemek, amikről nem szól a hír, és mégis az ég kapuján zörgetnek.
De egy emlékének megvilágításával tartozom én neki, és tartozik az a hírlap, mely a magyarhoni szabadelvű párt orgánuma. Volt egy szürke, ködös korszak, amiről sokan csak azt tudják már, amit nem tudnak: ebben a tespedő időben alkotta meg Almásy Pál a magyarországi szabadelvű párt számára a hírlapot, több elvtársával együtt, akik közül, akik még élnek, tudom, hogy ott lesznek a koporsója körül: hívei maradtak úgy neki, mint az elvnek. Előttem az első aláírási ív, mely a szabadelvű irány számára alapítandó lapot megteremteni felhívja a honfiakat: Almásy Pál neve van legelöl. Egy évig a ,,Magyar Sajtó" volt ez a közlöny. Akkor még nagyobb áldozatokkal ugyanazok a hazafiak az ő vezetése mellett megalapították a ,,Hon"-t, mely aztán a szabadelvű pártnak húsz esztendőn keresztül maradt közlönye, s melynek örököse lett a ,,Nemzet", mind elvekben, mind közönségben.
Még abban az évben másodszor is fogságra került Almásy Pál és több elvtársai. Az a cél, amit odafenn említék: ez volt az ok. Ismét oda volt dobva nagy vagyon, szabadság, élet. A kortársak léhasága súlyosbítá helyzetét. Isten csodája s az uralkodó bocsánatkész szíve mentették meg csupán a legszomorúbb fátumtól, melybe egy barátjának terhelő nyilatkozásai sodorták.
Azontúl csendes ember lett belőle. Híve maradt mindig a szabadelvűségnek, s barátja az ahhoz ragaszkodó pártnak és kormánynak, de egészen visszavonult a világtól.
Hajdankori emlékei, büszke vágyakodásai, magas családi összeköttetései mind nem voltak képesek őt előszólítani aszkétai magányából.
Ott lakott éveken át a Bajza utcai kioszkszerű házban, hol remeteségét egyedül kedves neje (Almásy Sándor képviselő testvére) osztá meg vele híven. Se magánosokat, se társas köröket nem látogatott meg soha. Valahányszor összetalálkoztam vele, oly jólesett szavaiból megértenem, hogy az önként eltemetkezett nagy óriásból nem lett világ- és hongyűlölő, mint annyi másból, nem tekinté magát detronált félistennek: de egész hazafinak, ki emberhelyét betölti.
Most már betölti azt az áldott nyugodalom helyét, melyet nálánál e hazától senki jobban meg nem érdemelt.
Ha minden ember, akivel valaha jót tett, ha minden hazafi, aki hazájának megtartásában köszönettel tartozik neki, egy hantot fog hajítani koporsójára, akkor Almásy Pál sírja helyén hunhalom emelkedik.
A hazaszeretet örök lángja égjen e sír fölött, melyben a legnemesebb hazafi hamvai nyugszanak.
Egy oszloppal ismét kevesebb!









Jókai Mór: Életemből


Bernát Gáspár
Ő is megtért a szomorú emberek közé.
Tréfáit olyan komoly tekintettel adta, mintha igazak volnának; s meghalt úgy, mintha az csak tréfa volna.
Öregnek nem ismerte őt senki, csak megőszült ifjúnak. Koporsójáról azt olvassuk, hogy 67 évig tartott fiatalsága.
Mit élt át? Mit szenvedett ez idő alatt? Arról panaszkodni nem hallotta őt senki. Mikor a szerencsefiak, a nagyurak, az ifjak szája tele volt panasszal: ő csak dicsekedett. Élő irónia volt járása-kelése a nem számára teremtett világban, a nem hozzá tartozó nemzedék között.
Senki sem várt tőle egyebet, mint élcet; nem is adott volna mást, ha vártak volna is tőle. Ez volt jellemrajza, társadalmi összeköttetése, életének varázstitka. Élcekkel védte magát a bajok ellen, élcekkel fizetett.
Szerette őt mindenki; de nem gondoskodott róla. Végső éveiben, midőn már érzékeinek elvesztése félig elzárta körüle az élő világot, olyannak tekinték őt, mint egy élő, bebalzsamozott múmiát, ki a régi egyiptomi táblabíróvilág emlékeiről a hieroglifokat leolvasni feljár. Mivel él a múmia? Azt nem kérdezték. Hiszen be van már balzsamozva írói hírnévvel.
Az a genre az irodalomban, melyet ő képviselt, vele járt a bebalzsamozott táblabírókorral. Hihetetlen túlzott maga a tárgy is. A korszak korábban múlt ki, mint írója, kinek nem adatott meg a tehetség átalakulni más kor eszméihez. Most együtt pihennek.
Utolsó szava is jellemző élc volt. Összes adósságait a lipótvárosi bazilika fölépítésére hagyományozta.
Az az alak tűnt el benne, akit az országban legtöbben ismertek, s akinek ismerői közt egy sem volt, aki nem szerette, aki nem becsülte volna.
Legyen béke porain. Halálának híre sok megérdemlett könnyet fog fakasztani, de még e könnyeken is keresztülragyog a mosoly, s az koporsóját is elkíséri a sírig, s a temetőkapuig a gyászkíséret a megholt élceit, adomáit adja szájról szájra, könnyeit törülve.
Hisz ez a legszebb temetés!









Jókai Mór: Életemből


Kakas Márton arcképcsarnokaFALK MIKSA
Van szerencsénk ezennel tisztelt barátunkat, a közszeretettől ápolt (F k)-t bemutathatni nagyérdemű olvasóközönségünknek. Íme, ez azon két betű, melyről az a mondás van a Pesti Napló olvasói szélesen elterjedt körében, hogy ha e két betű nem találtatik a Pesti Naplóban, a lapnak fele része hiányzik: mely állítást ugyan mi, részint az illető nagy tekintélyű hírlap sokérdemű többi munkatársai iránt való méltányos elismerésből részint pártfegyelemből így pure et simple alá nem írhatunk: de mint historikumot, mint repülő mondatot, konstatálni kötelességünknek tartottuk. Tehát, íme, itt van ama két betű, ki mint az írásban mondatik: ,,Én vagyok az alfa és az ómega!" Szinte elmondhatja nyomtatásban: én vagyok az ,,F" és a ,,k", s mindenki érteni fogja ennek jelentőségét.
Valóban alig tudjuk magunkban elhatározni, mit bámuljunk tisztelt barátunkban inkább? Azt a messze elágazó összeköttetést-e, mely őt Európa minden udvaraival folytonos érintkezésben lehetni képesíti, vagy azon művészi adományt, mely szerint a százszor összerakott tárgyakat százegyedszer ismét úgy össze tudja állítani, hogy azt mindenki újnak veszi.
Mikor más újságíró kétségbe van esve afölött, hogy semmi sem történik a világban (F k), teremtő lélekkel nyúl a semmibe, s alkot belőle világtörténetet, s e téren oly szerencsével egyesíti magában a historikust a költővel, hogy méltán nevezhetjük őt a ,,jövő históriai regényírójának".
Nincs tárgy elég csekély, melyből ő nagyot nem tudna alkotni: egy görögországi miniszter-krízis, egy bonvivant angol miniszter tósztja, egy kúzai státuscsíny, sőt még egy bundestagi határozat is elég anyag kezében, hogy abból bámulatos művet tudjon alkotni. Ő semmi darabkát a világtörténetből nem hagy használatlanul elveszni, ő minden rongyot felemel, és abból mind papiros lesz.
S ez csak oly sokoldalú képzettség mellett kivihető, melyet tisztelt barátunknál megszokni tanultunk.
Ő nemcsak kitűnő hegedűvirtuóz, ki egy szál húron tudja többféle variációját eljátszani ugyanegy nótának, mint Paganini, hanem amellett remek festész, ki bennünket Markónál is több ,,schöne Gegend"-del megismertetett már; érdemdús iskolamester, kinek rendszere nyomán még a sorok között is megtanulnak olvasni a nagy gyerekek; gyakorlott lovas és kocsis, ki a legmagasabb lovakra is felül, s szekerével csak egyetlenegyszer akadt bele a hatóság kapukövébe, egyébkor ügyesen ki tudja a szemközt jövő akadályokat kerülni, s sok nagy pocsolyán keresztülhajtott már anélkül, hogy magát besározta volna; nagy csónakász, ki ott is tud evezni, ahol elfogy a víz; és különösen hírhedett meteorológ, ki politikai időjóslataival ,,lefutja a rangot" Schofkától, ,,Mathieu de la Drome"-tól és Balla Károlytól is, mint ezt számtalan, ,,megmondottuk ezelőtt egy évvel" szavakon kezdődő cikkéi méltó elismeréssel tanúsítják.
Sajnáljuk, hogy tisztelt barátunkat a tavalyi évben nagy családi szomorúság érte: két kedvenc ikerleányától, Schleswig és Holsteintól megfosztatott, pedig ezek voltak azon kedves teremtések, akikben a magyar példabeszédet gyakorlá: ,,leányomnak szólok stb." Reméljük, hogy az ég meg fogja őt vigasztalni, s dús kárpótlást nyújtand neki Bismarckban.
Részünkről azon óhajtásunkat fejezzük ki, hogy tartsa meg őt a hazai Minerva sok számos európai kérdések végleges befejeztetéseig.









Jókai Mór: Életemből


PÉTER PÁL (POMPÉRY)
E tisztes ősz férfiú - vagy mit mondok! - e daliás ifjúdad alak itt előttünk jobb- és balfelől a mi kedves barátunk, Péter Pál. Nem Péter és Pál, hanem az egyik is Péter Pál, a másik is Péter Pál. Hogy arcképei ily különbözők, annak oka az, hogy az egyiket a ,,Telivér" előadása előtt fotografiázták, a másikat pedig a ,,Mi újság a szomszédban?" előadása után. Hinc ille Zwiespalt der Natur! Az első arcképe hívebb.
És valóban ő méltán tarthatja fel ily büszkén az arcát, mert ő mondhatja el Árpád apánk után magáról, hogy megalapította ,,Magyarország"-ot, s azt fenn is tartá egész a szatmári békekötésig (amikor tudniillik Szathmáry Károly szerződött Wodjanerrel a Magyarország szerkesztése végett); az ,,Ország" dolgában is sokat ült Budán, s a Törökkel (Jánossal) folytatott hadjáratai hírhedettek!
De mindez érdemei csekélységek ama hőstettéhez képest, mellyel a magyar írói névnek helyet vívott ki a - gothai nemesi almanachban.
Mint már említettük, ő koszorús szerzője a nemcsak halhatatlanná, sőt hallhatatlanná lett Telivérnek, pályadíjat nyert vígjátéknak, melyben diadalmasan van keresztülvive azon régóta sürgetett reformkérdés, hogy az inasok ne beszéljenek a színpadon.
A pályamű természetesen diadalmaskodott pályatársai fölött, s a szerző nevét rejtő jeligés levélke felbontásakor az akadémia nagygyűlésén e név hullott ki abból: ,,Péter Pál" aranyszegélyű lapon, melyen történetesen P. P. betűkkel ellátott korona volt látható.
,,Ez grófi korona!" volt az archeológiai osztály véleménye. ,,Ez grófi poézis", bizonyítá a nyelvtudományi osztály. ,,Ez grófi parfüm", tanúskodék a természettudományi szekció!
A Telivér pályadíjas művet gróf írta!
Ezt mondák az akadémikusok az újságíróknak, az újságírók a publikumnak, a publikum a színészeknek, a színészek az igazgatónak, s miután e véleményt Péter Pálnak Malaczkáról és Badenból kelt levelei is megerősíték, lett a kedélyek izgatottsága nagy!
A kaszinóban konferenciák tartattak azon kérdés fölött, ki lehet ő? Egyik azt állítá: az X. X. gróf, az tud folyvást versekben beszélni; másik azt mondá, ez S. gróf, az érti ily gyökeresen a lovakat; a harmadik fogadott rá, hogy az Y. gróf, annak van egy igen jeles titkárja. Százhuszonnyolc palackra megy a pezsgők száma, amik e tárgyban fogadásokul feltétettek.
A színházban nem kevesebb volt a tevékenység, a színészek éjjel-nappal szerepeiket tanulták, a súgó disponibilitásba helyeztetett, az igazgató saját bútorait hordatta fel az előadásra, s saját kezével verte a színfalakba a szegeket, mikre saját olajfestményű műremekeit aggatá fel.
Az előadás napján még csak egy kritikusnak való szabadjegy sem volt nagy pénzért kapható, a kaszinót ez estére bezárták, s az elnök maga vezette in corpore az egész díszes társulatot az előadásra, ahol az erdély drei Mann hoch elfoglaltatván, szerzőnek minden geniális mondása tapspelotonnal üdvözöltetett.
Ez volt Péter Pál inaugurációja.
A kritika is üdvösen meg volt szeppenve, s e hatás kiterjedt még második darabjára is, ,,Mi újság a szomszédban?", mely bár nem érte el egészen az elébbi sikerét, mégis a kritikusok referádáikban nem annyira azt fejtegették, hogy ,,Mi újság a szomszédban?", mely darabnak pedig egyéb hibája nem volt, mint az, hogy szerzője nem ismerte fel helyzetének előnyeit, s bár, mint jelenleg az első magyar általános életbiztosítási szak vezető főnöke, szülöttének életét biztosítani elmulasztotta.
Ki kell emelnünk még tisztelt barátunkat, mint igen kegyes családapát, kinek jelszava: ,,Bocsássátok hozzám a kisdedeket!" (Különösen, ha csinos dajkáik vannak.) Emellett határtalan tisztelője a szép, s mint báró Eötvös mondja, a ,,jobb" nemnek (igaza van, én sem szeretem a férfiakat) akár csipkében, akár halinaköntösben.
Kívánjuk tiszta szívünkből, s ez óhajtásunk számos tisztelői véleményével találkozik, hogy kivívott mellékneve ,,Telivér János" változzék át majd egyszer ,,Telipénz Jánossá"!









Jókai Mór: Életemből


ÉRKÖVY
Ismét egy kitűnő férfiát mutatjuk be irodalmunknak, akiről méltán el lehet mondanunk, hogy nagy számra szaporodott költőink serege előtt ő a legelső zászlóvivő és a helyesebb út megtörője, kinek zászlaján e buzdító jelszó tündöklik: ,,Ifjú poéta! Haladj kapálni!"
Műveiből mindenütt ily lelkesítő nézetek tündökölnek elő. ,,Ifjú poéta, ha már csakugyan énekelni akarsz, ne énekelj zenekíséret nélkül, itt a Vidacs-féle kukoricamorzsoló gép, csavargasd melléje ezt!"
,,Ifjú versíró, ha már borról akarsz énekelni, az első nem az, hogy tanuld meginni, hanem tanuld meg tőlem, hogyan kell azt termeszteni, erjeszteni és fejleszteni, s csak akkor írj róla, de akkor is csak a >>Hon<< hirdetményei között, >>hogy mi az ára egy palacknak<<?"
,,Ifjú poéta, ki babérokat akarsz aratni, jer, én elvezetlek oda, ahol megtanulsz babot aratni, és az neked sokkal jobb lesz."
,,Halhatatlanná lenni vágyó ifjú, ki örök életet vívsz ki magadnak, jer, én megtanítlak, hogy időközben, addig is, hogy kell megélni?"
,,Hazám költői hajlammal bíró hölgyei és delnői, legyek szerencsés nagysádtoknak karomat nyújthatni, hogy felvezessem nagysádtokat a - csirke- és libaköltés Parnasszusára."
Ily helyes és célszerű irányban vezeti Érkövy a mostani generációt az irodalom rögös, de Mak-Cormik-féle fogas hengerrel lesimítható pályáján.
Jelenleg is egy igen korszerű és nagy horderejű vállalat létrehozásában fáradozik, mely vállalat nemcsak arról van alaposan egyelőre biztosítva, hogy íróink legértékesebb cikkeiket fogják beleadni, hanem arról is, hogy a közönség tódulni fog azon olvasmány után, mely neki itt fog nyújtatni.
E korszerű vállalat tudniillik a ,,második, szabadalmazott pesti ingó zálogházi hitelintézet", melyben a közönségnek pénzt fognak olvasni, s melybe az írók óráikat és téli bundáikat fogják beadogatni.









Jókai Mór: Életemből


ROBBOGÁNYI UZINDUR
Ez az ifjú, daliás termetű arc nekem kortársam!
Majd mikor Szilágyi Sándort mutatom be, megőszült fejével, arról nem fogom elmondani, hogy ,,Ez az én öcsém!", de midőn Uzindurral jövök karöltve, büszkén mutatom őt be a közönségnek.
- Íme, ez ifjú itt az én - bátyám!
Ilyen volt ő már Gutenberg idejében is, kinek a könyvnyomtatás mesterségét föltalálni segíte; mely korrajzában, hogy hű maradjon a históriához, mindjárt a cenzúrát is föltalálta egy kalapács alakjában, mellyel a haragos nyomdász a negyedik felvonásban, felesége sajtókihágásáért, masinát, masinisztát és betűszedőt tönkrerombol. Ezt ugyan akár feltalálatlan is hagyhatta volna.
Sokan bámulták Blondint, mint lehetett oly vakmerő, hogy saját gyermekét vállára véve sétáljon át a Niagarán? Én jobban bámultam Robbogányi Uzindurt, midőn saját darabjában mint Gutenberg föllépett. Mert e kettős tréma csakugyan emberfölötti idegek számára való élvezet.
Fölléptével egyébiránt a legkedvezőbb sikert aratta. Rokonai és jó barátai nem óhajtották, hogy nevét a színészi pályán megörökítse, s lehet-e kedvezőbb siker a világon, mint rokonaink és jó barátaink óhajtását valósítani?
Híresek azonban Rómeó és Júlia harmadik felvonásának 1. jelenetében tett föllépései; hol majd Tibaldot, majd Mercutiót, majd Rómeót szokta játszani; s melyek irodalmi körökben oly jó hírt szereztek számára, hogy még a kritika sem mert kesztyű nélkül hozzányúlni.
Kritika? - Ő ezzel a fegyverrel is tud bánni. Robbogányi nemcsak drámaíró és művész; ő kritikus is.
Márpedig azt tartják, hogy a megtért gerillából lesz a legjobb csendőr. Ez tudja legjobban, hol vannak a cimborák búvóhelyei? Hogy kell egy hurokra akadt cinkost kivallatni?
Neki is volt pedig már száz arany kitéve a fejére, amit el is nyert azáltal, hogy egy drámát írt, melynek címe: ,,Bűn bűnt követ", melyet azonban ő maga annyi bevallott bűn dacára, a drámai vérpadon leendő nyilvános kivégeztetés helyett, leendő megjavulásáig tartó fogságra megkegyelmezett.
Ámde mindezen érdemeinek elősorolása után fennmarad még a legnagyobb, melyet tőle az utókor sem fog elvitathatni. Mert lehetnek, és bizonyára vannak is oly ártatlan kedélyek közönségünk soraiban, kik a művészet és irodalom tetteit nem tartják reális foglalkozásnak, de senki sincs, aki el ne ismerné azt, hogy aki tizenhat éven át minden farsangban személyesen vezette a kotillont, az megérdemli, hogy az ,,ifjúság vezetőjének" neveztessék.
S e tánchadvezéri celebritás, e quadrill-generális, a kotillonfeldmarsall, e minden európai bálok hétválasztó fejedelme: Robbogányi Uzindur.
És valamiképpen elismert dolog, hogy Napóleon akarata nélkül Európában nem lehet ,,rend", hasonlóul bevégzett tény, hogy Robbogányi Uzindur nélkül nem lehet Európában ,,táncrend".
Melyért is felhívjuk lapunk minden olvasóját, hogy e mi kedves barátunknak tartós és állandó egészségeért siessen egy pohár pezsgőt üríteni - ha van.









Jókai Mór: Életemből


IPOLYI ARNOLD
Fáj a szíve az embernek, ha elgondolja, hogy e szép tojásdad arcú deli alak arra van hivatva, hogy csupán olyan hölgyeknek udvaroljon, akik ezelőtt háromezer esztendővel éltek, s azóta bebalzsamozva unatkoztak valami egyiptomi gúla kabinet partikülierjében, s míg más ifjú ily időben azon élvek elnyerésében fárad, melyek e földön vannak, őt csak az vonja magához, ami a föld fölött és a föld alatt található, értve az utóbbiak alatt az ócska szarkofágokat és bedűlt sírboltokat, miknek titkait fürkészi; hanem hát már egyszer ezt így rendelték a bölcsek, hogy kiválogattassanak egy országban a legtöbb eszű, legegyenesebb termetű, legjobb erkölcsű férfiak, és azok legyenek éppen a deficiálásra kárhoztatva, s ezen mi nem segíthetünk, mert ha tőlünk függne, bizony minden páter nevét megnyújtanók ,,páter familias"-ra.
Íme, e kitűnő barátunk oly művel ajándékozá meg tudományos irodalmunkat, mely mindent összefoglal, ami nemzeti életünkben mese. Ő a ,,Magyar Mythologia" koszorús szerzője.
Ez azon egyetlen mű, mely a kiadó vallomása szerint, az utolsó szakadó szálig mind elkelt, és egy sem került vissza a vidéki könyvárusok küldeményeivel. Így nagyon valószínű, hogy a tisztelt szerző újabb kidolgozás mellett új kiadást fog belőle rendezni.
E lehetőség esetére bátrak vagyunk figyelmébe ajánlani a magyar hitregetan azon tárgyait, amik az első kiadás óta gazdagíták nemzetünk mitológiáját.
Így mindjárt az I. fejezetnél a pogány istenek közé kérjük betétetni a ,,Pénzistent", ki még ma is nagy tiszteletben részesül.
A Rémek közé: az Ínséget, az Adóexekúciót és a Cenzúrát.
A Csodaállatok közé a Sült Galambot és a Hírlapi Kacsát.
A Tündérek és Láthatatlan Alakok közé az Ezüst-Húszast, nem feledve el annak a Február 11-i tószt alkalmával felbecsült ázsióját.
A Kincshordó Lidércek közé a Bankó-prést és a Kreditanstaltot.
A Manók közé a harmadévi sok Röpiratot.
Az Elfeledett régi tisztességek közé a Magyar Főkötőt és Pártát.
A Babonák közé a Szózat-éneklést.
A Csodák közé az 1864-i ,,Száz forintot egy zsemlyéért", s az 1865-i ,,Száz zsemlyét egy forintért".
A Griffmadarak közé a 33 Hírlapot, ami két esztendő alatt egymást megette.
A Sárkány Tojások közé a másik 33 Hírlapot, mely helyettük támadt.
A Földbesüllyedő Hősök közé a Vezért, ki maga is úgy mutatta be magát, mint kis ördögöt.
Az Óriások közé a Bugyogós Ifjú Óriásokat.
A Boszorkányok rovatába: az Augsburger Allgemeine Zeitungot.
A Fanyövők és Kőmorzsolók közé: az Oesterreicht, meg a Botschaftert.
És különösen, mikor az Elemek tiszteletéről szóló fejezetet fogja átdolgozni, becses figyelmébe ajánljuk e négyet: a Földtisztelet rovatában: a Földkóstolókat és a Földvételi Belgát, a víz tiszteleténél az Alföldi Rétöntözést meg a pesti Vízvezetéket, a Tűz tiszteleténél a Petróleumot meg a magyar Szalmatüzet, a Szél tiszteleténél pedig azt a bizonyos Köpönyeget, amit szél ellenében szokás fordítani.
Ezek mind tisztán magyar mitológiai tárgyak, amiket nagyon tisztelt barátunk Magyar Mythologiájának második, bővített kiadásában egész bizonyossággal remélünk feltalálhatni.









Jókai Mór: Életemből


(U.) URHÁZY
Venio nunc ad fortissimum virum. Most mutatom be azt az egyetlen férfiút, aki nekem a földkerekségén parancsol. Mert vagynak ugyan még sokan, akik nekem parancsolgatnak; csakhogy azokkal én úgy vagyok, mint a svájci nemzetőr a kapitányával, kinek ily dorgálására: ,,Miért nem voltál a hadgyakorlaton? Mondtam tegnap, hogy eljöjj!" azt felelé vissza: ,,Te mondtad ám, hogy elmenjek, de én nem mondtam, hogy elmegyek." Amit azonban (U.) parancsol, azt oly készséggel szoktam megfogadni, amilyennek csak fogadhatja egy Honfi egy Honatya parancsát.
Igenis, ő a nagyérdemű Honnak elismert buzgalmú és kapacitású szerkesztője, én pedig ugyanannak szerény alattvalója. S ámbátor nem illenék subalternusoknak az ő principálisaikról panegyrikont írni, mert ez a rossz világ könnyen úgy magyarázhatná a dolgot, mintha itt fizetésfölemelési remények volnának mozgásba hozva: azonban egyszer már a keblemből felbuzgó érzelemnek nem állhatok ellent; vagynak dolgok, amikről a költő azt énekli, hogy ,,koporsóból is kitör és eget kér!" s ami igazság: a Hon nagyon jó lap.
Nem azért, mert a kiadójával némi ismeretségben vagyok; de tessék megnézni! Van abban gazdaság, politika, külföld, belföld, újság, régiség, regény, utazás stb.; vezércikkeket írnak bele a legderekabb hazafiak, akik nem pénzért írnak, járatják a legokosabb emberek, s a papirosa is szebb, mint valamennyi lapé a birodalomban.
S nemcsak az az érdeme a Honnak, ami benne van, hanem még az is érdeme, ami benne nincs! Nincs benne hízelgés, ámítás, dicsekedés; nincs benne polémia, nem veszekedik abban senki se papokkal, se újságírókkal, se doktorokkal, se színészekkel, se muzsikusokkal, azoknak (U.) mind azt mondja, hogy ,,aki idebenn veszekedni akar, az menjen ki!" Hát még ami lesz benne? Hát még ami lehetne benne! De e két utóbbi témát jobb, ha egyelőre az olvasó fantáziájára bízzuk.
A Hon egyszóval tagadhatatlanul ugyanaz a magyarban, ami a patrie a franciában, de nem ugyanaz, ami a Vaterland a németben.
E naponkint, kivéve a vasár- és ünnepnapokat, újjászülető óriásnak ős alkotója a fenntisztelt hazánkfia, ki e hivatásának valóban oly buzgalommal felel meg, minőt e szent ügy megérdemel.
Mikor még más ember a bál utáni krapuláját alussza ki, ő már a hajnalcsillaggal (Morning Star) ébred, s míg ifjú tudósnak első dolga a kávéházban a tekeasztalhoz sietni, az ő első golyója: a ,,Globe". Ő ismeri és meg tudja becsülni az időt (Times), s nemcsak a múltakra terjed ki figyelme, hanem még a jövendőkbe is beletekint (L'Avenir; Zukunft). Délelőtt kihallgatja a külső hatalmasságok hírnökeit (Wanderer, Herald, Botschafter). Délután a hazaiakat (Hírnök, Idők tanuja), s mikor más írót bizonyosan meg lehet találni a Pressében (ahol bort mérnek), őt is meg a Pressében (ahol vezércikkeket tálalnak), mindenre kiterjedő figyelme egyaránt röpked a legmagasabb régiókban a sassal (Orol), valamint a rétek virágaiból mézet szedő Északi Méhvel (Szjevernaja Posta), s midőn mások már rég aludni mentek, az ő láthatárán még akkor is fenn van a nap (The Sun).
Valóban az önzésnek legkisebb árnyéka nélkül mondhatjuk, hogy minden hazafi csak akkor teljesítette kötelességeit a haza, az emberiség, az egész világ, az utókor és saját maga irányában, ha a Honra mint a fenntiszelt nagyérdemű barátunk által oly szilárdul szerkesztett lapra, állandóan és folytonosan praenumerál. - Lehet kezdeni minden hónap elején.









Jókai Mór: Életemből


BERNÁT GÁSPÁR
Íme, Magyarország legnagyobb költője!
Egy költő, aki a semmiből tud költeni!
,,Hiszen minden költő a semmiből költ", hallom az ellenvetést. Költ ám - verset meg novellát; de pénzt költeni a semmiből! Ez a valami.
Bernát Gáspár tagadhatatlanul Magyarország legnépszerűbb embere. Mint író, a legkedveltebb témával foglalkozik, amit legörömestebb olvasunk, melynek eszméit mindnyájan osztjuk; melyben az ország minden nemzetiségei, magyarok, németek, tótok és románok egyiránt megegyeznek - e nagy és általános eszme: ,,hogyan kell nem fizetni!?"
Gazsinak minden sora e lelkesítő eszmét leheli vissza. Tőle tanuljuk meg az adósságrevokáló jurátus stiklijeitől kezdve a váltót felfrüstököltető táblabíró invenciójáig mindazon közhasznú találmányokat, miket az emberiség méltatlanul üldözött jobbik fele, a jámbor adósok, az élet legfatálisabb prózája, az exekúció paralizálására fölfedeztek.
Ki ne olvasná napjainkban az ilyen tudományt? Ki ne vallaná magát e pártelvek követőjének?
És emellett Bernát Gáspár éppoly nagy financier a pénzkiadásban, mint Besze János a pénzcsinálásban, úgyhogy ha utóbb említett hazánkfia lenne pénzügyminisztere, s roppant pénzügyi terve realizáltatnék: okvetlenül adlátusnak kellene kinevezni mellé Bernát Gáspárt, hogy azt a pénzt, amit az egy rakásra termeszt, a másik segítse elkölteni.
Igaz, hogy Bernát Gáspár nagyon szereti a hiperbolákat; ő nem tollal és plajbásszal, hanem telegráffal ír; más íróeszköz nem képes extravaganciáit utolérni. Közönséges kifejezéseket nem használ soha; az ő múzsája sohasem csinál rendes lépéseket, csak kapriolokat; s míg más ordináré poéta most is csak pegázuson utazik az Olympra, ő rég szárnyas lokomotívon jár oda. Bizony rég!
Már anno - Pesti Hírnök - ilyen fiatalnak ismertem őt, mint most.
Újabb időkben sűrűen volt arról szó, hogy a múzeumnak új direktor kellene. Úgy tettek az újságírók, mint a régi piktorok, kik az új olajfestményt a régi fölé odafestették. Mi e hivatalra különösen ajánljuk Bernát Gáspárt.
Először, mert a ,,régi pénzeket" senki oly alaposan nem tanulmányozta, mint ő; másodszor, mert aki ily jól tudta saját magát konzerválni, az a kitömött madarakat is bizonyosan szinte jól konzerválná; és harmadszor, mert csakugyan nincs e világon az a múzeumdirektor, aki lassabban tudjon járni, mint ahogy Bernát Gazsi jár, ha nekiindul.









Jókai Mór: Életemből


GIRÓKUTI FERENC
Hát hazám legédesebb költőjét nem mutatnám-e be?
De bizony bemutatom.
Legédesebb költőnk ő, mert legédesebb tárgyakról dalol: dinnyéről, szőlőről és zöldborsóról.
Tudjuk mindnyájan, hogy a zöldborsónak mily versregyújtó hatása van; ama híres költő: Gottlieb Hiller, genannt der Naturdichter, furmányos volt, midőn egy őszi zöldborsót megénekelvén, költővé lett, s utóbb annyira vitte, hogy még a porosz királynak is bemutatták; a zöldborsó tehát elég magasra törő tárgy - kivált, ha karó van mellé tűzve.
Derült kedélyű barátunk valóságos vershooibrenk. Nála minden fűnek-fának verset kell teremni. Beleoltja ő azt minden növénybe, s megtermeszti minden földön a kádenciát.
A nála megrendelt növényeket, hogy az úton ki ne száradjanak, versekbe takarja, s a veteménymagvakat, hogy csíraképességüket megtartsák, ritmusokba pácolja be.
Gazdászati tanácsadásai mind versekben hangzanak.
,,Hexameterben etess, pentameterben itass."
Ismeri a magyar embert, hogy amit versben tanult, megragad nála.
És emellett merész feltalálója új versnemeknek. Csupán kétféle lábat találni azokban, az egyik a ,,karaláb", a másik a ,,szarkaláb".
Általában tisztelt barátunk műveiről azt az irigységnek is el kell ismerni, hogy azok igen magvasak (ha dinnyék), igen zamatosak (ha barackok), és az utókor elismerő magasztalására érdemesek (ha cukorba főzöttek).
Melynél nagyobb dicséretet egy hirtelen költőre mondani nem lehet.
Mi részünkről csak a méltányos viszonyosság művét végezzük ezúttal. Tisztelt barátunk mint naptárköltő, bennünket egy évben a szentek közé sorozott, expropriálván számunkra valamely hajdankori mártír helyét a napok sorában, s helyébe ültetvén szerény nevünket, és így csupán baráti viszonzás ezúttal, ha mi azt, ki bennünket élve kanonizált: a halhatatlanok sorába emeljük.
S míg Üstökös jár az égen 
Nevét nem felejtik régen.









Jókai Mór: Életemből


BALLAGI MÓR
Ballagi Mór azon szerencsés író, ki oly chef d'oeuvre-öt adott át az olvasóközönségnek, mely minden osztály, rend és életkor szerinti olvasónál korszükséget képez.
E könyv az, mely utat nyit a magyar és német nemzetnek egymást kölcsönösen és alaposan megérteni, s a nemzetiségi differenciákat kölcsönös megelégedésre kiegyenlíteni.
Biztos kútfő után mondhatjuk, hogy még maga az államminiszter úr is gyakran folyamodik e könyvhöz, felvilágosítást szerez belőle magának.
És méltán tartatik az ily magas becsben.
Mert megtalálható abban Vörösmarty költészetétől kezdve a Corpus jurisig minden.
Magában foglalja az Csengery államtudományát, Kemény vezércikkeit, Arany hősköltészetét, Gyulai kritikáját, Brassay füvészetét, Greguss bölcsészetét, Kakas Márton bolondságát, Remellay históriáját, szóval mindent, ami magyar nyelven íratott - kivéve Oroszhegyi Józsa vegytanát.
Ezen nagybecsű könyv tudniillik Ballagi Mór magyar-német szótára.
E mű nagy befolyással volt a német emberek megmagyarosítására.
De nemcsak a szavak rendbehozásának, hanem a szavak értékesítésének is nagy mestere előttünk álló barátunk, ki, bár híven talált arcképéhez mégis legkevésbé hasonlít, mert akit őt személyesen ismerik, csak szónokolva ismerhetik.
Ő a legbuzgóbb szónokok példányképe, ki, ha franciának született volna, most a francia törvényhozó testület vitái alkalmával a Hon és Pesti Napló extra Beilagokkal volnának kénytelenek megjelenni; s azt kellene azután majd meghallgatni, amit ő mondana az ultramontánoknak. Ott volna majd sűrűn látható a sztenográfiában bezárjelezett (zaj) - (nagy zaj) - (heves félbeszakítások) - (felugrálás a padok tetejére) - (ordítás a jobb oldalon) - (szinodális zsivaj) - (szónok túldörgi valamennyit) stb. eff. Majd kikapnák azok tőle a magukét! - Hogy a kutya egye meg a macskát!
Ez az ő szava járása, mellyel a világ tarthatatlan helyzetét szokta jelezni. Mely kegyes óhajtását mi is készséggel aláírjuk.









Jókai Mór: Életemből


KEMÉNY ZSIGMOND
Fortes creantur fortibus!
E jelige nemcsak a Vadász és Versenylapok eszmekörére nézve áll; mi, emberek is, alá vagyunk vetve e nemesítési procedúrának.
És így nem csoda, ha Kemény Zsigmond, kinek egy őse fejedelem volt, a másik őse hadvezér, maga is fejedelmi és hadvezéri állást foglal el az újságírás mezején.
S ha fölszámítja táborát, bizonnyal több előfizetőt állíthat hadirendbe, mint amennyivel fejedelmi őse Nagy-Szőllősnél Kucsuk Mehemet basával megütközött; de nem is hagyja ám magát, miként amaz, levágatni Kucsuk János török basától.
S ha vesszük Kemény Simon élettörténetét, abban is sok analógiát találunk az övéhez.
Ki volt akkor Magyarország legnagyobb embere? Hunyadi János. Ki volt annak legbensőbb barátja? Kemény Simon.
Ki most Magyarország legnagyobb embere? Deák Ferenc. Ki annak legbensőbb barátja? Kemény Zsigmond.
S valamiképp megtörtént, hogy a török-tatár ellen harcolván, átengedé Hunyadi fegyverzetét Kemény Simonnak, hogy ő harcoljon abban, és viszont; hasonlatosképpen a mostani nagy journal attakban is gyakran küzd Kemény Zsigmond Deák fegyvereivel, míg Deák viszont a szerkesztő leeresztett sisakja alatt, melyről lepattognak azon bizonyos török-tatárnak a nyilai, akinek az igazi nevét a hajdani Récsy Emil szerkesztette Pesti Naplóban Lisznyai Kálmán verse közepett, a betűszedői véletlen olyan malapropos kivakkantotta.[1]
Kemény Zsigmond abban különbözik sok más egyéb írótól, hogy ő igen sok dologhoz ért, és igen kevésről beszél, míg mások igen kevés dologhoz értenek, és igen sokról beszélnek.
Mikor valami cikk alatt láttuk a múlt években a nevét, már előre tudtuk, hogy itt van a németkérdés legeslegújabb stádiumában. Ez a kenyérpótlék, amire az ínség ráfanyalítja az újságírót, miután a többi tápláléknak mind a Jedikulában kell megadni az árát.
Úgy tett velünk, mint a szakács, aki tudná, hogy mit kellene főzni, csak ne félne az epidémiától. Így azonban a különböző szószokban mindig csak azt nyújtja vendégeinek, amitől azok meg nem betegszenek, s el akarja velünk hitetni, hogy ,,eppour si mouve"; mégiscsak mozog a németkérdés! Pedig optica fallacia: nem a kérdés forog az értekező körül, hanem az értekező a kérdés körül.
Egy idő óta kezdenek ritkulni a németkérdés fölötti elmélkedései, ez jót jelent. Mikor már a Pesti Napló elkezd a magyarkérdésről is beszélni, akkor már bátran ki lehet bontani a télire bekötözött barackfákat: nem lesz több fagy.
Az életíráshoz tartozik azt is megjegyeznünk, hogy Kemény Zsigmond barátunk megállapodott 48-as; hanem azért még mindig igen szeretetreméltó férfiú.

[1] A betűszedő a ,,török-tatár" helyett azt szedte ki, hogy ,,muszka-osztrák". Így is lett kinyomtatva.









Jókai Mór: Életemből


REMÉNYI EDE
Íme, egy tisztelt barátunk, aki hegedűvel írja a világtörténetet.
Valamint a Schwechatnál elfogott cigányok azt mondhatták az ángázsmánt ajánló horvát bánnak: mi nem akarunk hazánk ellen hegedülni; hasonlóul elmondhatja Reményi magáról: én pedig hazám mellett hegedülök!
Legelőször életünkben azon emlékezetes vár alatt találkozánk össze, ami a többek között arról is nevezetes, hogy egyszer egy szakács egymaga kiűzte a helyőrségét, pedig Mátyás király katonái voltak.
Reményi volt ott az egyedüli vitéz, ki nem rakta le fegyverét (a nyírettyűt); hanem továbbküzdött vele a magyar név dicsőségeért.
S ez valóban bámulatos eszköz Reményi kezében, ez a nyírettyű! Ez neki toll, mely a legszebb antikritikákat írja, ez neki kard, mellyel versenytársait levágja, ez neki ecset, mellyel lefesti a magyar búját és örömét, ez neki sarló, mellyel Európa-szerte a sterlingtől a piculáig, mindenféle termékben arat, ez neki paripa, ha megunja magát, ráül, s beutazza rajta mind az öt világrészt, ez neki hágcsó, melyen még a francia császárhoz is felkapaszkodik, ez neki kulcs a paradicsomba, elmegy Rómába, egyet hegedül Liszt Ferenccel a Vatikánban, s bejut a konfraternitásba.
E bámulatos nyírettyű kezelőjét látod előtted, kegyetlen olvasó!
(Mert miért volnál te ,,kegyes olvasó", ebben a cudar időben?)
Éppen most vett búcsút tisztelt barátunk Napóleontól, ki csak azért késleltette algíri útját ily sokáig, hogy még egyszer meghallhassa a ,,Repülj fecském"-et, s nagyon kérte, hogy azalatt, míg oda lesz, ő is használja fel befolyását Antonellire, s próbálja meg, hogy tudna-e még valami variációt kigondolni a római nótára? Mert ő már a fogytán jár ebbeli művészetének. Reményi Ede barátunk névjegyén olvasható volt négy év előtt, miszerint ő az angol királynő őfelségének első hegedűse. Semmi sem rajzolja oly élénken az özveggyé lett királynő mély bánatát, mint azon körülmény, hogy tisztelt barátunkat négy év óta nem hívatta vissza.
Most kellene tisztelt barátunknak Amerikába menni: miután úgy halljuk, miszerint Párizsban még a déli államokat képviselő Slidellt is sikerült becsalogatni hegedűjével a reunióba; most pedig Amerikában éppen azon dolgoznak.









Jókai Mór: Életemből


DEGRÉ ALAJOS
,,Sunt quos curriculo pulverem olympicum concussisse juvat"...
...Íme, ez is egyike a tízeknek, kik sok-sok év előtt felfogadták, hogy a költészet mezején el fogják érni azt a nonplusultrát, ami legfőbb célja az olympi versenyfutónak.
Kettő-három közülök el is érte, hogy halhatatlanná lett, azaz meghalt, s most azt mondják rá gyilkosai, a kritikusok, amit Caracalla mondott, mikor saját kezűleg megölt testvérét, Getát az istenek közé emelte: ,,sit divus, dum non sit vivus!" s a dicsőség is egyik fő célja a futásnak.
Egy-kettő szinte célt ért, úgy elhalt, hogy nem háborgatják többé csendes nyugalmát, s ez is jó cél az olympi versenyen.
Kettő-három megérte, hogy akadémiai lett, s számozott széket nyert a négy szfinx őrzötte palotában, s ez is egyik magas, mert kétemeletes, célpontja az olympi tusának. Vannak, kiket hatalmas szerkesztőkké nevezett ki Apolló, s ez is díszes hivatal. Uralkodnak az egész világon, csakhogy a világ nem fogad nekik szót.
Van, akit közülök a Bethel szentelt őrévé tett Melpomene, s ez is jutalom; a mennyek kulcsa van kezében.
De a legszebb, legjobb, legbölcsebb jutalmat Degré nyerte el az olympi küzdelemben: őt a múzsák boldog emberré tevék.
S ha néha méltó panasszal mondja is, ama büszke Duna-parti palotára tekintve:
,,Non ebur, neque aureum Mea residet in domo lacunar."
De annál édesebb öntudattal teheti utána:
,,Satis beatus unicis sabinis."
Ő nyerte el a tíz között a legmagasabbra tűzött koszorút.
S amíg a többiek folyton-folyvást neked udvarolnak, te sokarcú szépség, te ingatag kegyű, te mindig újat követelő, te szeszélyes, apprehenzív, te csapodár szépség: szép hűtelen magyar közönség! Addig Degré föltalálta a pieridák berkében azt a boldog helyet, ahol a filoméla fészket rak, s ha koronkint megzendíti is még dalát, azt csak azért teszi, hogy hű pártját gyönyörködtesse; de nem azért, hogy prenumeránsokat csaljon a lépre.
,,Beatus ille!"









Jókai Mór: Életemből


LONKAY ANTAL
Bezzeg jó volna most, ha ezt a nagy férfiút is per ,,barátunk" titulázhatnánk. Nagy ajánlólevél lenne ez ránk nézve mind a földön, mind az égben; a földön a Honra, az égen az Üstökösre nézve.
Mert vannak tagadhatatlan, országos hírű költők, kik műveikkel kivívták maguknak a halhatatlanságot. Igen, de milyen halhatatlanságot? ,,Itt a bökkenő"- mondja Hamlet. Ám Lonkay nem azon utat követi, melyen e profánus halhatatlanok járnak.
Ő tudja jól, hogy az ember hüvelyes vetemény, akinek a külső hüvelye csak addig jó, amíg zöld; de ha leszedetvén, télire eltétetik, akkor csak a borsóként bennrejlő szellem becsültetik benne: azért mindenképp azon kell törekednünk, hogy e télire elteendő kincs meg ne zsizsikesedjék.
Egy nagy cél lebeg Lonkay előtt, s azt soha szem elől nem is téveszti.
Az ő tolla még azon ludak egyikének szárnyából való, melyek hajdan rövid, de velős felszólalásaikkal a Capitoliumot megmentették.
E toll védelmezi most is a Vatikánt mindenki ellen, aki ott alkalmatlankodni akar: Garibaldi ellen, az olaszok ellen, az eretnekek ellen, a pogányok és zsidók ellen, a hitetlen újságírók ellen, a vörös herceg ellen, a francia védsereg ellen, sőt még a nagytiszteletű Palásthy úr ellen is.
Buzgalma még oda is kiterjed, hogy ha más írótársa újságában valamely tévedést észrevesz, azt rögtön jobb útra téríteni iparkodik, melyért is azok neki csak örök hálával tartozhatnak. Kérlelhetlen szigorral sújtja különösen a profánus magyar írókat, kiket oly módon igyekezik semmivé tenni, hogy lapjában latin kádenciás verseket közöl ezen klasszikus mintájára a Csokonai Karnyónéjában foglalt carmennek:
,,Oh Mantuja, oh Mantuja! 
Non procul est a Genuja; 
Scit jam dominatio tuja: 
Merre nyílik a kapuja?"
mely latin versek eddig is köztetszésben részesülvén, már-már leszorítják a magyar poétákat a Helikonról. Úgy kell nekik. Lonkay még a síron túl is anatémával üldözi e profánusokat. Egy haldokló lapszerkesztőre nemrég olyasmit mondott, mintha ,,döglőfélben" volna, s buzgalmáról dicséretesen tanúskodik azon megjegyzése, miszerint Lincoln nagyon megérdemlette azt a büntetést, hogy meglőtték, amiért pénteki napon színházba ment. Hiszen világos is, hogy a színész nem hal, hanem hús.
Azonkívül pedig egy egész új zsáner szaporította a magyar literatúrát; e zsáner a ,,Péterfillér irodalom". Ő Péterfilléreket gyűjt, s az adakozók minden forinthoz egy kegyes mondatot írnak versben és prózában, s e mondatok gyűjteménye az Idők Tanújában a capite kinyomattatik. A Péterfilléreket, hajh, Merode generális jámbor zuávjai menten beisszák, de a szép mondatok gyűjteménye örök időkre megmarad; kegyeletes tanúságául azon Időnek, amelyben a lelkes hazafiak még pénzt is mellékeltek a verseikhez, amiket beküldtek valami újságnak.
Mindez érdemeiért ragyog e kitűnő férfiú keblén amaz érdemjel, mely őt a Gergely-rend lovagjává teszi, s felhívja a szaracénok elleni harcra. Viselje egészséggel.
De még ez nem minden jutalma az igaznak.
Voltak kegyes érdemekben gazdag emberek, kik szinte kivívták maguknak a túlvilági halhatatlanságot; de Lonkay minden megboldogultaknál hosszabb halhatatlanságot szerzett magának, mert az övé meg van toldva még a túlvilágon innen is három esztendővel; amennyiben buzgó honfiak és honatyák három évre biztosították az Idők Tanúját az ,,élet" felől.
Halandó ember! Halandó újság! Láss példát, és okulj belőle!









Jókai Mór: Életemből


A három Csák 
(Históriai álom)
Egyet kifelejtett Dante a pokolbeli mulatságok közül: a ,,pályadrámák és vígjátékok bírálását". Mi forró kénkő? Mi tüzes fúriák mardosása? Mi Ixion malomkereke? Ehhez a kegyetlenkedéshez képest.
Mert tudniillik, hogy akik életükben sok rossz drámát írtak, már mint magam is, ni, azokat arra szokták büntetni, hogy életökben drámákat bíráltatnak velük.
Egy szép reggel azzal köszönt be hozzám az akadémiai kihordó, hogy ,,Tisztelnek, ihol van tizenkét pályadráma, választani kellene közüle, hogy melyik nehezebb? Mégpedig, minthogy körmünkre égett az idő, hát csak hirtelen; addig se koncert, se Svábhegy, amíg ez meg nincs."
Tizenkét dráma egy halomban! Van-e torony, ami ennek a magasságával felérjen? Vétek volna, ha csak egy is közülök öt felvonásnál rövidebb lenne. Hatvan felvonást végigélvezni egyhuzamban! S a végén még azt is elmondani, hogy mit látott az ember? Keresztültörni annyi jámbuson; mégpedig ilyen szűk csizmákban, mint amilyeneket most visel az ember.
Hárman a pályadrámák közül egy és ugyanazon tárgyról valának írva. Csák Máté, Róbert Károly vetélytársa volt a darab hőse; ugyanazon mellékszemélyzettel; Pores, Omodé és fiai, Erzsébet királyleány, Róbert Károly, Jordán lovag, Zách és a többi; csak azzal az ártatlan különbséggel, hogy mind a háromban mind valamennyi személy más alakot és jellemet és tennivalókat kapott. Az egyikben Csák szerelmes kalandor volt, a másikban rablólovag, a harmadikban szabadsághős; egyszer öreg, mogorva kuruc, másszor nyalka, szerelmes dalia, harmadszor gonosz csapodár, vén lator; egyszer a királyleánynak fogadott apja, másszor titkos szerelmes, harmadszor feleséges ember, aki a feleségét megcsalja a más leánya szép szemeiért; ugyanaz a Porcs vitéz egyiknél hajthatatlan erényhős, másiknál intrikus gazember; Róbert Károly itt lovaghős, amott gyáva jöttment, meg-meg szerelmes kópé. A királyleány egyszer Csákba, másszor a kisebbik Omodé fiúba, harmadszor Zách Feliciánba szerelmes, Omodé itt kegyetlen apa, amott szerencsétlen szülő; hol van felesége, hol nincs; akit az egyik darabban megöltek, az a másikban még most is él; s aki mit elmondott ékes kádenciákban, azt a másik nem restelli megint pucér jambusokban előadni, vagy éppen ellenkezőt beszélni.
Azt már láttam, hogy én itten igazságot tenni nem tudok. Kezdtem kijönni a türelmemből.
- Engem ne ámítsanak az urak. Mondják meg igazán: melyikük Csák Máté? Mert egyiket sem ismerem.
Egy torzonborz fickó állt elém, szörnyen állt az égnek mind a két bajusza vége.
- Én vagyok trencséni Csák Máté.
- Ön akarja elvenni a királyleányt?
- Nem, instálom, nekem már van egy feleségem jobbkézre, meg egy másik balkézre is.
- A királyleányt én akarom elvenni - szólt bele a másik Csák.
- Istentelenség! - kiáltja a harmadik -, mit nem fognak rám? Hisz atyja lehetnék!
- Teringettét, ha mondom; egyszerre csak egy beszéljen. Kihez akarsz menni, leányom, Erzsi?
- Én a Csák bácsit választom. Nem azt a borzas szakállút, hanem ezt a másikat, ni.
- Nekem biz a nem kell - szól a másik Erzsébet -, mert én Omodé úrfival vagyok eljegyezve.
- Ne tessék megengedni, hogy ahhoz adjanak - sipíta a harmadik -; nekem van itten egy Csabám.
- Teremtő uram! Hogy menjen egy leány háromfelé? Mit csináljak ennyi eladó leánnyal egy személyben?
- Meg kell ölni! - ordítá az egyik Csák. - Én a magamét megöletem.
- A' bizony jó lesz, így leghamarább átesünk rajta.
A leánnyal már elkészültünk.
- Hát ez a sok Omodé hová legyen? Vannak vagy húszan; hol az apjuk? Mit csináljunk ezzel a sok ifjú úrral?
- Én elűzöm őket! - kiálta az egyik apa.
- Én elszaladok előlük! - dörmögé a másik.
- Meg kell őket ölni - szólt flegmatice a harmadik.
- Nagyon jól van, mind meg kell ölni! No, hála Istennek, tizennyolc Omodé fekszik már és nem jár a láb alatt. Majd csak rendbe jövünk már valahogy. Hát ez kicsoda?
- Én Porcs vitéz vagyok - szól az egyik.
- Nem igaz - szól a másik a föld alól -, én már meghaltam.
- Elmégy, semmirevaló! Az a másik már szépen meghalt, s te még itt élni akarsz. Takarodj! Ezzel is kevesebb! Ki van itt még?
- Itt vagyok én: Róbert Károly, de jelentem, hogy még odakinn két Róbert Károly várakozik, de azok nem mernek bejönni, mert félnek, hanem én bátor vitéz vagyok.
- No, uraim, Csák urak; itt most már nincs más segítség, mint hogy tessék Róbert Károllyal megverekedni; amelyik győztes lesz, az beszéljen majd a száz arany jutalomról.
Elébb még egy kis statisztéria volt ott körül, azt par compagnie Csákok és Róbertek elébb lekaszabolgatták, hogy rajtuk és a súgón kívül senki se maradjon a színpadon, akkor aztán nekizúdultak egymásnak: az egyik Zách a csatában vitézül elhullott, a másik Róbert Károlytól amnesztiát kért, és kapott is; a harmadik pedig egy egérfogóba becsalta Károlyt, s rázuhintotta a csaptatót, s mikor ott a király és az egész situe-je meg valának fogva, akkor nagylelkűen visszaadá neki életét s koronáját, s maga elsüllyedt a színpad alá; úgyhogy végtére sem maradt ott egyéb a három Csákból, mint Róbert Károly. Annak pedig nem ítélem oda a száz aranyat.









Jókai Mór: Életemből


Kakas Márton levele saját magáhozI.
Azt a furcsaságot már megértük, hogy két együtt utazó író az úton összeperelvén, azontúl az egész marschruta alatt, dacára annak, hogy folyvást egy kocsin ültek, egy szobában háltak, mindig levél által értekezett egymással; de még azt nem, hogy valaki saját magával korrespondeáljon. No, hát legyen meg ez is. Az üstökös úgyis felfordította a világot. Tehát, kedves öcsém, Kakas Márton.
Azt mondják, hogy a prágai városház tornyának négy szegletén öt bagoly van kifaragva, hanem annak az ötödiknek az a tulajdonsága, hogy aki az ő apjának nem igazi fia, az ezt a baglyot nem láthatja. Ott ugyan voltaképpen soha sincsen több négy bagolynál, hanem azért minden ember, aki ezt a mesét tudja, megesküszik rá, hogy ötöt lát: nehogy korcsnak nevezzék.
Nálunk is van ilyen ötödik bagoly, mégpedig igen szép számmal: majd mindjárt produkálok egypárt.
Van nekünk egy épületünk, amit nemzeti színháznak neveznek: ennek a baglyaival azonban megfordítva van a dolog, mint a prágai toronynál. Aki ezekből egyet meglát, arra azt mondják, hogy rossz hazafi; ergo, senki sem meri őket látni.
Van ennek a színháznak egy nagy operája: ej haj... stb. A nagy Széchenyi mondott egyszer egy jó adomát egy német vargáról, ki elkezdett nagy házat építeni, de félmunkában kifogyott a költsége, s aztán ezt a verset írta a falára:
,,Hájzer baun iz a grósze Luszt 
Ich aber armer Schuszt- 
-Er hab dasz nid gwuszt, 
Dasz dasz szu fil kuszt..."
Látod-e a baglyot, Márton? Ugye, hogy nem látod? Én sem látom. Ha azt mondanók, hogy látjuk, megkergetnének bennünket, mert rossz hazafiak vagyunk.
Van ennek a színháznak holmi drámája is: ej haj... stb. XIV. Lajos királynak az udvarában volt egy szegény nemesember, aki untalan szollicitálta a fejedelmet azért, hogy nagy uraktól elfoglalt jószágaiba helyeztesse vissza; mire Louis mindannyiszor azt felelte neki: ,,Biztosítlak gráciám felől." Egyszer aztán a szegény nemes fogta a macskáját, bezárta egy üres szekrénybe, s nem adott neki enni. A macska ordított, nyivákolt, kaparta az ajtót: gazdája mindig azt mondta neki, hogy ,,Biztosítalak gráciám felől." Egyszer aztán megsokallta a macska a tréfát, s megdöglött: a szegény ügyes-bajos ekkor újra felment XIV. Lajoshoz, s midőn az ismét azzal nyugtatta meg, hogy ,,Biztosítlak gráciám felől", szomorúan mondta neki: ,,Jaj, Sire, ettől döglött meg a macskám."
Látod-e a baglyot, Márton? Nem látod? Én sem látom.
Vannak ennek a színháznak drámaírói és kritikusai; ej haj stb... Egyszer egy pap kegyetlen prédikációt tartott az uzsorások ellen. Templom után odament hozzá egy fő-fő uzsorás, megköszönte neki, hogy olyan hatalmasan beszélt, s kérte, hogy csak nógassa ezután is az uzsoráskodókat, mert annyian vannak már, hogy mind elrontják az üzletet; ha egy-kettő szívére venné a prédikációt, a többi aztán könnyebben vihetné magasabbra a kamatot.
Te persze nem érted, hogy miről szól a mese? Én sem értem.
A bírálók és drámaírók hajdan invitálva voltak ebbe a házba, most ott kinn tágasabb nekik: ej haj stb... Egyszer egy gazdag fakereskedő háziúr felizent a padlásszobájában lakó poétához, hogy beteg, és nagyon unja magát, küldjön le neki valami könyvet, csak egypár napra kell, míg kiolvassa; a poéta azt izente vissza a háziúrnak, hogy ő meg küldjön hát fel egy öl fát, neki is csak egypár hétre kell, míg befűt vele.
Érted? Nem érted? Elmehetsz.
Van ennek a színháznak egy igazgató-bizottmánya: hm, hajh stb... A krími háború alatt egy francia tábornok megbetegedett, s elmaradt Silistriában. Jöttek azután a városon keresztül mindenféle hadtestek; ott egypár napig mindegyik megpihent, azalatt a hadtest törzsorvosa kúra alá vette a beteg vitézt a maga rendszere alapján. Egyik allopatha volt, az megitatott vele egy veder ipecacuanhát; lefektette, és odábbment; jött a másik hadtest, annak az orvosa homeopatha volt, az földhöz verte a decoctumos üvegeket, adott neki egy csipet labdacsot, felültette, és odábbment; a harmadik corps felcsere vérbőségnek tulajdonítá a baját, eret vágott rajt, s ment odább; a negyedik hydropatha volt, az hidegvizes lepedőkbe takartatta, s ment odább; az ötödik gőzfürdőt rendelt neki, megizzasztotta s odábbment; a hatodik delejező volt, megmagnetizálta, s masírozott odább; utoljára a páciens megharagudott, felkelt az ágyból, kiment a napra, s a napmelegtől meggyógyult szépen.
Értesz te ebből valamit? Ugye hogy nem?
Vannak ennek a színháznak nagyságos patrónusai: hm, hajh stb... Az egyszeri spanyol grand kiment a mezőre, s meglátva ott egy parasztot jóízűn falatozni, kegyelmes leereszkedéssel monda néki: ,,Te szegény ember, jer ide! Én vagyok senor Grando Caballo y Tarlatano de santo Caprimolgo: hozd ide sajtodat, én megengedem neked, hogy a társaságomban ebédelj." A jámbor paraszt megörült a nagy tiszteletnek, odavitte a sajtját, s mély deferenciával nézte, hogy költi el az eccellentissimo senor az ő sajtját, ő maga enni sem mert belőle a nagy tisztelet miatt: utoljára még kezet is csókolt neki.
Tandarida rididom. Azt mondja a magyar nóta.
Van azután ennek a színháznak egy mindig zúgolódó és mindenhez hozzászokó közönsége: hm, haj stb... Egyszer a nagy Széchenyi elbeszélte: hogyan főnek meg a rákok? Hát mikor a vízből kifogják őket, s behányják a kosárba, akkor zúgolódnak, hogy ,,Ez cudarság, ez malícia így bánni a szegény rákokkal, ez nekünk sehogy sem tetszik." Akkor aztán a szakácsné berakja őket a fazékba, s vizet tölt rájuk, erre felvidulnak a rákok: ,,No, hála Istennek, már most megint jól vagyunk, hiába, csak boldogok a rákok!" A szakácsné aztán tüzet rak a fazék mellé, a víz elkezd melegedni. A rákok magukon kívül vannak örömükben: ,,Minő boldogság! Meleg vízbe jutottunk; van-e olyan boldog publikum több, mint a rák?" A víz azonban mindjobban kezd melegedni; lassankint kezdik észrevenni a rákok, hogy nem jól megy a dolog, már süti az oldalukat a fazék: ,,Baj van! Veszélyben a rákok!" Ekkor elhúzza a fazekat a szakácsné a tűztől, hogy ne forrjon olyan hirtelen, a rákok ismét magukhoz térnek: ,,Rákok, ne csüggedjetek! A veszély jobbra fordult már, a rákoknak nem szabad elveszni"; a szakácsné azután megint hol beljebb tolja, hol kijjebb húzza a fazekat a tűz körül, a jámbor rákokat aszerint veszi elő pirosító kétségbeesés, vagy boldogabb jövendők reménye, míg egyszer aztán azt veszik észre a rákok, hogy egészen veresre megfőttek.
Ugye öcsém, Kakas Márton, ebből sem értettél semmit? Mese ez is, mint a többi. Ha mese, hát mesd ketté; azt tartja a közmondás.









Jókai Mór: Életemből


II.
Kedves öcsém, Márton!
Valami jó gondolatom támadt. No, csak ne vágj a szavamba! Engedd elmondanom végig.
Közhasznú és épületes, tanulságos és messzire kiható gondolat ez! Bánom is, hogy ide adtam az Üstökösbe, valami okosabb újságban kellett volna közlenem, mert itt még majd tréfára veszik, azt gondolják: csak bohóskodom.
Megmondom, hogy miként jöttem rá erre a jó gondolatra?
Tehát legelébb is azon kezdem, hogy korunk jelszava a takarékosság, a gazdálkodás. Nagyon szép jelszó, aranyos jelszó! Bárcsak azok is megtartanák, akiknek szükségük van rá.
Tudod azt a jó szokást, ugyebár, hogy például könyvet csak akkor vesz az ember, ha kölcsön nem kaphat, s ha egy ember egy faluban megvesz valami regényt, azt meglátja az asztalán egy jó barátja, az elkéri kölcsön kiolvasásra, a jó barát, ha elolvassa, nem állhatja meg, hogy imádottjával meg ne ismertesse, a kisasszony is elolvassa, s aztán közli azt kebelbarátnéjával, a kebelbarátné, ha átment rajta, elviszi a nagynénjének, a nagynéne elhíreszteli a penzionátus kapitány úrnak, kivel naponkint együtt tartlizik, a kapitány úr megmutatja a szomszéd falubeli tiszttartónak, ki éppen vendégül szállt hozzá, az átviszi magával a szomszéd faluba, ott rendre járja a zsindelyes házakat mind; ott ünnepek alkalmával meglátja a légatus, elkéri kölcsön, odaadják; bejár vele hat vármegyét keresztben-hosszában, útközben mindenkinek elolvasgatja, akinél éjszakára megszáll, az utolsó állomáson ott felejti, megtalálja a korcsmáros, s az aztán minden megérkező vendégével elolvastatja sorban, míg a sokat szenvedett kötet salátává olvasva, elejét-hátulját elvesztve, elvégre a szolgálók kezébe kerül, akik silabizálni tanulnak rajta.
Ez adta nekem azt a pompás eszmét, amit most el akarok neked mondani.
Vajon nem lehetne-e ezt a könyvgazdálkodási rendszert a mai takarékos időkben mindennemű életszükségekre alkalmazni? Például:
Ha az ember bálba készül, minek csináltatna magának frakkot, mikor a szomszédjáét elkérheti kölcsön? Hiszen visszaadja, ha kitáncolta benne magát.
Nem elég volna, ha két ember tartana egy télikabátot? Amikor az egyik kimegy, a másik otthon marad, a szobában nincs rá szüksége.
Nem lehetne egy faluban beérni egy krinolinnal? Sorba viselhetnék a kisasszonyok, asszonyságok, adván kézről kézre: én ma már szép voltam, légy holnap te az.
Milyen szépen lehetne ezt a textust mindenféleképpen váriálni: ,,Ugyan kérem ássan ezt a könyvet kölcsön, majd ha kiolvastam, visszaadom."
- Ugyan kérem szépen, kedves urambátyám a négy ökrét meg az ekéjét kölcsön, majd ha beszántattam vele, visszaadom.
- Ugyan kérem szépen, édes asszonynéném a svájci tehenét kölcsön, majd ha kifejettem, visszaadom, nem lesz semmi baja.
- Ugyan kérem édes szomszéd uram a lovát, kocsiját kölcsön, majd ha megjártam vele a debreceni vásárt, visszaadom.
- Ugyan kérem édes komámuram, a sarkantyús csizmáját kölcsön, majd ha kilyukasztottam a talpát, visszaadom.
- Ugyan kérem édes nemzetes uram a décbundáját kölcsön, majd ha kitavaszodik, visszaadom.
- Ugyan kérem édes nagy uram ezt a tál hurkát kölcsön, majd ha átolvastam visszaadom (t.i. a tálat).
- Ugyan kérem édes öcsém asszony a szakácsnéját kölcsön, majd ha nálam megfőzte az ebédet, visszaadom.
- Ugyan édes komámasszony, kérek szépen kölcsön egy font szappant, majd ha kimostam vele a ruhámat, visszaadom.
- Ugyan édes nénémasszony, kérek szépen kölcsön egy lábas zsírt, majd ha kisütöttem benne a fánkot, visszaadom.
- Ugyan édes nagyságos úr, kérek szépen egy hold földet kölcsön, majd ha kiszedtem belőle a krumplit, visszaadom.
- Ugyan kérem szépen édes tekintetes uram ezt a házat kölcsön, majd ha kilaktam, visszaadom.
- Ugyan kérünk édes tiszteletes úr egy pár harangot a szomszéd falu számára kölcsön, majd ha beharangoztunk velük, visszaadjuk.
- Ugyan kedves barátom ott Győrben, adj nekem egy tölgyfa hajót kölcsön, majd ha leszállítottam a gabonámat Zimonyba, ott visszaadom.
- Ugyan édes molnármester úr, adjon nekem egy malmot kölcsön, majd ha megőrlöttem rajta a búzámat, visszaadom.
- Ugyan édes szép kisasszony, adjon nekem egynehány csókot kölcsön, majd ha megolvastam, visszaadom.
És így tovább...
Hát nem volna-e ez pompás gazdálkodási rendszer? Valamint hogy mai nap nem szükséges egy faluban többnek, mint egy embernek tartani könyvet, újságot, hogy az egész falu szellemi szükségei ki legyenek benne elégítve: hasonlatosképpen lehetne úgy alkalmazni a dolgot, hogy frakkot, bundát, krinolint, ökröt, lovat, tehenet s más afféle vastagabb szükségre való tárgyakat szintén ne tartana több bizonyos részarányos számnál; a többi azoktól kérné kölcsön. Mennyi meg volna takarítva ezáltal, s mennyivel jobban betöltené minden használati tárgy a maga hivatását, mert valamint az áll a tézis, hogy a könyv hivatása az, hogy mentül többen olvassák, hasonlóul áll a másik is; ,,a bunda hivatása az, hogy mentül többen viseljék." És így duplex libelli dos est.
Hát még ha azt a legnagyobb luxusartikulust: az asszonyt is úgy lehetne kölcsön kérni!! ,,Ugyan kedves édes urambátyám, kérek egy feleséget kölcsön: majd ha új ruha kell neki, visszaadom." Az volna még csak a profit!!!









Jókai Mór: Életemből


Liszt Ferenc hangversenye
Szerkesztő úr! Ismeri ön azt a mondát arról a hajdankori bűvészről, aki egyszer egy bölcs város lakóit akképpen babonázta meg, hogy kezébe vett egy hegedűt, végigmuzsikált az utcán; s aki csak meghallotta azt, futott utána, táncolva, tapsolva, mámoros önfeledéssel; a bűbájos vitte őket ki magával a városból, azok mind tódultak utána táncolva, tapsolva, végre megnyílt előttük egy meredek hegy, a bűvhegedűs oda is becsalta őket: a jámbor emberek mind bementek lejtve, táncolva, szökellve, a hegy összezáródott mögöttük: még tán most is táncolnak odabenn.
Az újabbkori bölcsek ráfogják, hogy ez csak mese. Pedig lássa, szerkesztő úr, ez nem mese, mert ez valóban megtörtént; láttam, hallottam, ott voltam én is: a bűbájos megint eljött, engem is, meg ezernyi ezer embert velem együtt vitt magával, amerre akart, meghordozott eddig soha nem ismert tájakon, bevitt gyönyörű tündérországba, keresztül iszonyú pokolországon. De ezúttal mégis oly jó volt, hogy visszaeresztett.
Elmondom, ahogy történt.
Kihirdetik egy szép ünnepnapon, hogy hangverseny lesz a színházi nyugdíjintézet javára. Az emberek szánakodásból összegyűlnek, semmi rosszat nem gyanítva, s remélik, hogy olcsó áron meg fognak innen szabadulni. A színház tömve van, egyik ember a másik hátán, mint valami négerszállító hajóban. Egyik kérdezi a másiktól: fog-e Liszt most zongorázni. Fog bizony, de még hogyan. Most eleven zongorája van, a hajdani lelketlen fabillentyűk helyett mindenütt egy lelkes állat ül, aki kénytelen kezeinek intésére, szemeinek mozdulatára, mosolyára, haragjára csodálatos hangot adni: az egész nagy zenekar nem egyéb, mint egy óriási hangszer, melyen a nagy mester szellemujjaival játszik.
Ott láttam őt ülni a nagy koszorúzápor között, a vershófuvatagban, mint egy ezeregyéjszakai bűvészt, halvány orcájával, mit hosszú hajzata beárnyal. Mit tudom én, milyenek voltak a koszorúk és a versek? Én csak őt láttam, és azontúl nem bírtam szemeimet levenni róla. A nagy földi lárma, emberi kiabálás után, mellyel a közönség magát a nagy bűbáj ellen biztosítani törekedett, a nagy mester egy intésére éjféli csendesség támadt. Annyira senkinek éreztem magamat, mint születésem előtt egy esztendővel. Most felnyíltak e hallgató szemek, a kéz egy halk intésére valami zengés támadt, valami olyan hang, amit minden ember ért, pedig senki nyelvén sem beszél, látja, pedig alakja nincs: támadó hajnal, piros libegő felhőkkel, zöld bokrokon átvilágló napsugár, csengő hajnalharang, egyhangú csermely csörgése, döngő méhe hangja, égi szerafimok reggeli éneke fehér felhők között székelő úr zsámolyánál, aki áldó kézzel mutat a föld felé, s hallgatja a csecsemőgyermek gondolatjait, kire szelíd anyaarc mosolyog, kinek fülébe szárnyasvállú angyalkák susognak; bölcsőringás, dajkaének, gyermek kacagása... s mindez ott volt annak a bűvésznek az arcán, látható volt zenéjében, hallható mosolyában... Most elmúlik a mosolygás, felhők vonulnak az égre, a napsugár eltűnik a hegyek mögé, hideg szél fuvall végig a tájon: úgy fázom, és köpönyegem otthon maradt, a távoli villám felderíti a tájat, a zápor zuhog, a vihar rázza az ablaktáblákat, a mennydörgés rengeti a reszkető föld fundamentomait, a viharból, mennydörgésből fájó sírás hangzik elé: olyan sírás, mint mikor árva gyermek zokog anyja koporsója előtt, a halotti ének beleszól, mélán, bánatosan, a mennyekben fennkölt kardalok fogadnak egy földről eltávozó lelket; a földön pedig a hideg szél kerget egy árva gyermeket, akinek nincsen senkije és semmije, aki előtt a kietlen végtelenség, melyen a sötét zivatar dörögve zúdul végig. És mindez látható volt ama bűvész arcában, szemeiben, komor homlokán, gyászoló ajkain s csodásan összhangzó zenéjében... De íme, egyet mosolyog ez arc, s mintha kicseréltek volna embert, szívet és zenét, édességgel, gyönyörrel teljes kép tárul újra elénk: a boldog szerelem képe; szeret minden: a nap a földet, mely mosolyától felvirul, angyalok az embereket, és az emberek egymást; virágillat szereti a szellőt, tavaszi lomb a patakot, csendes tó vize a benne meglátszó felhőket, zöld moha a hideg sziklát, madárka párját, ifjú leánykáját és minden, ami szeret, olyan boldog szerelmében; méh döngése, lepke szárnya veri a bűvharmóniához a taktust, belesusognak a fák is, s azok a kis kék virágok lelógó csengetyűikkel úgy csengenek, ha a szerelmes szél megfújja őket, és a szív úgy dobog, egyszerre kettő-kettő; ott is harmónia van... S ez a boldog, édes ábránd ott volt a bűvész arcában és a zene keresztül-kasul járt minden szívet, minden lelket. Ha most tetszett volna a bűvésznek, bezárhatta volna mögöttünk a hegyet, sohasem jöttünk volna ki onnan... Ah, de még ez mind csak tréfa: a mester arca ismét változik, újra idomul a világ; nagy országrendítő eszmék születnek új létre, a lelkesült tömegek robaja hallatszik távol, az emberek keble feszül, dagad, kardok vidám csörrenése, paripák szilaj dobogása vegyül a zenébe, egyes hangok, mint az ítéletnap holtakat támasztó szava, riadnak bele a csodás hangzűrbe, az ember szíve ki akar törni helyéből, elfeledi mindenki éltét és halálát, csak egy képet lát, a dicső csatamezőt az egymásba rohanó tömegekkel, a felvert port nehéz felhőivel, a vérpatakokkal, ott hallja a harcosok ordítását, a kardok csengését, a csatakürt buzdító harsogásait, amint rohan előre a csaták hőse, nekieresztett kantárral, lehullott föveggel, kipirult orcával, hogy szinte bele kell kiáltanunk: előre azokkal a zászlókkal! Ne hagyjátok azt a hőst ott! Előre, előre!... Hasztalan, hasztalan. A bűvész felindult arcfénye megtörik, lelkesült alakja lassan összeroskad, kihull a kard a kézből, kifoly a vér a sebből a lovag lehull a földre, a zászló betakarja arcát: a csatának vége van már; ősz szeleit érző hattyúk, darvak kiáltoznak le az égből melegebb tájra vonulva; minden zaj elhal, elcsendesül lassan; még egy szívbekapó csodás melódia szólal meg utoljára; a késői kor költői éneke ez talán megsiratott hősről, meg a sírból kinőtt hangabokron énekelő fülemile, és az éjféli szél, mely a halottakat költögeti, az is elhal, elenyészik, csak az ingatott fűszálak beszélgetnek még egymásnak valami nagy szomorú dolgot, amitől mind bánatra hajlik a fejök. A bűvész alakja alig látszik most az állvány mellől, eltűnt ő is csoda hangjaival, amiket azután sohasem bírunk elfeledni.
Szerkesztő úr, ez ám a bűvészet, nem Boscóé; Bosco legalább, ha lebűvölte az ember ujjáról az aranygyűrűt, végül megint visszaadta; ha elkérte a zsebórát, ha megtörte a mozsárban, ha kilőtte a puskából, megint egész zsebóra lett belőle; de Liszt elszedte az egész közönségtől a szíveket, összetörte, s vissza nem adta azokat. Hogy fog már majd ennyi derék magyar ember szív nélkül járni-kelni a világban? Csak hát a magáét hagyná itten már cserébe...









Jókai Mór: Életemből


Boka Károly hegedűje
Tisztelt szerkesztő úr! Engedje meg, hogy erről a jó öreg hegedűsről hadd írjak ide egy kissé kedvem szerint; azért hogy ő csak cigány és nem balett-táncosnő vagy hírhedett író. Hiszen úgyis olyan kevés a distancia közöttünk, amióta a cigányok jó nagy mértékben civilizálódtak, az írók egy kis mértékben cigányizálódtak, hogy szépen elférünk egy kategóriában, különösen a vidéki közönség előtt, melynek lajstromain nagyon hamar egymás után következünk a cigányok mellett: néha nem is elöl, hanem hátrább.
A vén hegedűs, aki különben nem azért vén, mert fehér a szakálla, hanem majd később megmondom, miért, múlt héten érkezett Pestre. Nem dicsvágy hajtotta ide, nem is műtanulmányozási ok (mit tanulhatna ő itten?), hanem testi állapotok.
Ifjú cigányok, fiatal barna zenészek nem úgy tettek ám az öreggel, mint ifjú írók, ifjú színészek, az öreg íróval és színésszel, ki, ha megbetegszik, azt mondják neki: múzeumba, öreg. Hanem összeszólalkoztak, vették hegedűiket, furulyáikat, s elmentek az ősz zenevajda ablaka alá, s elhúzták neki azokat a nótákat, amiktől a vén ember megifjodik, s az ifjú megvénül, a víg ember megszomorul, a szomorú kedvre kap.
Másnap délfelé három legnyalkább ifjú a barna bandából divatos fekete ruhában, felbodrozott hajjal, fehér kesztyűsen elkocsizott a vén após szállására; benyitott hozzá, tisztelettel üdvözölte. Egyik kezet akart neki csókolni. ,,Hagyd el, ecsém - szólt az öreg úr - nem vagyok én pap." Azzal a másik két gavallérhoz fordult: ,,Kezet fognék veletek, ecséim, de félek, hogy bepiszkolom a kesztyűt." A kesztyűk kívánatára lehúzattak, azután lett szíves kézszorongatás. ,,Még ti igazi muzsikusok vagytok" - szólt az öreg, megelégedés hangján -, a többi már nem az. Azután komolyabb tárgyra tért a beszéd: ,,Hát a szerszám merre van?" Mondák neki, hogy a hangszereket már elvitte előre az inas a Vadászkürtbe, ahol estére működni fognak. ,,Inas?", szólt az öreg csodálkozva, s nagyot csóvált a fején; ,,Hej, ecsém, ecsém, ez már romlás; igazi muzsikus nem bízza a szerszámot másra: hanem hóna alá veszi a hegedűt, köpönyeg alá a cimbalmot, úgy megy a placcra." Este azután ő is megjelent a Vadászkürtben, ahol néhány ismerős úr elfoglalta a körül levő asztalokat. Meglátszott a Patikárusokon, hogy most neki hegedülnek. Az öreg művész szerényen helyeslé, ami tetszett neki. ,,Ezek igazán muzsikusok." Egyszer aztán ő is belemelegedett a lelkesülésbe, leveté kabátját, a tarka flanellréklijében kiállt az elegáns világ elé, azzal a szelíd bizalmas mosolygással, ami ősz szakállas, kék szemű, barna arcának oly jól illik, s elkezdett hegedülni. Az öreg Patikárus maga kontrázott mellette nemes művészi lemondással, aminőt cigányoknál igen ritkán, íróknál, színészeknél, énekeseknél s más magasabb rangú cigányoknál még ritkábban találhatni. Ezek voltak ám a nóták! Idegen emberek, kik ott körül ülnek, el nem tudják érteni, mire búsulnak ezek a vén táblabírák, mikor ilyen nótát hallanak? Mikor rákezdte azt a hírhedett toborzót, amit nagybátyja, Boka Károly szerzett, mikor 1809-ben Debrecen városa nyolcvan katonát állított, s amíg egyszer végighúzták azt a nótát az utcán, mind a nyolcvan ember kiállt rája, s azért maig is nyolcvan legényes verbunknak hívják azt; hej, de tudta a láb alá húzni, bizony kicsalt volna még bennünket is onnan az asztal mellől, hogy mentünk volna mi is mind a franciára; no, de szerencsénk, hogy a franciára nem kell menni. Hát még a prímásinduló! És annak a frisse; az meg éppen megszólal, és beszél az emberrel. De más formák voltak ezek a régi jó magyar nóták, de tele voltak érzéssel, szellemmel, művészi gondolatokkal; de különböznek a mi mostani csengő-bongó ürességeinktől, amik közül egy sem él egy farsangtól a másikig; s csak lábnak s fülnek vannak írva, nem szívnek és léleknek. De jólesik azokat elhallgatnunk, velük szívünkig eltelnünk!... Maradj még itt, jó öreg Orpheus, tanítsd meg ezeket a te fiaidat itten azokra a vén nótákra, miket nem a taktus, hanem az érzés szed rendbe, tanítsd meg őket, hogy kell az igazi cigány nevet megérdemelni, hogy annak a szép emléke ne vesszen el a mi földünkről.









Jókai Mór: Életemből


A prenumeráció különféle stádiumai Magyarországon 
(Historiko-statisztikai értekezés Kakas Mártontól)
Kérem alássan, ez nem olyan tréfa, mint amilyennek látszik; a prenumeráció éppen olyan nevezetes időszakot alkot magában, mint valaha a népvándorlás, a kurucháború, Amerika fölfedezése, a gőzhajózás és a fehér s veres rózsák története Angliában. A prenumeráció nemcsak állapot, hanem korszak. Egy egész önálló esemény, mely méltó, hogy a historikus figyelmét teljes mértékben magára vonja.
Azon stúdiumok után, melyeket e tárgy kiismerése körül tettem, részint saját tapasztalataimra, részint hiteles adatokra támaszkodva, e nevezetes történeti eseménykört következő időszakokra véltem feloszthatónak.
Első korszak volt a jótékonyság időszaka. Jótékony szerkesztők jótékony albumokra, jótékony előfizetési íveket eregettek a publikum közé. Ezen ívek még nagyon magukon viselik a kezdeményezés jellegét; csak úgy quart-lapra voltak nyomtatva, egyszerűen fekete betűkkel, csupán annyi levén rajtuk feliratul téve, hogy leégett itt meg ott egy város, az érdemes publikum már most olvasson hát el egy csomó novellát, ha azt akarja, hogy az megint felépüljön. Ezen egyszerű felhívásokra özönlött a közönség, nem kellett síppal fogni; jött magától; letette a jótékonyság zsoldját; ha kapott érte könyvet, megbecsülte, elolvasta, szépnek találta - ha semmit sem kapott, az is jó volt: elég volt az öntudat, hogy annyi torony már most fel van építve szépen.[1]
Ezen időszak csakhamar véget ért, de egy még sokkal nevezetesebb kor nőtte ki magát belőle: a lelkesedés korszaka. Derék hazafiak és honleányok vetekedve ragadták ki egymás kezeiből a prenumeránsokat, az volt a dicsvágy célpontja, hogy kinek van hosszabb névsor írva a lajstromára? Kit dicsér meg a szerkesztő legjobban, mikor felbontja a levelét? Akadtak nagyravágyó lelkek, akik keserű panaszos levelekben támadták meg a szerkesztőt, hogy hát ők már mit vétettek neki, hogy elfelejtkezett róluk, hogy nekik aláírási ívet sem küldött? Mások felszólaltak városuk nevében, ha azt a szerző gyűjtők nélkül felejtette; ez volt azon boldog korszak, amidőn egy-egy lelkesült honleány vállaira vette a várost, sorra járt minden házat, fölkereste az embereket, ahol kapta, fizettette őket; megdorgálta a vonakodókat; elővette teljes szeretetreméltóságát, hogy az aláírási ívre kapitulánsokat bájoljon,[2] amidőn tekintélyes honfiak megragadták az embert az utcán, a kávéházakban, a lakodalmakban, rázárták az ajtót, ki nem eresztették addig, míg a felhívásnak eleget nem tett. Ah, ez valóságos buzgalmi láz volt; ragadt egyik emberről a másikra, s egész vidéket megszállt néha. Az aláírási ívek már ekkor finom velinpapírra voltak nyomtatva, de még mindig fekete betűkkel; s a felhívás előtt egy kis hízelgő ajánlat is volt intézve a tisztelt gyűjtőhöz; amiről ez azt hitte, hogy azt egyenesen az ő számára írták.
Később csillapodni kezdett a láz heve; egynehány gyűjtő kezdett megnyugodni babérain (kivéve azon eseteket, amikor nem kapta az előfizetett munkát, s minden aláíró bekiabált hozzá ajtón ablakon, reggel, este, hogy hol már a könyve). Kezdett időközben bizonyos neme az eretnekségnek is támadni, melynek az volt a skizmája, hogy ő csak a kész könyvet veszi meg, előre nem fizet. Ki tudja, e dissidentia hová vezetett volna, ha hirtelen nem támad egy lángész, egy nagy szellem; hogy ki volt, azt maig sem tudom, de akárki volt, nagy ember volt, aki feltalálta ezt a jelmondatot: ,,Pártoljuk az irodalmat, s ezáltal a nemzetiséget!" Ez a mondás vetette meg alapját a harmadik korszaknak, mely a hazafiúi prenumeráció stádiuma. Ezentúl minden előfizetési ív e fentebbi mottóval bocsáttatott közre. Most már hazafiúi kötelesség lett a prenumeráció. Ez nem magánügy többé, hanem országos. A legtöbb megjelent mű e korszakot áldja létrejöveteléért. Mindenki, akinek egy csomó verse volt rakáson, egy adag szárított novellája, vette elő: ,,Pártoljuk a nemzetiséget!" Nem volt szabad valamire azt mondani, hogy rossz, nem kell! Kelleni kell! Ebben a korszakban nincs semmi rossz! Az aláírási ívek technikájában e korszak alatt hozatott be azon javítás, hogy azok egészen visszacímzett levél alakjában fogalmaztattak, hátul rájuk lévén írva: N. N. úrnak, terhelve N. N. forinttal; csak a forintok helyét kellett kipótolni.[3]
Közbejött azonban, hogy valami gonosz érzelmű ember, mert akadt ilyen mindig, feltalálta ezt az átkozott szót: ,,reklamáció!" Ez a hazaáruló, ez a csendháborító, ez az aposztata, akárki volt légyen, egészen nyakára hágott a harmadik korszaknak; a publikumban kezdett az a sajnos tévhit gyökeret verni, hogy ha ő valamire előfizet, azért neki ezt a valamit meg is kell kapni, mely fájdalmas reakció már-már véget látszott vetni az egész találmánynak, amidőn egy újabb javítás ismét virágzásba hozta az eszmét, s alkotta a piros betűs stádiumot. A publikum érzelmeire hivatkozni nem volt elég többé, reális dolgokat kellett neki ígérni. Nem cifrán hangzó írói neveket (akik sohasem írnak semmit), nem fényes tartalmat, hanem képeket, pompás műlapokat, húsz előfizetőt gyűjtőnek egy sorsjegyet, amin nyerhet, ha tud, félmilliót! Fő feladat volt az előfizetési ívet magát úgy szerkeszteni, hogy az mindenkit első tekintetre meglepjen, elragadjon, földre sújtson, nagy piros betűkkel a fényesebb ígéreteket, a forintok elé egy devalváló ,,csak"-ot nagy betűvel, de feketén, ha a piros betűkhöz zöld szegélyt lehetett alkalmazni, az éppen ellenállhatatlan volt - aki még a márgóra is nyomatott felkiáltó jelekkel ellátott mondatokat, mind a négy szélére a papirosnak: alul, felül, jobbról, balról, az is jól eltalálta a módját, a kárhozatos reklamációk hitelrontó hatását paralizálni törekedett e reményteljes mondás: ,,ne tessék fizetni, csak aláírni".[4] Ez volt a hazai prenumerációnak, ha nem is legfényesebb, de mindenesetre legtarkább időszaka.
A szüntelen növekedő reklamácionále skizma azonban végtére ezt is megőrölte, támadt utána a duzzogó időszak. Hírhedett előfizetésgyűjtők kezdtek passzusért folyamodnia külföldre, mások áttették lakásaikat távol eső városokba, ismét mások megváltoztatták neveiket, hogy az aláírási ív nyomukba ne találjon. A bátrabbak, amint kapták a nyomtatott betűs levelet, nem is nézték, kicsoda, micsoda? - piros betű! gyújts rá vele! Így még igen sok ideig ellátta ingyen fidibusszal a két testvérhazát a nemzeti prenumerácionális eszme, míg a tavalyi rossz termés tökéletesen ágynak fekvő beteggé tevé szegényt, az idei harchírek pedig éppen megadták neki a kegydöfést. Most már alig hirdet más előfizetést, mint a rendes hírlapok, azok is sok magot elszórnak a kősziklákra, az országútra és tövisbokorba, míg egy a termőföldbe esik. Akad ugyan itt-ott még sporadice egy-egy fiatal ártatlan kebel, aki az általános elhallgatás percét buzdításnak veszi, hogy most van ideje megszólalni! S valamelyik messze eső városból világ csudájára kibocsát egy-egy előfizetési ívet, amit az emberek kézről kézre adnak, megbámulván azt, mint a fekete bankót, amit már csak a híréből ismer az ember, s fejcsóválva kérdezik az előmutatótól: vajon hol vette ezt? Az előfizetések korszaka azonban lassankint feltartóztathatatlanul visszasüllyed az éj homályába, s most már csak úgy beszélünk róla, mint kegyes halottról, aki számára nulla medicamenta in hortis.

[1] Ezen korszakban történt az, hogy egy legújabban megjelent regényt a venni akaró előre-hátra forgatott, s mikor kérdezték tőle, hogy mit keres benne? - azt felelte: ,,Nem látom, hogy kinek a javára van kiadva."
[2] Volt rá eset, hogy egy furfangos szerkesztő ismervén egy különben igen derék kisváros körülményeit, két előkelő asszonyságnak küldött aláírási íveket, akikről tudta, hogy mindegyik követeli magának a tónadás tekintélyét s egymással e fölött rivalizál. Célt is ért, mert a két derék honleány versenyezve fogta az aláírókat, úgyhogy egyiknek az ívén hatvan, a másikén nyolcvan előfizető szaporodott össze. A következő évben azonban maga rontotta el a szerkesztő a dolgot, mert mind a száznegyven emberének külön ívet küldött, persze, hogy egy sem állt be; ő maga adta be nekik a prezervatívát. Tanúság: nem kell elárasztani a publikumot fölösleges ívekkel, sőt inkább kizárólagos személyeket kell tartani, akikre az ilyen titkos missziók bízatnak.
[3] Voltak ártatlan kedélyű emberek, akik ezt bizonyos adónemnek tekintették, s az előfizetési ívet adóintő cédulának. Láttam e korszakban kelt leveleket, melyekben instálják alássan a jólelkű alólírottak a szerkesztő urat, hogy most ugyan nincsen pénzük, de majd ha lesz, leróják tartozásukat; mások bizonyítványokkal legitimálták magukat, hogy ők már más szerkesztő úrnál biztosították hazafiúi érzelmeiket; sőt némelyek még disznótorra is meghívták a szerkesztőt az előfizetésen felül.
[4] A principálisom nagyon megadta egy ilyen ne-tessék-fizetni-csak-aláírni tréfának az árát; pedig nem is prenumerált.









Jókai Mór: Életemből


Egy fiatal naptárszerkesztőhöz
Kedves Girókuti kolléga! Szálem aleikum.
Olvastam önnek előfizetési felhívását a jövő esztendei erdélyi naptárra, s sok tekintetben meg vagyok vele elégedve. Ön igen jól indult, és látszik, hogy stúdiummal tanulmányozza az újabbkori klasszikusokat, kiket naptárkészítőknek nevez az utókor. Üdvözlöm önt a nemes céh nevében! Az is jól van adva, hogy ön jutalmakat tűz ki, többrendbeli aranyakat és a többi. Hanem egyet nem bocsáthatok meg önnek drága kolléga úr (tulajdonképpen ,,olcsó" kollégát kell hogy mondjak, mert nekünk az újabbkori klasszika iskola növeltjeinek fő érdemünk az olcsóság), azt nem bocsáthatom meg önnek, hogy miután önnek olyan szépen hangzó és jól ismert irodalmi neve van, mint Girókuti, mi a kódorgó mennykőnek volt önnek e tisztes név mellé még az igazi nevét is parentézisbe tenni az előfizetési felhívás alá: ,,Pinzkéri Ferenc"? Hiszen én is Pinzkéri vagyok, mikor prenumerációt hirdetek, meg X. kolléga, Y. kolléga, Z. kolléga és a többi atya mesterei a becsületes céhnek, mindnyájan a tekintetes Pinzkéri családhoz tartozunk, valahányszor előfizetési felhívást bocsátunk közre; de azt csak mégis nem vallja be az ember ilyen nyíltan a közönség előtt. Mi itt nagy aggodalommal rejtegetjük magunkat ,,Pinznemkéry" - ,,Mindentigéry" - ,,Ingyenady" - ,,Olcsovszky" - ,,Áldozatffy", s más efféle tisztességes nevek háta mögé, és ön egyszerre előáll, hogy naptárt ád ki, s hogy Pinzkérinek híják; még rajtunk marad ez a név örökre. Az a túlságos őszinteség sem jó. Önnek el kellett volna azt hallgatni, hogy Pinzkérinek híják, ha meg volt is felőle győződve.
Minthogy azonban látom, hogy ön még fiatal ember, és sok oktatásra van szüksége, elmondom önnek azon technikai titkokat, mik az újabbkori irodalmi ipar mezejét felvirágoztatták, mert ahogy tudja ön, megvannak a posztószövés, selyemfestés, arcélkészítés s más egyéb iparágnak mesterségi titkai is, melyeket tökéletesíteni csak ilyen kölcsönös eszmecsere útján lehet.
Legelső kötelessége az embernek, ha valami irodalmi vállalatot megindít, azt valami nevezetes jótékonysági céllal összekötni; ilyenek például: a mohácsi csatában 1526-ban elesett hősök özvegyeinek gyámolítása; a Cserey Mihály idejében a székely földet széltire pusztított sáskák kiirtása; az idei hírlapokban hirdetett abrudbányai hegytetőkön árvízkárosultak felsegélése; a valaha feltalálandó léghajókon szerencsétlenül járandó konduktorok árváinak biztosítása, s más efféle nagyon nehezen igénybe vehető feladatok, amikért igen bajos az embert felelősségre vonni, legkedvezőtlenebb esetben az ember egy igen ügyes számadást tartván készen, melyben a kitűzött cél számára, mint tiszta nyereségbeli pozíció, áll végül egy szál gyufa, aminek világánál tudniillik megláthatta az alkalmatlan számadást követelő, hogy a dupla kréta nem csupán a korcsmárosok számára van feltalálva.
Második feladata az irodalmi vállalkozónak az, hogy valami nagyon nevezetes dolgot ígérjen az előfizetőnek: akármit, amit az nagyon fog szeretni; például minden aláírónak egy nyulat, minden tíz előfizetőt gyűjtőnek egy vaddisznót; a vállalat hátulján kihirdetvén az aláírók és gyűjtők neveit, s egyszersmind az utolsó postákat, ahol vadilletményeiket átveendik. Ha aztán akad valaki, aki panaszt emel, hogy nem kapta a maga nyulát, az ember összecsapja a kezeit: ,,Hát nem ment kézhez a semmirevaló nyúl? Pedig én megmondtam neki, hogy odamenjen, mikor az erdőn találkoztam vele! Bizonyosan a postán tévedt el, vagy a címre nem akadt rá; mi elküldtük azt, tessék a mezőn keresni uraságodnak, s bizton meglőni, ahol rátalál."
Ez sem elég. Nagyobb dolgokat kell ígérni.
Azt kell mondanunk a publikumnak: hogyha leend e vállalatunknak 40 000 előfizetője, minden előfizető ingyenkosztot kap a szerkesztőségnél Pesten vagy Kolozsvárott. Nem kell félni, hogy 40 000 előfizető csődüljön össze; de ha mégis quo fato megtörténnék ez a szerencsétlenség, s akadna olyan szerencsétlen, aki ezt a szerencsét igénybe akarná venni, az ember majd könnyűszerrel tenne arról: egyik nap főzetne neki spenótot, második nap sárgarépát, harmadik nap megint spenótot, negyedik nap megint sárgarépát, az ötödik nap majd maga könyörögne az, hogy eresszék már haza. Folytatás: ha pedig lesz a vállalatnak 100 000 előfizetője, akkor minden előfizetőnek a házát felépíttetjük emeletesre; akinek nincs háza, az mindegy, mi odaépítjük neki az emeletet a levegőbe, ő lássa, hogy mit csinál vele? Ha pedig lesz 500 000 előfizetőnk, akkor minden előfizetőnek a falujáig külön vasutat építtetünk, amin ingyen járhat; a Dunát, Tiszát, Köröst, Berettyót és minden Bakonyeret szabályoztatjuk; kötelezzük magunkat száz új várost építeni, ahol az előfizetők dédunokái is ingyenszállást kapjanak; és végül, ha lesz millió előfizetőnk, akkor megvesszük Kínát... Mikor aztán számadásra kerül a sor, akkor azt mondjuk, hogy ,,Miután csak 39 999 előfizetőnk gyűlt össze, mi minden kötelezettség terhé alól felmentjük magunkat, s alkalmat veszünk magunknak jól leszidni a közönséget, hogy olyan kevesedmagával jelent meg. Nem szégyenli magát az olvasó?! Gyalázat az minden egyes olvasóra, hogy nem lett belőle kettő!"
Most következnek a munkatársak: a szerkesztőnek legalább kell úgy ötven-hatvan írói nevet összeválogatni, kiket betűrendesen kinyomasson ad terrorem populi; ez tekintélyt ád a publikum előtt. Fő felügyelettel kell arra lenni, hogy az ember olyan írókat válogasson össze, akik már meghaltak, vagy ha élnek is, de nem lehet tőlük tartani, hogy valami dolgozattal alkalmatlankodjanak a szerkesztőnek. Ha egy-kettő tiltakozni talál, annál jobb, ezáltal csak a vállalat híresedik; a legtöbb restségből hallgat, vagy már megszokta a dolgot, s észre sem veszi. A munkálatokat fizetni fogja az ember splendide: öt forinttól usque ötszáz aranyig nyomtatott ívét. Természetesen a munkatársak fő ékessége a szerénység, illik, hogy csak a minimumot követeljék, egyébiránt azt sem fizeti ki az ember nekik készpénzben, hanem csak kalendáriumban. Akinek tíz kalendáriumnyit kellene kapni valami munkáért, annak küld az ember húszat, s még tíznek az árával ő marad adós, s kitelik tőle, hogy azt kifizeti. Ha jutalomaranyokat ígér az ember, azokat gondja van olyan embernek ítélni oda, aki leenged belőlük, még célszerűbb, ha a szerkesztő maga is konkurál álnév alatt, s maga nyeri el a pályadíjt.
Ami a műmellékletek dolgát illeti, már itt igen nagy leleményesség szükséges, mert a közönség ízlése azt kívánja, hogy az ember valami újat, valami meglepőt adjon neki; az embernek tehát azt kell ígérni, hogy valami újat, valami meglepőt adandunk, amit előre nem beszélhetünk ki, nehogy a kollégák megelőzzenek benne, s kizsákmányolják az eszmét. Mi legyen aztán az a meglepetés? Hát például: ősszel, mikor olyan olcsó a légy, az ember két papiroslap közé odanyomat minden előfizető számára egy legyet in natura, aláírván nagy betűkkel, hogy ez azon híres legújabb találmány, mely külföldön oly nagy zajt csinált, az úgynevezett ,,önnyomat!" - ,,autotypon!" - ,,Selbstdruck!", mely a lenyomott tárgyakat a legélethívebb alakban mutatja a közönségnek: íme, ez egy légy, ,,musca culinaris Linnaei". Akkor aztán lehet róla beszélni, hogy hány szeme van a légynek? Honnan származott Európába? Mivel kell őt táplálni, hogy nagyra megnőjön? stb.
Az előfizetési díjra és egyéb föltételekre nézve fő szempont olyan konfúziót csinálni, hogy abból az olvasó egyhirtelen ki ne tudjon igazodni. Például ,,megjelenik vállalatunk mindennap (kivéve a hétköznapokat), 1-4 íven (olvasd egy negyedrész íven), műmellékletekkel, vagy azok nélkül, borítékkal, vagy boríték nélkül, papiroson, vagy anélkül; akinek műmelléklet és boríték kell, fizet öt forintot; akinek váratlan meglepetés is kell, hatot; akinek váratlan meglepetés kell, boríték nélkül, fizet 5 frt 92 krt; akinek csak a váratlan meglepetés kell egyebek nélkül, az fizet 4 frt 39 krt, ha októbertől számítja az előfizetést egy esztendőre; ha pedig januártól számítja, akkor 4 frt 59 krt. Akinek tiszta papiros kell nyomtatás nélkül, az fizet 3 frt 37 krt. Ha postán akarja kapni, 3 frt 73 krt; házhoz hordással 3 frt, 85 5/10 krt; akinek semmi sem kell, az csak 2 frtot és 19 krajcárt fizet bérmentes levélben. Ettől azután majd oly kétségbeesett konfúzióba jön a jámbor előfizető, hogy akármije elmarad, nem meri sürgetni, mert nem tudhatja, hogy mikor vétett a statútumok ellen?
Végtére térjünk a vállalatnak praktikumára, úgy mint a kiadás körül előforduló bevett szokásokra. Egy irodalmi vállalat kiadása közben e három szempont fordul elő a praktikus szerkesztő előtt: 1. Ha tanácsosnak tartja-e a hirdetett vállalatot csakugyan kiadni? 2. Vagy pedig tanácsosabbnak tartja a közönség szemét valahogy kiszúrni? Vagy pedig 3. Legeslegtanácsosabbnak találja éppen nem adni a közönségnek semmit?
Kezdjük a legutolsó eseten: ha az ember éppen nem ád az előfizetőnek semmit, mi történik? Nemigen valószínű, hogy öt forintért vagy hatért valaki felfáradjon a Bánátból valakit számadásra vonni; sokan el is felejtik, hogy prenumeráltak, mások emlékeznek rá, s olyankor káromkodnak; ezt a szerkesztő nem hallja; vannak azután olyan rossz szokású emberek, akik levélben káromkodnak, írnak reklamációt. A szerkesztő szépen sorba rakja a reklamációkat, s mikor már nagyon sok összegyűlt, akkor eladja a fűszerszámosnak, kap érte mázsánkint 8 frtot, csinálnak belőlük staniclit borsnak és sáfránnak. Időközönkint kihirdeti, hogy az előfizetési határidőt meghosszabbította. Néha olyan szerencsés időszak következik be, hogy egy nyomdász elszökik Amerikába; akkor minden meg nem jelent munka előfizetési pénzét az vitte el. Azt is hirdetheti az ember, hogy a begyűlt összeget nagyobb biztosság kedvéért s meg hogy ott minden olcsóbb, New Yorkba küldte az ,,Ausztria" gőzös kapitánya által, s íme, most az elégett; s ha mégis akadna olyan szerénytelen aláíró, aki a szerkesztőnél személyesen is sürgetné a munkát, s a nyilvánossággal fenyegetőznék, annak titokban megsúgja az ember, hogy azt a munkát bizony a polícia foglalta le, rettenetes vizsgálat foly miatta, még azok is mind bajba kerülhetnek, akik előfizettek rá; jobb lesz hallgatni vele.
Ez a legjövedelmezőbb expediens, csakhogy némi kényelmetlenségekkel van összekötve.
Második az, ha az ember nem adja ugyan ki a hirdetett munkát, hanem összevásárol a könyvárusoknál mindenféle rajtuk maradt naptárt, ritterrománt, vadverseket, iskolai könyvet, ábécét és csíziót, s azokkal kárpótolja a várni nem tudókat. Vannak esetek, amikor a közönség még nyer ebben a cserében. Akinek aztán kétszer is megvan ez a munka, az vehet hozzá egy stereoszkópot, s egyszerre két könyvből olvashat.
Harmadik eset az, ha az ember a hirdetett vállalatot csakugyan végre akarja hajtani.
Igen hasznos dolog úgy intézni a szerkesztést, hogy amennyire lehet, nevezetes írók megjelent munkáiból szedegesse át az ember az egész tartalmat: tudván azt, hogy félívnyi utánnyomatért senki pert nem indíthat; ez csak antológia; csupán arra legyen az embernek gondja, hogy mikor valami olyast nyomat újra, ami már tizenötször ki volt adva másutt, el ne felejtse alátenni asteriszkuszban, hogy ez a mű még sehol nyomtatásban meg nem jelent. Vannak amellett számos fiatal hazafiak, kik fóliánsszámra küldöznek be a szerkesztőségekhez mindenféle jót és szépet, azzal a talentumos nyilatkozattal, hogy ezért nem kívánnak semmi díjat: ezeket meg kell becsülni; ki kell adni olvasatlanul becses soraikat, s jegyzésbe tenni, hogy új, nagyreményű tehetséget vezet be a szerkesztő a közönség színe elé; kéretik mindenki, hogy ezt figyelemmel olvassa. Az olvasó erre megijed, s nem mer neki a munka nem tetszeni, az író pedig ki van fizetve vele.
Esztendő vége felé azután ír az ember magának minden városból hatalmas vidéki leveleket, mikben lelkesült hazafiak köszönetet szavaznak a szerkesztőnek kitartó hazafias működéseért; meg vannak elégedve minden sorával, minden betűjével; meghívják disznótorra, s biztatják, hogy csak folytassa ernyedetlen buzgalommal magasztos feladatának honpolgári megoldását. Az ember megköszöni a tisztelkedést csillag alatt, elismeri, hogy érdemes volt rá, s hirdeti a jövő félévi folyamra a prenumerációt.
Íme, kedves kolléga uram, én szívesen voltam önnel, mint fiatal kezdő-mesterrel sub rosa közölni az üzlet legfontosabb titkait, s bizton hiszem, hogy ön mint talpig derék ember - nem fogja azoknak hasznukat venni.
God bless us! Pesten 1858 10/xr.









Jókai Mór: Életemből


Kakas Márton a pokolban
Azt álmodtam, hogy a pokolban voltam. Ott még nem jártam soha. ,,Jaj, Márton bácsi, mondja el, milyen az a pokol?" (Hallom, hogy kiált felém mindenfelől az én sok apró gyermekem, akiket mesével tartok már - nem tudom - mióta?) ,,Igaz-e, hogy olyan sok pénze van Plutónak? Igaz-e, hogy ott nem kell az embernek fűtőszerre költeni? Viselnek-e ottan is krinolint? Milyen a divat? Sokba kerül-e? Adnak-e új operát? Előre kell-e az adót fizetni? Prolongálják-e ott a váltókat? Van-e ott is trafika s a többi?"
Jaj, kedves gyermekeim, nem értem én rá ezt ott mind körül nézni, annyira el voltam foglalva a magam bajával; annyit mondhatok, hogy szurok a pokolban sincsen több, mint idefenn a földön; az ördög pedig csak úgy lézeng egy-kettő odalenn, azok mind idefenn vannak alkalmazva, az elkárhozottak lelkei csak úgy kölcsönben kínozzák egymást.
Először is egy tüzes ágyba fektettek, s odajöttek hozzám az általam e földön megkínzottak és kivégzettek véres szellemei, egyenkint, párosával, seregestül!
Legelébb is huszonnégy özvegy poéta, kiknek hitves múzsáit a kemencébe löktem, kezdé el elhamvasztott verseit még egyszer felolvasni fülembe. Ez irtózatos volt. ,,Kiadsz-e ezentúl minden verset olvasatlanul, ha a földre visszakerülsz?" Kiadok! Kiadok!
Majd Nyirkávai László, Czerko Gyuro, Klipitroklapatrovics s a többi hírhedett pipázók sereglének ágyam körül s elkezdtek rettenetes füstöt támasztani, borzasztó kapadohányt és rosszkrajcárost bűzölve orromba, szemembe; ,,Fogsz-e még valaha a dohányra élceket csinálni?" Soha! Soha!
Megint új rémek jöttek: váltókat hoztak kezeikben, amik mind a mai nap jártak le. ,,No, most tessék hencegni! Most lássuk azokat az élceket Mózesről, Smüléről, Icigről. Tetszik e prolongáció három hónapra? Ötven procentre, hetven procentre, kétszáz procentre?" Uraim, irgalmazzanak! Ha felmegyek a földre, verset írok az aranytornyú templom tiszteletére.
Jöttek a megsértett professzorok: körülfogtak, megexamináltak; nem tudtam semmit: ,,No, drága úr, most fitogtassa, mit tud? Tud adomát csinálni ugye vaskalapos urakra? De nem tudja, hogy mi a quid juris?" Bizony, nem tudom; meg vagyok alázva rettenetesen.
Azután jöttek az orvosok, fogorvos, vízorvos, tűzorvos, dekoktumokkal, pilulákkal, lábfűrészelőkkel, foghúzókkal; konzíliumot tartottak, mindent meg kellett ennem, innom, amit számomra rendeltek bűnhődésül rossz adomáimért. Jaj, be kínszenvedtem értük. Utoljára megbaunscheidoztak; ez már aztán maga felér egy kisded purgatóriummal; s hogy semmi ne hiányozzék, odajött Rabbi Daenemark a Wundermann, és megmagnetizált, hogy egybe lunátikussá lettem tőle.
Ekkor kilenc svábhegyi majoros nyitott rám ajtót egymás után.
Mind a kilenc azt mondta, hogy ,,Elfogyott a széna meg a zab!" Az ítéletnap trombitájának hangja nem irtóztatóbb ennél a mondásnál. Hát már a túlvilágon is azzal fog engem üldözni az egész világ majorosa, hogy ,,Elfogyott a széna meg a zab?"
- Jaj! Hát a lábamat mi harapja? Egy hang felel kísértetiesen: ,,Én vagyok az a poloska, kinek nemzetségét annyira csúffá tetted, jaj neked és jaj mindazoknak, akik ellenünk rugdalóznak!"
Kerekhasú cívisek fogtak körül: ,,Ahán, itt vagy most! Minket csúfoltál mindig, hogy olyan gömbölyű hasunk van! Tátsd el csak a szádat!" Azzal elkezdtek tömni szalonnával, sajttal, erőnek erejével, míg az én bőröm is úgy kitágult, mint az övék; hasam lett akkora, mint egy fürmendernek; minden ruhám megfeszült rajtam; szabók után ordítottam: jöjjenek! Segítsenek, fejtsék fel a dolmányom; azok még szűkebbre varrtak rajtam össze mindent, a bőrömet is hozzávarrták a posztóhoz: ,,Nesze! Nesze! A rejtett szabólegényért! Megérdemelted!"
Megint új rémek támadtak elő; egyik azt mondá: ,,Ismersz-e engemet, Rikárd? Én vagyok az, aki a pézsmakacsákat megette. Edd meg te már most a fejeiket!"
A másik: ,,Én vagyok az, aki a csillagos szobában Rómeó első felvonását eljátszotta; játszad te el a másodikat!"
A harmadik: ,,Én vagyok a Z betűk ellensége, kit te levertél, jer, számláld meg, gonosztevő, hány Z betűt írtak azóta a C mellé, mióta minket legyilkolál?"
A negyedik: ,,Én vagyok az, aki a teát rum helyett halzsírral ittam, nesze, kóstold meg, milyen lehet?"
Az ötödik: ,,Én vagyok a nagy finánckirály, akit te kicsúfoltál; ha olyan fitymálva szóltál e tudományról, mondd meg hevenyében: mennyi harminckilencezer-ötszázhatvanhárom forint tizenkilenc krajcár váltóban? Pengőben? És új bankóban? S mennyit tesz ugyanaz réz-, ezüst- vagy aranypénzzel fizetve?" Jaj uram, ez a büntetés nekem éppen az ítéletnapig eltart! Irgalmazz! Ne kívánj lehetetlent.
Nem! Országos gonosztevő, csendháborító, méregkeverő! Kínlódjál! Szenvedd ki a magadét; nem mozdulhatsz; meggyötrünk, megdagasztunk, megcsiklandunk; nem futhatsz el előlünk.
- Nem! Nem! - süvölte közbe egy sivító hang -, sőt inkább fusson; ne pihenjen itt hiába, kergessük őt, ő pedig szaladjon.
Ezt egy elátkozott balerina mondá, kinek kiadtam a képét az ,,Üstökös"-ben, s ki most kiráncigált fektemből, kényszeríté piruetteket és pas des deux-ket csinálni, míg elkábulva lerogytam; akkor meg egy bosszúálló sportsman karjai közé estem, az fellökött egy versenyparipa hátára; ,,Eredj, tanuld meg, mit tesz az embernek a hazáért farkast lovagolni!" A veszett ló nyargalt velem, lélegzetem elállt; végre kitörtük kezünket, lábunkat mind a ketten; de még azzal sem volt vége a pokolbeli utazásnak, akkor meg a vasúti konduktorok körme közé jutottam; belöktek egy vagonba, s minden fél másodpercben azzal tortúráztak, hogy a Fahrkartémat kerestették elő, s nekem sohasem jutott eszembe, hogy hová tettem? Kalapomba, zsebembe, táskámba, vagy a csizmaszárba? Óh, ez emberek ellen én mind sokat vétettem földi életemben! Nemhiába állják rajtam kegyetlen bosszújokat.
Végre kitettek a vagonból, s azt mondták, hogy már most menjek gyalog, találjam meg, hol van a pokolbeli fejedelem rezidenciája? Mert az hívat magához. Ahán! Az most majd cenzúra alá vesz! Tudom is én, hogy merre menjek? Kérdezősködöm; senki sem ért, mit beszélek? Jó volna most ugye, ha a finnekkel jó barátságban volnál! Azok laknak itt; de ha rád ismernek, jaj neked! Alig megyek a szomszédba, ott meg Indiana támad rám fegyverrel; az elől futok; s ki jön rám szemközt? Szaufer basa! Most mindjárt én is magyar leszek Törökországban; végre egy cigánybanda bosszúálló kezei közé jutok, azok bőgőt nyomnak a kezembe, megtanítanak hegedülni, s utoljára Liszt Ferenc kocsiját kell húznom a többi fiatalsággal együtt.
Nagy nehezen eljutok az ördög városába: az ördög házát is Butter uram építette; aki egyszer belelépett, lehetetlen, hogy kitaláljon belőle; minden szobában egy naptárszerkesztő áll; annak mindeniknek prenumerálnom kell, hogy odább eresszen; egyszer észreveszem, hogy mezítláb vagyok! Ah, ez Abellino bosszúja az etikett miatt. Hol kapok egy csizmát? Ezer csizmadia hahotája felel kérdésemre. ,,Ugye tudtál milliom adomát írni a csizmadiákról? Már most járj mezítláb!" Körülem denevérszárnyakon pompás bagariák repkednek, hiába kapkodok utánuk; ,,Minket varjúknak csúfoltál, már most elrepülünk előled!" Végre ájuldozva bebukom ő mélységességéhez: éppen akkor olvasta az Augsburgert, nagyon jó kedve volt. ,,Hát e kicsoda?", kérdé ő mélysége. ,,Kakas Márton." ,,Kakas Márton? Uccu, fogd meg, csípd meg, lökd ki innen! Az kellene még, hogy minket is kifigurázzon. Be ne eresszétek többet a pokolba!" Azzal galléron csíptek. Kitették a szűröm, de a pokol kapujában tizenkét borbély lefogott; ,,Megállj csak! Amiért annyit bosszantottál bennünket, most az állad közepéről leborotváljuk a szakálladat; legalább lássák rajtad, hogy hol voltál?!"
De már erre olyat rúgtam magamon, hogy az ágyam feneke leszakadt. Erre aztán természetesen fölébredtem. Először is az államhoz kaptam. De még ott van!
Hanem most is borsózik bele a hátam.
No, legalább majd ezentúl kegyesebben fogom magamat viselni.









Jókai Mór: Életemből


Kakas Márton a műtárlatban
,,Édes öcsém Kakas Márton, nem addig van az, hogy te itt ingyen egyed a kenyeret; hanem eredj, láss valami dolog után: szaladj, nézd meg a műtárlatot, mi van benne? Értesz te a piktúrákhoz is annyit, amennyit a színészethez; no, hát lódulj, délután itt legyen a referáda."
Tudniillik, hogy a szerkesztő mondá ezeket a szép szavakat nekem, amikből maig sem tudom, hogy meg akart-e velök dicsérni, vagy ,,au contraire!"
Tehát elmentem a műtárlatba. Már a belépésnél mindjárt nem tetszett az, hogy elvették a pálcámat; ez olyasmit jelent, hogy itt tilalmas a verekedés.
Odabenn egy derék atillás férfi megmutatta, hogy merre van a dolognak az eleje: a bámulás azután az én dolgom volt.
A legelső szobában van felakasztva egy Barabás festménye utáni kőrajz, melyet könyv nélkül is könnyű kitalálni, hogy az a menyasszony hazaérkezése a napához. A képen minden alak örül és örvend, minden alak a maga saját módja szerint, kurjogatnak a vőfélek, örömében sír a napa, reszkető kezét nyújtja az öreg gazda ifjú menye elé, kit boldog fia mutat be szüleinek. Az egész kép lehelli a boldogságot; még a prímás cigánynak is jókedve van, amint megdöfi könyökkel a cimbalmost: ,,húzasd már, dade." A műegylet bizony jól tette, hogy ily szép eredeti képet választott részvényesei közt kiosztandó műlapjául; már erre magam is felcsapok részvényesnek.
Valamivel odább egy tót muzsikus pengeti a hegedűjét. Ez a kép olyan eleven, hogy amikor azt mondtam neki: ,,Czokcses Gyuró?" azt feleli rá, hogy: ,,Dobre zdravi pán velkomosnye."
Kissé odább láttam a kenyérmezői csatát. Ej, de kedvemre ütik ott a törököt agyba-főbe. Ez már aztán kép; nem olyan, mint a másik, ahol csak a magyar hull rakásra. Becsülöm érte a festőt, hogy a derék Báthory Istvánt olyan nagyra festette, hogy a többiek mellette mind kocagyerekeknek látszanak, mert az bizony nagy ember is volt. Ezt a kitüntetést megérdemlette a derék hazafi a hálás utókortól.
Sajnálom, hogy arról a húgomasszonyról nem mondhatok hasonlót, aki nagyon is reggeli pongyolában azt mondja magáról, hogy ő alszik. Egy az, hogy olyan pozitúrában csak az elefántok tudnak aludni: a falnak támaszkodva; más meg az, hogy mi szükség nekünk azon tisztességes asszonyszemélynek a hátát látnunk? A művész bizonyosan nem kapott szép ábrázatú mintaalakot, s gondolta magában, üsse kő, lefestem megfordított frontban: elég lesz érte 1600 forint. Látatlanban az egy kicsit sok lesz! ,,Szembe rózsám, ha szeretsz; ha sokat kérsz, elmehetsz."
Nevezetesnek találtam azután azt a képet, melyiknek az a címe, hogy Zellertó. Zellert láttam is eleget, megengedem, hogy ami zöld, az mind zellerlevél rajta, de tavat nem tudtam rajta sehol felfedezni, ha ugyan áll az, hogy másutt is azt híják tónak, amiben víz van.
Csinos kép a magyar szánkázás; de téved a jellemzésben az idegen festő, amidőn az agarat a szánka mellett hagyja futni. Benn szokott ülni az agár a nagyságos úr mellett; nem jár az olyankor gyalog.
A visszatérő halászok festvényében remeken vannak színezve a tengerhullámok: szinte elmegy az embernek a kedve az utazástól, ha sokáig nézi.
A téli est erdőben stuttgarti kép. Nevezetes természettudományi tünemény rajta az, hogy a nap, mikor lemegy, füstölög. Gyönyörű kép azonban a parasztháborúi jelenet; a németországi pórlázadás hősei elfoglaltak egy úri várat és apácazárdát; vezérük egy csontos veres szakállú kegyetlen alak, ott ül dölyfösen az elfoglalt épület kapuja előtt, rongyos köntösére egy oltárterítőt akasztva, előtte az elfogott nemes delnő könyörög a családjáért, kire gúnyosan tekint a győztes vezér térdére könyöklő parasztleány: az alakok különfélesége, jellemző indulat kifejezéseik a legkisebb részletekig, tökéletes kivitelük a művész gazdag képzőerejéről tesznek tanúságot; abból pedig, hogy mily helyesen van mindez egy összeható egésszé alakítva: a sötét előtér árnyékában fekvő két apáca (egyik halott) nyugodt alakjaitól a közepén megvilágított kitűnő jelenetig, arról többet kellene beszélni művészeinknek, mint amennyit én tudok.
Egy szérűt is láttam azután, s vágyódom legközelebb majd egy cséplőgépet is látni lefestve, amik mind igen érdekes tárgyak. Hanem a mézesheteket köszönöm alássan. Két olyan unalmas teremtés, hogy ha rájuk gondolok, az ásítás fog elő. Ugyan, miért festették le őket? Már akkor mégis inkább nézem azt a magyar menyecskét ott mellette, aki ugyan kancsalít egy kicsit, s az egyik képe közepére valaki odalőtt egy cseresnyemaggal; hanem hiszen ez azért mind igen természetes lehet.
Jó két festmény még a vasárnapi iskolai jelenet, s a három királyt játszó fiúk felszerelése; mindegyik műértelemmel van festve.
Látható még ott négy leány egy képre festve, ami semmit sem jelent mást. A művész szavukon fogta a költőket, s festett arany hajat, korom hajat, nefelejcs szemeket, kláris ajkat és porcelán keblet. A képek gyönyörűek lehetnek, de éppen annyi hatást gyakorolnak a nézőre, mint a négy dáma a tarokkártyából: makk, tök, zöld, veres; az ember jobb szeretne helyettük négy tarokkot, akármilyen rosszat.
Végre szólok a mohácsi csataképről. A nagy kép maga elfoglal egy egész termet, s festőjének, Than Móricnak fényes tehetségéről tanúskodik. A kép részleteiről elég bő alkalmunk lesz akkor beszélni, midőn ennek rajzát lapjaink hozandják: addig is annyit kell mondanunk róla, hogy ami majd az egyszínű rajzban elvész, a színezet kitűnő szépsége mindenki figyelmét megragadja, s a nyert elismerés az ifjú szerzőnek egy nagy buzdítására szolgálhat.
Mulatságos azonban, hogy e kép nyomtatott leírásában egy helyütt az áll: ,,A futó királyt Trepka és Zedlicz cseh lovagok tóra viszik." Sajtóhibából ehelyett: ,,tova viszik", és ez a német szövegben hűségesen le van fordítva: ,,...führen den König zum Moraste." Azt ugyan ők nem akarták cselekedni.
Jövő hónapban újra kezdjük a képmutatást (úgy hiszem, ez elég jó szó a Bilderausstellungra).









Jókai Mór: Életemből


Az örök béke!
Vagy miket fogunk olvasni az európai hírlapokban 1959-ben, 
amidőn száz esztendeig nem volt már háború
(A ,,Pesti Holdvilág" című hír- és divatlap április 29-iki számából) 
...Statisztika. A népesség még egyre óriási mérvekben szaporodik; a múlt évi népszámlálás szerint Európa szárazföldét lakja jelenleg 3000 millió lélek; a tengereken és tavak hátán szintén lakik 400 millió, akiknek nem szabad a szárazföldre tenni a lábaikat, nehogy az ittlevők tyúkszemeit letapossák. Eszerint a népesség száma tavaly óta megint 200 millióval szaporodott, dacára annak, hogy a múlt télen 49 millió halt meg éhen. A kolera sem ígérkezik sehonnan, mindenütt legegészségesebb időjárás dühöng. A fentebbi 3000 millió lélekből 325 millió professzionátus koldus, ezeknek jó dolguk van; 1475 millió olyan koldus, aki titkolja, hogy ő az; ezeknek siralmas az állapotjuk; 800 millió végre olyan koldus, aki dolgozik, mégsem élhet.
...Vezércikk. Ebben a szerző arról értekezik, hogy milyen jó dolguk van Kínában az embereknek, ahol naponkint mindenki ehetik egyszer egy tányér vízben főtt rizst, s hogy ez általános elégültséget, reméljük, miszerint Európa is eléri valaha, ha a szorgalom annyira kifejlődik, mint Kínában; addig kevesebbel is be kell érnünk.
...Nemzetgazdászati cikk. Általános a panasz, hogy a lótartás mily aránytalanul sokba kerül; értekező indítványba teszi, hogy a lovak helyett célszerűbben lehetne embereket fogni a kocsik elé, miután azok sokkal kevesebb zabbal beérik, s kocsist sem kell mellettük tartani, aki őket kormányozza és pucolja. Az indítvány nagy szenzációt gerjesztett. Vajha sikerülne annyi millió véka zabot az emberiség számára megmenteni; egy biztos hivatalkört kiragadni a lovak kezei - azaz hogy patkói alól!
...Ünnepély. Tudják olvasóink, miszerint ennyire tele lévén a világ, további rendszabályul az állapíttatott meg, hogy amely városban esztendő alatt többen születnek, mint meghaltak, a superplust sorshúzás útján ünnepélyesen a Duna, Tisza stb. hullámaiba kell hányni. Ez ünnepély versekbe foglalására a ,,Pesti holdvilág" szerkesztője is tűzött ki 50 darab pogácsából álló jutalmat. A költeménynél fő tekintet van arra, hogy hosszú legyen. A bírálók három szóval kettő ellenében a CCXIX. számú költeménynek ítélték a pályadíjat az DXXVIII-ik fölött, miután ez ugyan hosszabb, de amaz szélesebb. A nyertes szerzőnek az szerzé a diadalt, hogy a pogácsák felét a bírálóknak ígérte, a vesztes fél csak egy harmadrészt ígért. Azt mondják, hogy a költemény oly nagy hatású, hogy aki elolvassa, belehal. Ez is érdem.
...Fővárosi és vidéki hírek. Egy pesti orvos azon embertelen tetteért, hogy egy vízbe fúlt férfit ismét életre hozott, 20 ezüstpénz fizetésére ítéltetett.
...E napokban herceg Esterházynál nagyszerű lakoma tartatott. Hogy fogalma legyen a közönségnek arról a pazarlásról, ami e lakománál végbement, csak annyit jegyzünk fel, hogy a vendégek még a kenyeret is meghámozták, s a héját elvetették. Hallatlan ez napjainkban! Az úri rend csak nem tud elszokni a fényűzésről!
...Az idei orvosi közgyűlésen doktor Kaszáló nyerte el a halálfejrend nagykeresztjét, miután adatokkal bebizonyítá, hogy az ő keze alatt halt el legtöbb ember.
...Az arany patkányhoz címzett boltba igen olcsó és friss marinírozott cserebogarak érkeztek tonnákban. Igen jutányos tavaszi csemege erős gyomrúak számára!
...Egy ádáz farkas a selmeci erdők között összetalálkozván egy vándorló legénnyel, azt megette (tudniillik a vándorló legény ette meg a farkast).
...Külföldi hírek. Angolországban szükségesnek találták a halálbüntetést a tíz shillingre menő lopásra is kiterjeszteni, miután még így is nagyon lassan akar fogyni a nép.
...A montenegrói vladika kér alázatosan a nagyhatalmaktól az örök béke fenntarthatása végett 200 péklegényt; de lisztet is hozzanak magukkal, amiből kenyeret süssenek - más minden van hozzá (úgymint kések a felmetszéséhez és fogak a megevéséhez).
...Az egész német birodalom területén minden makrobiotikai könyv s egyéb, az alattvalókat hosszú életre lázító irományok betiltattak.
...A Stillimfrieden fejedelemség fővárosában a fejadó kivettetvén, fejenkint egy tallérjával, miután kiderült, hogy ugyanott sokkal több a fej, mint a tallér, a polgármesterség azt indítványozta, hogy a differenciát jó volna tán in natura kiegyenlíteni a fölösleges fejekkel.
...A monacói nagyfejedelem (mint tudjuk, e kis terület jelenleg 4 millió lakost számít, tehát azért nagyfejedelemség), kegyelem útján 16 várfogolynak rabsági határidejét, saját kértükre, 4 esztendővel meghosszabbítani kegyeskedett, mely jótékonyságot az illetők hálakönnyekkel fogadták.
...A Porosz- és Oroszország közt fennforgó határvillongási per a régi barbár hadviselési mód helyett békés prókátori segély mellett folyván hetven év alatt most lépett abba a stádiumba, hogy a bizonyítványok meghitelesíttettek, s így remélhető, hogy a jövő században okvetlenül ítélet alá fognak bocsáttatni.
...Hivatalos határozatok. X. város tanácsa részéről köztudomássá tétetik, hogy a helybeli veréb- és varjúhús árulhatási jog a többet ígérőnek árverés útján bérbe fog adatni.
...Törvényszéki határozat. Senkinek a más patkányát elfogni többé nem szabad, mert az a házi baromfiak közé számíttatik, s az illető háztulajdonos kizárólagos tulajdona.
...Miután tudomásul vétetett, hogy sokan csak azért iparkodnak valami rosszat elkövetni, embert ölni, hogy ezért hosszú időre bezárhassanak, s a státus által tartassák magukat: - ha valakire kisül, hogy hasonló intencióból gyilkolt, az a tömlöcből menten kilöketik.
...Divathírek. A legújabb párisi divatlapok szerint az idén a hölgyruhák még egy arasszal rövidebbek és szűkebbek; úgyszólván térden felül érnek. Mi még ezt is nagy fényűzésnek tartjuk, s nem értjük, hogy miből telik annyi kelme minden hölgy számára? Könnyű volt egy század előtt a delnőknek krinolint viselni, mikor még csak tizedrésznyi hölgy volt a világon, de most!
...Humorisztikus képek. Jellemvonások a régi időkből. I. Furcsa emberek lehettek azok a mi ősapáink, akik télen kemencébe raktak fát és kőszenet, úgy fűtöttek. Jelenleg ez nálunk fölösleges, mert ha mi 18-an, 20-an együtt lakunk egy szobában (aminél kevesebb csak grófi házaknál található), anélkül is olyan meleg van ott, hogy nem lehet kiállani. - II. Furcsa emberek voltak azok a mi ősapáink, akik macskákat tartottak egyenesen abból a célból, hogy azok a patkányaikat megegyék. Mennyivel előbbre haladottak vagyunk mink! Mi megesszük magunk elébb a patkányt, azután a macskát...
...Természettudományi cikk. Tudós csillagvizsgálóink ismét egy új nagyszerű üstökös közeledtéről értesítenek. Bárcsak idáig jönne! Nem azért, hogy háborút csináljon! Attól Isten mentsen, a háború csúnya féreg; hanem ha talán ottan lenne még egy kis üres föld, ahova átvándorolhatnánk...
...Gazdasági cikk. Y. híres közgazdász fölfedezte, hogy a keserű lapu és lósóska vastag levelei hordóban letaposva, télire igen jó és tápláló kenyérpótlékot képeznek. Fogadja érte az emberiség nevében köszönetünket.
...Büntetőtörvényszéki tárgyalás. Ma volt a végtárgyalás azon jámbor családapa ellen, ki elébb a feleségét, s azután hét gyermekét megette. A bíróság, tekintve az enyhítő körülményeket, mik szerint a vádlott annyira éhes volt, hogy alig látta, mit csinál, őt két hónapi fogságra ítélte el, hetenkint 14 napi böjttel súlyosítva. A vádlott apellálta az ítéletet, hosszabb fogságot, de kevesebb böjtöt kérve magának.
...Egy új veszedelmes szekta támadt, mely máris sok követőre talált nálunk. Ezek a földevők. Ez veszedelmes egy tan! Ha ez eltalál harapózni, ha néhány esztendő alatt megesszük magát a földet, akkor aztán a levegőben maradunk!
...Hirdetmények. Kiadó szállás! A város végén egy szép terebélyes akácfa kiadható nyári szállásul gyermekes családok számára. Akár alatta, akár a tetejében kényelmesen lakhatni.
...Hentesbolt. A Kerepesi út végén nyílt új hentesboltban igen szép füstölt kutyasonkák a la chinoise kaphatók.
...Rabszolgakereskedőknek! Egy jámbor családapa két felnőtt fiát szeretné eladni rabszolgákul, igen olcsó árért.
...Házassági ajánlat. - Herceg X. de Y falva ajánlkozik valami tisztességes hölgy mellé férjnek, akinek éppen szüksége van rá, illő ellátás és holtig való tartás mellett.
... Egy becsületes derék ember, valahol azt olvasván, hogy valakinek a lelkiismeretét megvásárolták, miután azt hiszi, hogy még neki is van lelkiismerete, bátorkodik azt alázatosan áruba bocsátani, ha megvennék: igen jutányosan odaadná.
...Mindenféle kvalitású erények igen jutányosan vehetők mademoiselle Eufrosine pipereboltjában, Soroksári utca, 1000. szám.
...Egy egészséges pincelyuk egy magányos úr számára, bútorral ellátva, minden órában kiadható. Bővebb értesítést a szerkesztőség ád.
...Szerkesztői mondanivalók. Több vidéki levelezőinkhez. Holmi olyas mindennapi események feljegyezgetésével ne fárasszák önök magukat, amilyenek: testvérgyilkolás egy tál lencsén való osztozás miatt, s több effélék; kezdenek már ezek nagyon megszokottakká válni, s untatják a publikumot.
...Előfizetési felhívás a Pesti Holdvilágra. Hát ne hagyjon már bennünket a publikum éhen meghalni, vagy mi! Ha ebben a fertályban is rosszul üt ki a prenumeráció, a szerkesztő rögtön mohamedánussá lesz, s akkor a magyarok ellen fog írni.
       
Ilyen szép világ lesz az örök világbékének csak az első száz esztendeje után is; hát még aztán!









Jókai Mór: Életemből


A bölcs tanácsbírák
Könnyű olyankor elpolgármesterkedni, mikor nincsen egyéb dolog, mint a zöldasztalnál prezideálni, s a rabok ételét megkóstolni, hogy nincsen-e nagyon megsózva; de mit csináltak volna az urak ebben a következő esetben, amit majd most mindjárt elmondok?
X., Y. és Z. három híres nagy magyar város az alföldi rónán (biz azoknak az igazi neveit is kitalálhatja, aki nagyon megerőlteti a fantáziáját); az 1849-iki téli hadjárat alatt e három városnak jutott az a szerencse, hogy a császári hadsereg főhadiszállásával dicsekedjék.
Vegyük, hogy Y. város fekszik középen, X. és Z. pedig jobbrul-balrul.
X. városban feküdt egy keményszívű osztrák tábornok (most már ez is szelídebb, mert meghalt); Z. városban pedig Jellasich, a horvát bán, saját hadtesteikkel.
Egy napon a közbül eső Y város hatósága egy ilyenforma peremtorius parancsot kap az X.-ben állomásozó tábornoktól:
,,E mai naptól számítandó nyolc nap alatt nekem X.-be szállítsanak önök 60 ezer részlet szénát; amiből, ha a kitűzött napon egy is fog hiányzani, a várost megsarcolom, a polgármestert és a tanácsot vasra veretem, s Budára küldöm a várba."
Az érdemes tanácsot nagy aggodalomba ejté e szép szó. Rögtön utánaláttak, hogy a sok adag szénát kiteremtsék, de biz abból a legnagyobb akarat mellett sem lehetett többet előállítani 5000-nél.
Tudósítják aztán egész deferenciával a tábornokot, hogy a tervezett és a foganatosított számok között ugyan nagy ám még a különbség.
A tábornok azt izente vissza, hogy ez nem az ő baja; ha készen nem lesznek a napjára, ők látandják, hogy mit kapnak?
A népség, megértve a vigasztalást, azt mondta rá, hogy miután a 60 ezer részletet semmi esetre sem lehet előállítani, s eszerint a várost úgyis mindenképpen megbüntetik, tehát már most a meglevő ötezret sem küldik el; hisz úgyis mindegy.
A nemes tanács azonban kitalálta a nyitját. Felrakatta szekerekre az ötezer részlet szénát, s megjelent a Z. városkában állomásozó Jellasich bánnál.
Kívánta tiszteletét tenni. Hallotta hírét a nagyméltóságú úrnak, s nem akarta elmulasztani ezt az alkalmat.
A bán éppen jókedvében volt; megtetszettek neki a zsírosszájú magyar emberek nagyon. Elbeszélgetett velük minden jóról, még le is ültette magánál. Nagyon megtisztelve érzé magát.
- Csakugyan azért jöttek önök ide, hogy velem találkozzanak?
- Sőt még valami másért is - felelt a deputáció mosolyogva. - Vagy ötezer részlet szénát készítettünk össze excellenciád hadserege számára, azt kívántuk átajánlani.
A bán még kellemesebben lőn meglepetve e megelőző kedveskedés által; most már annyival barátságosabban kezdte marasztalni látogatóit, de azok már kászolódni kezdtek, kalapjaikat vették.
- Hova sietnek oly nagyon?
A deputáció úgy tett, mintha átallaná megmondani; végre nagy unszolásra egy közülök így szólt:
- Már csak nem akartuk megmondani, de ha excellenciád parancsolja, hát legyen: - ide kellene még mennünk X. városába; ez-s-ez tábornok úr azt a galibát csinálta, hogy el akará tőlünk magának vitetni azt a szénát, amit mi ide szántunk. Elmegyünk hozzá, akárha becsukat is bennünket, nem tehetünk róla, de mi egyszer azért kuporgattuk azt, hogy ide adjuk.
- Ne féljenek semmit - monda nekik a bán -; ez már az én dolgom lesz; csak menjenek haza, legyenek békén, majd elintézem én a dolgukat a tábornokkal, hogy nem lesz semmi bajuk.
Nem is történt az egész hadjárat alatt semmi baj Y. várossal. Ezen történet ugyan költőibb végű lett volna, ha a polgármester az egész népséggel kaszára kapva, magát leapríttatta, s a várost porrá égette volna; hanem nekem így is nagyon tetszik, hogy a magyar ember a legnagyobb veszedelem közepett is hogy helytáll a bajnak, és megtartja a dekórumot.









Jókai Mór: Életemből


A száműzött ,,Z"
,,Hivatalos reláció a magyar tudós társaság kétezredik üléséből"
Tisztelt közönség! Úgy hiszem, mindenkit érdekelni fog azon nevezetes processzus, mely a folyó évben ama híres gonosztevő, a ,,Z" betű ellen és mellett indíttatván, az utóbbinak valóságos lenyakaztatásával végződött.
Egy ízben már kimondatott a tudós társaság által, hogy a c és z betűk valóságos házasságtörésben élnek, azért e botrányos együttlakásnak vége szakíttassék, a törvénytelen felek edictaliter elválasztassanak, s több engedelmes hazafiak el is fogadák e mandátumot. Az ifjabb nemzedék azonban nem szűnt meg azontúl is Toldy Ferenket, Bloczh Mórikot olvasni; vitatkozott, hogy Cucor Gergelyt Czukor avagy Kuczor Gergelynek mondja-e? S ha Nagy Ignák nevéért megintették, hogy azt Ignácznak kell mondani, akkor meg Cavaignacot is Czáva Ignácznak olvasta. Sőt akadtak olyan rebellisek is, akik a közönség tetszésére bízták, hogy az ismeretes kukoricza szóból az új helyesírás szerint csináljon czuczorikát, vagy kuczoriczát, ahogy jobban szereti.
E vakmerő torzsalkodás a legutóbbi időkben immár nyílt lázadássá kezdett fajulni; vakmerő adeptusok, horribile dictu! magának a tudós társaságnak rendes és leveles tagjai feltámadának a z betű helyreállítása végett, akik is azután méltó cudarcot vallánac vala.
Az első ülésben véletlenül rohanván meg az összeesküvők a z betű ellenségeit, azok csak azáltal bírták megmenteni a legitim közügyet az elbukástól, miszerint méltán követelték, hogy e fontos ügyben a többi osztályok is meghallgattassanak, s idő engedtessék nekik a gondolkozásra két hét.
E kétheti időhaladék alatt erősen dolgoztak az egyszerű c zászlóvivői: bizottmányok alakíttattak, meetingek tartattak; lelkesült szónoklatok mondattak; archívumok felhányattak; ki-ki felhasználta minden befolyását, összeköttetését, távol levő tagok beidéztettek a Svábhegyről; a Hölgyfutár ágyúdörgése volt a jelszó, s megkezdetett a hark (olvasd: harcz).
Legelsőben az archeológiai és históriai osztály hozá fel védveit: melyek szerint világos az, hogy Debrecenben a collegium lakói (tehát tekintélyes férfiak) a lágy kenyeret már századok óta egyszerű c-vel cipónak írják (olvassák pedig ,,kipó"-nak), s hogy Miscolcon most fedeztek fel egy kocsmacímert, amire az van írva: ,,a jó bor cégér nélkül is elkél", valamint az sem tagadható, hogy az ábécéskönyveket sohasem nevezték Ábékás könyveknek, pedig ott sincsen semmi z, tehát a simplex c joga történelmileg meg van állapítva. Ez ellen természetesen nem lehet semmit szólani.
Következett a jogtudományi osztály véleményezése: amely igen ügyes fordulatokkal bebizonyítá, miszerint a ,,cz" jogai semmiféle jogérvényes okiratban sem lévén megállapítva, a simplex c azonban már statútummal biztosíttatván, amannak minden visszkereseti igényei elenyésznek és számára semmi perorvoslat nincsen.
Mindezeknél fontosabb volt azonban a természettudományi és matematikai osztályok relációja, amelyben kiszámíttatott, hogy évenkint jelenvén meg 1000 magyar könyv és 25 újság, ami tesz pontos statisztikai kiszámítás szerint 15 526 287 nyomtatott ívet, minden ívre egyre-másra száz c betűt föltételezvén, az innen elhagyott z betűk által 1 852 623 700 betű van meggazdálkodva, ami 20 000 betűt számítva egy ívre, teszen 92 631 37/200 ívet; aminek ára készpénzben 4635 forint, hát még a meggazdálkodott idő! Föltéve, hogy egy tudós társasági tagnak egy betű leírása 3 1/2 másodpercbe kerül, az ekként le nem írt betűk által megtakarított percek tesznek ezer könyvnél és 25 lapnál 7565,435 percet, ami a 150 tudós társasági tagra szétosztva tesz évenkint 500 400 percet, vagyis naponkint 22 órát és 49 percet; mely szerint ezentúl minden tudós társasági tagnak naponkint, ha dolgozik, 22 órája és 49 perce van a pihenésre, ha pedig nem dolgozik, 46 órája és 49 perce; ami igen szép nyereség. E megdönthetlen számítás tökéletesen legázolta a z betű barátait, úgyhogy a többi osztályok véleményeit teljesen fölösleges lett volna meghallgatni, ha tudniillik nem éppen a filozófiai osztály lett volna még hátra, s logice feltehető volna egy filozófról, hogy azt, amit már kigondolt, el ne mondja.
Tehát a filozófiai osztály véleménye azzal koronázta meg a diadalt, hogy a tudós társaságnak illendő lévén a többi kereten kívül csatangoló jöttment irodalomtól magát megkülönböztetni, categoricus szükség annak valami más módon írnia, mint ama többieknek.
Ezzel a nevezetes vita a simplex c tökéletes diadalával bevégződött, a z pártosok anatéma alá vettettek, protocollumba vétetett, hogy ezentúl senki se merjen Toldy Ferenket, Bloczh Mórikot, Tóth Lőrinket, Kukor Gergelyt, Nagy Ignákot etketera olvasni, s rendeletbe adatott az illető szakosztályoknak, hogy az eddigelé általuk kiadatott művekből a z betűt purissime vakarják ki. Ez legalább ad nekik dolgot egy időre.
Mely határozatában a magyar académiának (nehogy aczadémiának olvasd, sőt tégy különbséget ama Debrecenben úgynevezett akadémia között, amelyben elakadnak a szekerek, ha a sár nagy) mi is alázatosan megnyuxunk és lefexünk.
Barackosi Lackó és Ripicki Beckó, 
lacházi és fricházi czompossessorok.









Jókai Mór: Életemből


Intő prédikáció,
melyet tartott Dugdelmár vajda az ő cigány fajrokonaihoz,  akik Bécsbe mentek fel lopni, s rajtavesztettek 
(1862)
Hát te bibast csóré!
Hogy a sakállos istenyila ütögessen a sarkaitok mellé!
Hogy ahol meleget kerestek, ott mindig hideget találjatok!
Hát mit kerestetek ti Bécsbe?!
Nem hallottátok, hogy megmondta a tekintetes, nagyságos országgyülis, hogy Bécsbe nem megyünk?
Tik akartatok ezs ellen kontrabontot kezdenyi, he?
Hát tik voltatok azsok a hazsaárulók, akik a Lajtán túl mentetek lopnyi? Hát itthony már nincs mit keresnyi többé? Hát tik akartátok legelébb is bebizsonyítani azs egységes Austriát?
Azst gondoltátok ugye bibast, hogy majd ha egy kis hátrafelékanyarításon rajta kapnak a bécsi urak, ott is rátok vernek egy kis alkotmányos husonötöt, s azzsal dikhecs vásár! Ahun van, ni! Most látjátok már, hogy mi azs a Rajksrák? Azsok eltettek sípen télire nyárára két estendőre, purgyékat is elvették, beadták olyan házsba, ahun megtanulnak dolgozsnyi, nemzsetsígük fájdalmára.
Lármázshats már, ha egyser Bécsbe felmentél! Besílhets már! Nem látts te ott több malacspecsenyít a világon.
Hát azstán bibast, ha már rajta kaptak, ha már urak elejbe vittek, nem tudtad azst mondanyi, hogy te annak a nímetnek a zsebében csak egy kis nemzseti egyenjogúsítást kerestél; senki se merte volna többé azst mondanyi, hogy tolvaj vagy: nagy urakhozs vittek volna ebídre, vacsorára, tekintetes nagyságos újságíró uraságok két hétig írtak volna rúla, hogy silesen elterjedt csigánynemzset küldöttei megjelentek ,,ragaskodásukat" kézzsel foghatólag bebizsonyítani.
Vén dadé, minek fogs te a politikáhozs, ha nem irtes hozzsá? Nem olyan ősinte, tistességes embereknek való azs, mint mink.
Nagyobb dolog azs, vaklovat elcserélnyi a vásáron - több csigányság kell ahhoz, mint amennyi egy csigánytól kitelik.
Már most ülhetss!
Két estendeig spenótot meg zsemlyelevest ehetss, s ha attul megnem haltál: amikor vissakerüls azs ősi sátorok alá, valahány sánta lovat akars eladnyi, mindre azst mondják: ,,vidd el már Bécsbe!"
Már most kiabálj, nem bánom. Ha pedig hazsajöss, azst mondom: tartsd meg az intést: ,,becsüld meg magadat és lopj itthon."









Jókai Mór: Életemből


Politikai érzület a legalacsonyabb osztályoknál 
(1862)
Van szerencsém előre is kijelenteni, hogy én legalacsonyabb osztályok alatt a társadalomnak nem azon rétegeit értem, melyek favágással és téglahordással mozdítják elő a világ folyását; hanem mint a szó jelentése hozza magával, azon osztályokat, melyekben az ,,a-b-ab"-ot tanítják; s azt bizonyára meg fogják nekem engedni hat éven alul levő polgártársaim és -társnőim, hogy az ő osztályuk a világban rőffel mérve is a legalacsonyabb, s ha ők felnéznek miránk, kik már a harmincon túl vagyunk, viszont el kell ismerniök, hogy mi vagyunk a ,,magasabb körök".
Tehát egy úri barátomnak van egy ily ötéves kis leánya, Jolánka, aki már tud olvasni, s ha nagyon szép emberek kérik, deklamál is (nekem is deklamált); azonkívül a kis bubáját mindennap felöltözteti; de nem mindennap új divatba, ahogy azt nagyobb honleányaink szokták, hanem állhatatosan mindig ugyanazon magyar csipkés főkötőbe, fűzött vállba, aranyos köténybe, ahogy már azt a nagy honleányok unni kezdik.
Ugyanabban a házban lakik pedig egy nem hazánkban született hivatalnok, aki igen derék, szelíd ember. Annak is van egy hatéves fia: Ottó. No persze: olyan szép név ez, mint akármi más.
Ottónak is volt kis bubája, hanem az katonás alak volt, sisakkal a fején, és lóháton.
Délután, mikor szabad volt játszania közös kertben, Ottó is elhozta a cifra bubáját, Jolánka is a magáét.
Csoda-e, ha bábvitéz és bábkisasszony megszerették egymást? Ez még azok közt is megtörténik, akik valódi emberek, s így lehetne eszük; hát még azoknál, akik csinálva vannak gipszből és papirosból?
Jolánka és Ottó el is határozták, hogy nem állnak útjában boldogságuknak, hanem egymáshoz adják őket; ahogy szokták az igazi embereket.
Hanem annyit kivívott Jolánka, hogy bábvitéznek zsinórt kellett varrni a kabátjára, s a sisak helyébe prémes kalpagot; ezt mind megvarrta ő neki: s azontúl boldogok voltak. Bábvitéz nőül vette a bábkisasszonyt, s azontúl mind a ketten együtt laktak egy nagy katulyából épített házban, kistaffirozva mindennel, ami kell; Jolánka gondoskodott a bábtársak konyhakészletéről, Ottó szerezte be nekik a költségre való pénzt - persze kavicsból, ami volt az úton sok.
Jolánka hordott a bábhitveseknek mézeskalácsot, azt megfőzte harmincháromféle ételnek, azután meghítták magukat ebédre hozzájuk; megkínálták a bábukat is, s amit azok meghagytak, azt ők ketten megették.
Ezek a játékok tetszettek a szülőknek. Ugyan, kinek ne tetszenék az, amit a gyerekek játszanak?
Egyszer azonban kitört a viszálkodás közöttük: egy este Jolánka duzzogva hozta fel a kertből bubáját, konyha és asztal edényeit, székeit és asztalkáit. A bubák elváltak egymástól.
Kérdezték, min vesztek össze, miért haragudtak így meg, hogy bábunőnek el kelle válni bábférjecskétől? De Jolánka nem adott felvilágosítást.
Végre atyja fogta kérdőre: - Mondd meg nekem, kis leányom, mivel haragított meg Ottócska?
A kis polgártársnő elébb szemébe nézett atyjának; óh, ezek a gyermekek úgy megtudják azt a nagy emberek szeméből: kihez legyen bizalmuk, kihez ne? Azután nagyon keseregve elpanaszlá.
- Nézze csak, az az Ottó: milyeneket mond nekem!
- Hát milyeneket mond, kis leányom?
- Hát olyanokat.
- De milyeneket?
- Nem is játszom vele többet soha.
- De hát mért nem?
- Hát mikor azt kérdeztem tőle, hát te Ottó, mi fogsz lenni, ha megnősz? Hát azt felelte nekem, hogy Rájksrat. Ilyen embernek a bubájával nem játszik az én bubám többet!









Jókai Mór: Életemből


Az exequálhatatlan
X. gróf egy szép kis hétezer holdas birtok ura a Bánságban. A birtok primae classis, s el van látva minden szükséges gazdasági épületekkel.
X. gróf e birtokocskától 14 év óta még nem fizetett adót.
No - adót nem fizetni még nem virtus; azt próbálta más is; hanem aztán a státus megvette rajta, exequálták.
Igen, de X. grófot tizennégy évi adójáért még csak nem is exequálták. Ez a valami.
Hogy lehet ez? Hát úgy lehet, hogy tizennégy év óta sem egy kapavágást nem tétetett a földein, sem azokat haszonbérbe nem adta; ott állnak azok parlagon, ugaron, a végrehajtó hatalom nem talál azokon egyebet papsajtnál, amit tudvalévő legsoványabb sajt a világon. Ő maga tőkepénzéből él, instrukcióit eladta, s jószágain csak vadászat végett szokott megjelenni, s e célra van két vadászosan bútorozott szobája roppant kastélyában.
Egyszer azonban az állam éber őrei, a fináncok, megsejtvén a nemes úr megérkeztét kastélyában, mielőtt ismét odább kocsikázhatott volna, ott lepték szerencsésen.
Volt pedig öt szép hámos lova, amiken idejött, ami adóbehajtók között is megért hatezer pengőt. Ezt lefoglalták, elkobozták, a státus nevében lebíróizárolták, s az odavitt községi jegyzőt felelőssé tették érte, hogy a lovak ott maradjanak, s azoknak netaláni elvitelét minden erőhatalommal megakadályozza. Tizennegyed napra pedig kitűzték a törvényes határidőt az elkótyavetyélésre.
X. gróf teljesen megnyugodott az állam rendelkezéseiben, s e végrehajtási tény után, hogy annál biztosabb legyen a státus a lovak el nem vitetése felől, rájuk zárta az akolajtót, zsebébe tette a kulcsot, és elment szalonkát vadászni. Csak tizennégy nap múlva jött vissza. Az öt ló azalatt persze megdöglött éhen; a kótyavetyére megjelenők a bőrét sem használhatták többé. Még azokat is a státusnak kellett eltakaríttatni.
De már ez több volt az elégnél!
A dolog a pénzügyminiszter úr tudomására jutott, s X. gróf parancsot kapott ,,ad audiendum verbum", a miniszter úr előtt megjelenni.
X. gróf a párisi boulevard-on sem szokta a tulipános szűrt mással felcserélni; hanem a jelen esetben átlátta, hogy az illem és a tisztelet úgy kívánják, miszerint a helyzet változatosságához képest neki is át kell alakítania viseletét, hogy megjelenése kifogástalan legyen.
Csináltatott magának egy frakkot, melynek dereka hónaljig, szárnya hegyei pedig sarkáig értek; ahhoz sárga mellényt, csípőn alul nyúlót, csatos cipőket és egy másfél láb magosságú cilinderkalapot; így állított be a parancsolt helyre.
Amint a várakozási terembe lépett, a bejelentők siettek tudatni a miniszter úrral, hogy itt van X. úr, de nagyon furcsán van kosztümírozva.
A miniszter úr nem szereti a tréfát; X. úrnak azt az izenetet hozták vissza, hogy az ügyér úr nincsen idehaza.
- Jól van - felele X. úr, jelmezéhez illő nyugalommal. - Tehát várni fogok, míg hazajön.
S ott várt négy óra hosszat rendületlenül, rőfös cilinderét térdei közt tartva.
Ekkor azt a hírt hozták ki neki, hogy a miniszter úr beteg, nem lehet vele beszélni.
- Jól van - felelte barátunk, kenetteljes pietással -, őxcellenciája azt parancsolta nekem, hogy idejöjjek, mert szólni akar velem. Ha beteg, itt fogok várni, míg meggyógyul.
Ez már mégis túlmegy minden emberi türelmen! - ,,Jöjjön hát be!" - hangzott a harmadik parancs.
X. gróf, karja alá kanyarítva cilinderét, besasírozott az elfogadási terembe, s így szólt:
- Excellenciád, tekintse szomorú állapotomat.
A miniszter úr igen bölcsen, alaposan fejtegeté előtte, hogy az állam nem nélkülözheti az állampolgárok földeire vetett adót, hogy ez eljárás mennyi kárt okoz magának X. úrnak. Mennyivel okosabban tenné, ha már maga fizetni nem akar: hogyha bérbe adná jószágait, s a bérnökre bízná, hogy az fizesse az adót; de X. gróf mindezekre nem felelt egyebet, mint azt hogy: ,,Excellenciád, tekintse szomorú állapotomat."
A miniszter úr igen szépen beszélt vele.
Biztatta, hogy ha terhesnek találja az adóhátralékát, hát fizesse meg legalább felét.
- Excellenciád, tekintse szomorú állapotomat.
- No, hát fizesse meg egynegyedét.
- Excellenciád, tekintse szomorú állapotomat.
- De hát akármit, azt; de valami adót csak fizessen az államnak.
- Excellenciád, tekintse szomorú állapotomat.
- Menjen hát a mennydörgő mennykőbe! Ne fizessen semmit; csak nekem hagyjon békét.
X. gróf maig is szűzvállú nemesember.









Jókai Mór: Életemből


A párizsi divat
Mihály bácsi három hétig volt Párizsban; azalatt megtanulta, hogy a cselédekkel udvariasan kell bánni.
Akármit kér az ember tőlük, hozzá kell tenni ,,s'il vous plat" (ha úgy tetszik), s azután, ha megvan: ,,merci!" (köszönöm).
Itthon mindjárt gyakorlatba is vette az új divatot.
Egy szolgálója volt, akit így kezdett megbecsülni:
,,Ma chére Chári (olvasd Sári), jöjjön be, ha úgy tetszik. S hozzon nekem egy pohár vizet, s'il vous plaît."
Sári röhögött, hozott neki egy pohár vizet, a víz meleg volt; de az ellen kifogást tenni Párizsban nem illik. Mihály bácsi megitta melegen, s azt mondta rá: ,,Merci Chári, köszönöm."
Sári kiment, s odakinn elmondta a szomszéd szakácsnénak, hogy az ura meggubahodott, először kéri a vizet, azután pedig megköszöni.
Másnap megint szól Mihály bácsi:
,,Ma chére Chári, ha úgy tetszik, hozzon nekem egy pohár vizet; de ne legyen meleg, s'il vous plaît; mert tegnap meleg volt; mille pardons!"
Sári röhögött, hozott vizet, az már nem volt meleg, de csak úgy úszkált benne a mindenféle szemét.
Ez ellen észrevételeket tenni csak barbár mexikóiak szoktak (azért is mennek őket a franciák civilizálni), aki Párizsban járt, így szól rá: ,,Merci Chári, köszönöm." Mihály bácsi megitta szemetestül.
Megint másnap újra felhívá Sárit egész decentiával.
,,Ma chére Chári, hozzon nekem egy pohár vizet, s'il vous plaît, de ha lehetséges, ne legyen se meleg, se szemetes, je vous prie."
Sári hozott neki vizet, ami nem volt se meleg, se ronda, hanem a pohár volt olyan piszkos, hogy a karimáján meglátszott a zsíros szájak helye, akik belőle ittak.
Ilyesmiért neheztelni grönlandi népszokások közé tartozik. Mívelt ember azzal meg nem bélyegezheti magát. Mihály bácsi keresett a pohár szélén olyan helyet, amely nem volt piszkos, s ivott onnan.
,,Merci Chári."
Azután való nap megint folyamodást intézett Sárihoz.
,,Ma chére Chári; s'il vous plaît, hozzon nekem vizet, de kérem nagyon, je vous prie, ne legyen se piszkos, se meleg, se zsíros pohárban adva; ezer bocsánat, Sári."
Sári kiment és nevetett: ,,Majd én sokat teketóriázok neked, aki olyan szépen kérsz és köszönsz! Jó lesz neked a mosogatódézsából."
Vitt aztán neki piszkos pohárban piszkos vizet, meleg vizet. Mihály bácsi pedig fogá a poharat, és monda:
,,Ma chére Sári, ilyen adta teremtette lusta disznója: most mindjárt megmosd ezt a poharat, és tiszta vizet hozz, kutyaáldotta! Mert úgy vágom a fejedhez, s'il vous plaît, hogy mindjárt itt veszekedel meg: merci!"
Sári aztán hozott is mindent, ahogy kívánni lehetett, mondván ekképpen:
- Hát mért nem beszél úgy, ahogy kell?









Jókai Mór: Életemből


Egy új színpad
Amelynek előadásait reggeltől estig nézi minden ember és újságíró, de még eddig egy sem referált róla.
Ez a színpad a Marschall vendéglőjének a kirakata.
Valóban érdekes előadások! Itt láthatja a laikus ember mindazon titkos nagyságokat, azon művészi remekeket, miket a nagy urak szoktak - enni.
A napnak minden órájában el van foglalva minden hely az ablak előtt; ott állnak a delnők messze kirúgó krinolinnal, a puttonyos asszonyok, hátukra vett pahollyal, kis diákok, alul fúrva helyet fejeik számára, s kíváncsi dandyk, a publikum fején túl nyújtogatva nyakaikat.
Valódi szellemi élvezet; amennyiben az ennivalókat csak az ablakon keresztül lehet élvezni.
Első nap a színpad elejét elfoglalja egy óriási tengeri hal; nem tudom én, cápa vagy micsoda: én tudom, hogy meg nem enném, hacsak az meg nem enne engem; de uraknak jó, olyan lapos, mint egy trancsírtányér, s csak úgy ragad a fényességtől, mellette két ismeretlen madár, olyan drága madár, aminek még a guanója is csemege! A háttérben valami átlátszó kocsonyából épült citadella, mely körül rózsaszín trikóba öltözött páros lábú külföldi kolbászkák készülnek ballétot járni. A kulisszák erdőt ábrázolnak óriási kártifiolákból, miknek darabja egy tallér, s a világítás különféle színű palackok által eszközöltetik, mik közül egy e merész föliratot viseli nyakán: ,,Kétszáz esztendős kínai likőr, ára 100 forint".
Valaki vállamra üt - egyike azon barátaimnak, akik nem tudják kimondani az ,,r" betűt.
,,Se'vus, jó'eggel ba'átom! Mit ke'essz itt."
,,Bámulok, mert ingyen bámulhatok."
,,Má' az igaz. Me't mostanság aká' hová fo'dul az embe' mindenütt megadóztatják. Én nem é'tem, ez az ö'ökös alföldi ínség. Ma a bazá'ba kellene ötven fo'int, holnap a kenyé'osztóknak tíz fo'int, holnapután a műkedvelő p'odukció'a ötven fo'int, azután levesosztóknak húsz fo'int. Minthogy mindegyiknek nem adhatok, tehát egyiknek sem adok. Qu'est que cela, amit itt bámulnak?"
,,Egy messzelyes palack van ott kétszáz esztendős kínai likőrrel; ára száz forint."
,,Diable! Ah. Impossible. So was ist noch nicht da gewesen! De má' ezt meg kell vennem. Se'vus jó 'eggelt!"
A mesés vénségű palack perc múlva lelép a színpadról.
A következő előadáson egy óriási rák foglalja el a színpad elejét, mely úgy látszik, egészen az ő számára van átalakítva. Előtte testőrséget képez egy sor, hegyével szuronyszegezve álló - retek. Ha borsószemek volnának a fejeik, igen nagy borsóknak nevezhetnők; de ami érdekessé teszi őket, az aláírás: ,,római retkek". Valósággal ama szentelt földből érkezett retkek! Merode generális napi parancsa folytán ültetett retkek! Csodaerővel felruházott retkek! Képzelem, aki ezekből ehetik, hogy megkönnyebbül tőle - az erszénye: a gyomra ugyan nem terhelődik meg általuk. Hátrább rejtelmes articsókák vannak gruppírozva, vajon hogy kell azokat megenni? A láttávolban egy fellegvár látszik pástétomból; mellette egy üteg Montbello; tudniillik, hogy ez nem az a francia tábornagy, hanem az a francia pezsgős palack.
A proscénium elején áll a tekintélyes rák; még eleven, és szokás szerint fekete. Csendesen mozgatja két tapogató szarvát, amiről a köznép azt hiszi, hogy az bajusz; pedig hát az egy olyan extra orgánum, ami a rákon kívül csak a szerkesztőknek van még, ezáltal tudják meg, hogy mihez kell az ollóval hozzányúlni! Néha megemelinti óriási ollóját, s nagyot tátint vele a levegőben; e mozdulatra egy a nézők közül megiramodik. Tartóztatják, hogy ne féljen. Az menti magát, hogy látni se szereti az ilyet. A rák megint úgy tesz, mintha csendesen nyugalomba helyezné ollóját, azonban alattomban azon mesterkedik, hogy egy keze ügyében eső kopasztott demagóg pulykának, aki egész vakmerően ott sansculotte-oskodik mellette, a nadrágtalan combjába csikkenthessen vele egyet.
Másnap ugyanezt a rákot látjuk, de már megfőve. Most már egészen vörös. Az emberek bámulnak rajta: tegnap még fekete volt, és ma már vörös; pedig hiszen megszokhatták volna ezt már a rákoknál. Ezúttal ki is van ragasztva a hátára, hogy mennyiért adják? Tizenkét forint! A szegény magyar ,,solo krebs" beéri tíz krajcárral, ez már tizenkét forintra tartja magát! Mint valami külföldi balett-táncos. Hanem azért ennek is akadt gazdája, mert másnap már nem volt látható a színpadon.
Én egy indítványt teszek Marschall úrnak: csináltassunk helyeket a kirakat előtt, s fizettessünk belépti díjt a közönséggel, s osztozzunk meg a bevételen. Mikor tengeri pókokat és kínai fecskefészkeket fogunk felléptetni, akkor felemeljük a néző helyek árait, s én majd előre hirdetem a híres vendégszereplők megérkezését az újságokban. Mind a ketten meggazdagszunk utána.









Jókai Mór: Életemből


Vámbéry egy estélyen
A kiadóm meghítt estélyre.
Az mondja az Alkorán (azaz, hogy nem az Alkorán, hanem én mondom; benne vagyok már a török citátumokban), hogy ,,jólesik az embernek a maga borát ihatni, de sokkal jobban esik a más borát ihatni; ámde legeslegjobban esik a kiadója borát ihatni." Ami a kiadó sajtója alól került ki, de mégsem hírlap.
Aztán Vámbéry is ott lesz.
Az a magyar tudós, ki Közép-Ázsia rengeteg pusztáit bejárta, mint kolduló dervis, húsz darab hasonló szent koldus társaságában (mely koldus szerep élethű felfogásában a magyar akadémia segélyezése által is gyámolíttatott); s visszatérve aztán, úti tapasztalataiért egy angol kiadótól 20 ezer forint tiszteletdíjt kapott, hercegekkel, koronaörökösökkel együtt áldomásozott, rendjelet érdemelt ki; egyszóval megint egyike azoknak, akik egy csomó dicsőséget koldultak össze a - nagy akadémia-palotájú, kevés dohányú - jaj már minekünk kopasz fejünknek!
Szerencsére három szép asszony is volt a társaságban, azok aztán kikérdezték a messze földön járt utazót: nekünk csak hallgatni kellett.
- Hogy jött ön arra az ötletre, hogy mint koldus induljon útnak?
- Elődeim szerencsétlenségén okulva; abban az útban két angolt megöltek; egyiket egy kullanccsal tölt verembe vetettek, s otthagyták, míg a férgek elemészték. Az európait megölik ott, azért, mert európai.
- Hát aztán milyen ruhája volt önnek?
- Ruhám? Semmilyen. Hanem egy pár darab nemezrongy, varrás nélkül, a testen átvetve! A lyukain kidugtam a karjaimat, aztán egy nagy turbán harmincöt rőf szövetből a fejemen körülcsavargatva.
- Harmincöt rőf! Hisz az egy egész vég.
- Mohamed rendelése szerint minden igazhivő muzulmán tartozik halotti lepedőjét magával hordani, mégpedig a feje körül csavarva, s ennek hét rőfnek kell lenni. A nagyon kegyesek azonban háromszor hetet vesznek; aki pedig igen szent hírben akar állani, az ötször hetet hord a feje körül.
- Hogyan találták meg önök az utat abban a nagy pusztában?
- Bizony ott mérföldmutatók nincsenek; hanem ahelyett jelölik az utat az elébb azon járt és elhullott emberek és teherhordó állatok csontjai. Minden karaván kötelezve van az útban talált csontokat halomra hordani. Ezek az útbaigazítók.
- Már én csak inkább gőzhajón utazom, ahol a csirkecsontokon kívül mást nem kell összetakarítani. S mit ettek önök az úton?
- Lisztből csináltunk pogácsát. Ahol este letelepedtünk, összegyűjtöttük a tevetrágyát, abból tüzet csináltunk, a pogácsát beledugtuk. Ha hajnalig megsült, nagyon jó volt, ha nem sült meg, úgy is jó volt. Én egyébiránt nyolc hónapig sohasem vacsoráltam, nehogy álmomban beszélni találjak, s társaim megtudják, hogy idegen nyelven beszélek.
- Az igaz - szólt egy fiatal könyvárus -, ha én későn vacsorálok, én is mindig idegen nyelven beszélek, hanem azt nem érti senki.
- Isznak-e ott bort? - ezt egy poéta kérdezte.
- Azt nem, hanem kumiszt. Ezt lótejből, tevetejből készítik, amit bőrtömlőben addig lötyfölnek lóháton, míg megsavanyodik; aztán elteszik: van hat hónapos ó-kumisz is. Könyvemben látható a képen a kimérés módja. Az asszony, aki a kumiszt árulja, lóháton ül, a tömlő a fején van, a tatár, aki inni akar, nyújtja neki a pénzt, amennyi árut meg akar inni. Azzal hátrahajtja a derekát, eltátja a száját, a csaplárné megnyitja a tömlő csapját, s ereszt a torkába a magasról, amennyit kívánt. Nincs rá eset, hogy a csaplárné eltévessze a férfi torkát, vagy az ivó eltévessze a szájába lőtt kumiszsugárt.
- Aztán jó az?
- Ittam belőle, de még a fülem cimpáját is hasogatta.
- Hát teát isznak-e ott?
- Az északon lakó népek igen.
- Rummal? Téjjel? Cukorral?
- Nem. Sóval és faggyúval. (Nagyon jó lehet!)
- Szépek-e a keleti asszonyok?
- Képzeljen magának nagysád hölgyeket, akiknek arcszínét a vastag festéktől nem látni soha. S minthogy naponkint fésülködni restek, ha egyszer nagy mesterséggel be van fonva a hajuk, akkor valami mézgával, mely közé fekete festék van keverve, egészen bemázolják a fejüket, úgyhogy azon valóságos páncél támad. Most azután tessék azt a jázmin- és jácintillatot elképzelni, amiről az európai költők énekelnek keleti dalaikban, mikor az ilyen gyantakenetre a harminckét fokú hő nap rámosolyog.
- Hát költők vannak-e még keleten? - Ezt már egy rivális versíró szerette volna megtudni.
- Nagyon mesterséges költők. Egy negyvenlapos arab könyvből hoztam egy lapnyi leiratot, melyben, ha a betűket jobbról balra olvassuk soronkint: találunk benne egy szerelmes történetet, ha ugyanazokat a betűket alulról fölfelé olvassuk jobbról, akkor az földleírás, ha pedig balrul olvassuk fölfelé, akkor történetírás, s ez negyven lapon át folyik így.
- De már ezt magam is megpróbálom az Üstökösben!
Egy szerelmes történet, mely rendesen olvasva, az; ami felfelé olvasva másvalami, lefelé olvasva pedig egészen másvalami. Ilyen még nem volt! Ez is meglesz a jövő évben; majd talán a nyáron.
Vámbérynek igen élénk és szellemdús előadása van, hamis lelkesüléstől és szükségtelen kérkedéstől ment; hanem, amit elmond, az élénk képzelettel van előadva, hogy szinte szemmel láthatóvá tesz minden legrendkívülibb helyzetet. A mohamedán megnyugvását, ki a pusztán szemközt rohanó porfelleg közeledtét nyugton várja, előreszegzett lándzsával: amelyik a másiktól azt kérdené, mi baj, elárulná vele, hogy idegen; míg húszlépésnyi közelben kitűnik, hogy a közeledő tábor egy roppant zebracsorda. A vad, idegen népszokásokat, a vallási cerimóniákat a nép között élve tanulta el, nem úgy, mint akik a civilizált Európa tudósai közül hazánkon végigvasutazva, csodás badarságokat összeírnak.









Jókai Mór: Életemből


Kakas Márton válogatott levelei  A Vasárnapi Ujság szerkesztőségéhez
Tekintetes szerkesztő úr!
Az én nevem Kakas Márton. Ezt azért bocsátom legeslegelőre, hogy egyszerre mindenki hevenyében elmondhassa rá a maga megjegyzéseit, élceit és mókáit, s többet ne bajoskodjunk vele. Majd fogják mondani: ,,Bizony kendnek is jobb volna otthon kukorítani, mint itten", vagy pedig: ,,Minden kakas kaparjon a maga szemetjén." Fogják azt is mondani, hogy íme, ez az a kakas, aki a nóta szerint ,,fejét hagyta a tudósoknak, torkát hagyta az énekeseknek, lábát hagyta a táncosoknak;" majd ha megharagszik valaki, így is fog szólani: ,,Bizony ez a kakas annyit ért a dologhoz, mint tyúk az ábécéhez". Legtöbb ember pedig azzal fog üdvözölni, hogy ,,De már megvirrad, mert a kakas is elkezdett kukorikolni a Vasárnapi Ujságban."
Én pedig mindezzel nem törődöm, hanem megkezdem a magam munkáját, s nem haragszom meg minden tréfáért, sőt még magam is segítek ott nevetni, ahol mások is nevetnek.
Nem kevesebb az én szándékom, mint a ,,Vasárnapi Ujság"-hoz állandó színházi tudósítónak beszegődni. Igaz ugyan, hogy én most jöttem a faluról, s tegnap láttam először színdarabot (nem mondhatom, hogy hallottam is - mert néma darabot adtak - hihetőleg süketek kedveért), hanem hiszen ezzel a bevezetéssel más színbíráló is nyitott már be tudtomra, s nem mondok vele semmi újat. Annyi képzettségem már van, hogy nem kiáltok rá a színésznőre, hogy ,,Lássuk már azt a medvét, ifjasszony"; nem is rontok fel a színpadra, mikor valakit meg akarnak ölni, a többit pedig majd megtanulom a többi hírlapoktól.
Azután én igen kellemetes ember leszek; nekem nem kell sem tiszteletdíj, sem ingyen zártszék, sem hírlappéldány, sem nyájas mosolygások s egyéb mellékes akcidenciák, sőt nem mondom, hogy egy-egy döböz túróval is nem kedveskedem azért, hogy leveleimet felvegyék; továbbá, párbajt nem vívok (jó is volna! azt mondanák: ,,kakasviadal"), és senkibe sem leszek szerelmes.
Ennyi jó tulajdonságom mellett ön merőben vétene saját maga ellen, ha leveleimet a ,,mondanivalók" keserű nyaktilója alá vetve, a többi kifogyhatatlan irodalmi szecska közé aprítaná.









Jókai Mór: Életemből


I. SZERELMES AZ ÖRDÖG  (Balett öt felvonásban)
Gyöngébbek kedveért, kivált falusi emberek számára meg kell magyaráznom, mi az a balett? Különben nem tudják. Ez egy olyan színdarab, ahol minden ember a lábával beszél, a fejét nem használja semmire. Itt a játszó személyeknek arca világért sem mozdul, haragot, jókedvet, avagy meglepetést nem szabad neki mutatni, ezt mind lábbal kell kifejezni. Hm. Hiszen haragot csak könnyű kifejezni lábbal, úgy, hogy az ember jól megrúg valakit, de örömet? Ez ám a mesterség.
Előjön egy nagy úr, egyet lép jobbra, egyet balra, ez azt jelenti, hogy most az inasát keresi. A lábát megrázza, ez csengetés volt: az inas meghallotta, bejött. Az úr felemeli a bal lábát: ezzel azt kérdezte, hogy hol van a kávé? Az inas hátrafelé nyújtja a lábát, amivel azt mondja, hogy nem adnak addig a kávéházban, míg a régi kontót ki nem fizetik. Az úr erre kinyújtott lábbal megpördül, mint az orsó, ami annyit tesz, hogy: de mikor a kerek világon sehol sincs olyan pénzverő intézet, ahol az ő számára nyomtatnák a bankót. Az inas erre eltávozik, ami azt jelenti, hogy nincs rá több szükség. Az úrnak ekkor eszébe jut, hogy van még valahol egy nagyságos úr, aki szokott kamatra adni pénzt, köznyelven úgy híják, hogy ,,ördög". Fog egy nagy könyvet, mutatja, hogy milyen jó volna, ha tudna belőle olvasni. Mérgében földhöz csapja, aztán kap egy kardot, azzal karikát csinál a földön: nem veszi észre, hogy a kard vége cindhelcli, a kard elsül, s ő ijedtében elesik a földre, ami annyit jelent, hogy elájult. Én e a szóra kinyílik a pinceajtó, s előjön egy veres köpönyeges úr, egy nagy kályhafűtő villával, meg egy veres szoknyás kisasszony. Az egyik az ördög, a másik a leánya. Az ördög mutatja nagyon érthetően a leányának, hogy ezt a frátert majd azután szépszerivel el kell vinni a legalsó emeletbe, aminek a neve pokol. Az ördög eltűnik, ott marad a leánya, a piros rokolya lehull róla, s ímé, egy nyalka gyerek áll a felocsúdó gavallér előtt. De lelkem adta: ekkor már nem a szerelmes ördögöt, hanem a szerelmes kritikust játsszák; ifjú ember, öreg ember elkezd tapsolni a csinos ördögnek, csak az a hülye ott a színpadon ijed meg tőle, s ijedtében majd a bőgős instrumentumába bújik. Mégis megvigasztalódik azáltal, hogy az ördögöcske pénzt hozott neki, ez kiengeszteli: összeüti a bokáit a levegőben, s ezzel vége a felvonásnak. A második felvonásban van a grófnak egy szeretője, akitől ez a kis nőördög el akarja őt csábítani. Most már mind a két kisasszony leányruhában jár (közbevetőleg mondva: nagyon megsajnáltam szegényeket, most is azt a ruhát viselik, amit kisleány korukban; pedig nagyon kinőttek már belőle). Nagyon szép az, ahogy ez a csábítás végbemegy; az egyik leány leguggol, a másik a lába hegyére emelkedik; mikor az egyik hátrahajlik, a másik a levegőbe szökik; majd mind a ketten a csillagokat mutogatják lábaik hegyével, a szegény embert megfogják, jobbra húzzák, balra húzzák; az csak tűri egy darab ideig a dolgot, utoljára megharagszik, kinyújtja a lábát, egyet kerít vele maga körül, megpördül ötször-hatszor a sarkán, amivel nyilván azt akarta mondani: hogy közel ne menjen hozzá senki, mert leüti a lábáról. A dolog azután abban marad. Hanem valami kóbor tengeri betyár időközben ellopja a gróf kedvesét. (Mellékesen mondva furcsa ország lehet az, ahol a leányokat lopják, nálunk ráfizetnek, mégis alig viszik.) Denique a tengeri rabló eladja az ártatlant egy nagy szakállú török basának. (Hogyan is lehetne a török basát képzelni nagy szakáll nélkül.) A gróf utánaszalad, gyalog annyi tengeren keresztül, kéri vissza, s ígéri a töröknek cserébe az ördögöt. Az érzi a salétromillatot, s csak rázza a szakállát, hanem ekkor elkezd neki az ördög táncolni. Az egyik lábával felrúgja őt a hetedik mennyországba, a másikkal kirázza belőle a lelket, utoljára a lába hegyén jár előtte, ami ördögnek nem mesterség; ezt már nem állhatja ki a jámbor basa, megveszi az ördögöt minden áron, s kiadja a gróf úr menyasszonyát. Persze hogy nem marad neki egyéb az ördögből, mint a szarvai. Hanem már most a szegény ördög lesz szerelmes a grófba; de persze a szülők az ilyen házasságba bele nem egyezhetnek; az ördög excellenciás úr, a gróf pedig csak méltóságos, a viszonyból nem lesz semmi. Az ördög kisasszonyt hazakergetik a pokolba, aki azután bosszúból összetépi a kontraktust, amit a gróf adott neki, s így az is szerencsésen megszabadul. A vén ördög azért nem ad most senki lelkére pénzt többet, hogy akkor az egyszer olyan csúful rászedték. Ezzel aztán nagyot ütnek az öreg dobra, a színpad lángtengerbe borul, s a közönség siet haza vacsorálni.
Mellettem egy alkalmatlan öreg úr ült, aki az egész előadáson mindazon dohogott, hogy hát ez a célja a nemzeti színháznak, hogy az egész estét lábfintorgatásokkal töltsék be? Hogy hát mit gyarapodik ezzel a nemzeti irodalom, művészet és hazai nyelv? Hogy az ilyen üres látványságok mi szolgálatot tesznek a nép erkölcsi mívelődésére, jó érzelmeinek kifejtésére s ízlésére? Pedig hogy ezek volnának egy olyan intézet céljai, minő a pesti országos nemzeti színház, és nem a közönség fásult érzékeinek felcsiklandozása s több efféle.
Nem bírtam elhallgattatni, utoljára azt mondtam neki, hogy ha sokat lármáz, feladom a jegyszedőnek, s nem kap több felépti jegyet. Ugye jól tettem?
No, majd a jövő héten másról írok.









Jókai Mór: Életemből


II. TÖRÖK JÁNOS 
(Dráma)
Szerkesztő úr? Én, és mellettem még egypár becsületes ember azzal a hiszemmel mentünk a színházba, hogy mi ott a derék Török János hazánkfiáról, a ,,Magyar Sajtó" nagyérdemű szerkesztőjéről fogva valamit hallani, aki bizonyára nagyon megérdemlené, hogy valaki egy szép drámát írjon róla; s képzelje, mit láttunk? Előjön egy dühös vadember, aki a feleségét azért, mert egy parasztlegénnyel együtt találta a kertben, minden processzus nélkül, rögtönítéletileg lenyakaztatja. Pedig ő sem jobb a deákné vásznánál, mert őkigyelme meg a szomszédasszonyba szerelmes, amiért a testvéröccse is, aki igen jeles ember, eléggé elpirongatja, de ami nem használ semmit. De még az az asszony is gyámoltalan egy teremtés; amint rajtakapják, csak engedi magát szidatni, noha nem is őérte volt a parasztlegény, hanem a leányáért; nem menti az magát sehogy. Úgy rágtam volna már a szót a szájába, hogy mit mondjon? Csakhogy rá nem kiáltottam: ,,Ne hagyja magát, húgomasszony! Mondja annak a mérges embernek, hogy ez a legény a kertész; azt kérdezte tőle, hogy kel-e már a petrezselyem? Azért térdelt le a földre!" Ezzel kivághatta volna magát. De persze nem jutott neki eszébe, s lenyakazták, mint a ludat. Török János uram csak azután tudja meg hát, hogy nem a feleségébe szerelmes a parasztlegény, hanem a leányába. Nosza, futtat hevenyében a felesége után, hogy ne bántsák, de biz az már akkor régen hazament vacsorálni, s Török János ebbeli kétségbeesésében nem tudja, hogy hova legyen? Hogyan ölje el magát? Az ablakon ugranék ki; de nem szabad, mert az csak festve van, karddal vágná el a torkát, de az nincs kiköszörülve; a súgólyukba ölné magát, de ott ül a súgó, az elkapja; már kezemben volt egy hatos, hogy felhajítom neki: ihol hat krajcár, vegyen rajta spárgát, s kösse magát oda a karos gyertyatartóra; amint szerencsére meghallja a szükséget egy török rab a börtön fenekén, az keresztülássa magát a falon, fegyverengedélyt kerít valahol, puskaport, srétet vesz, bejön, és ledurrantja Török Jánost, mint a harkályt. Hogy mi történt azután? Azt nem tudom, mert a függönyt leresztették, s a színészek hazamenték.
Nem így kellett volna ezt az egész darabot csinálni. János urat mindjárt az elején főbe kellett volna lövetni azzal a tatárral, a feleségét azután hozzáadni ahhoz a másik becsületes Törökhöz, a parasztlegényt pedig ahelyett, hogy annyi veszedelmet kiáll, hogy egy nemes kisasszonyt elvehessen, ha már csakugyan szerették egymást, fel kellett volna küldeni a Nyírbe, hogy keressen magának nemes atyafiakat: talált volna amennyi csak kell, s senki sem háborgatta volna többet.
Így azonban tanúság az egészből az: hogy kedves felebarátaim! Senki le ne vágja közületek a felesége nyakát minden színre-szóra, mert azt azután többé odaragasztani nem lehet, s nem minden ember lehet olyan szerencsés, mint Török János, akit az ilyen gyilkosságért nemcsak hogy el nem fognak, de sőt a közönség a darab végén elő is híja, mintegy bizonyságául annak, hogy lám, kutyába sem vette az egész főbelövést.
A ,,Hölgyfutárban" olvastam éppen most egy derék és okos ember többrendbeli indítványát, minő például az, hogy gyümölcsözésre sokkal alkalmatosabbak a fiatal színészek és színésznők, mint az öregek, hadd álljon ez az indítványom is a sok között: ha valaki egyszer meghalt a színpadon, azt a közönségnek ne legyen szabad előtapsolni, mert ez nagyon rontja a csalódást, sőt ha valaki sokáig színpadon játszván, bizonyos számú halálozásokat betöltött, az többé olyan szerepre ne alkalmaztassék, amelyben meg kell halni; mert már nem hiszi el neki az ember.
No, ugye, hogy nem vagyok én olyan együgyű ember, mint amilyennek gondolt.









Jókai Mór: Életemből


III. TELL VILMOS 
(Opera Rossinitől)
Nagyon, nagyon kérem a színházi pénztárnok urat, ne adjon annak az öreg zúgolódó pácinacitának mindig mellettem való zártszéket. Ő az oka, hogy ennek az operának csak az első felvonását hallgathattam meg. S most a szerkesztő úrnak egyötöd rész operáról referálok.
Jól tudom, hogy falusi embereknek beszélek, s így mindent az elején kell kezdenem. Megmagyarázom tehát, hogy mi az az opera?
Opera az, keresztyén atyámfiai, mikor az ember ezt a rövid mondást: ,,Hozz nekem egy ital bort! ilyenformán ereszti ki a torkából: >>Hó-ha-hi-ha hozz ne-e-e-ke-e-em e-e-egy ihahu-tahahul hololololort.<<" Továbbá, mikor a hős szerelmet vall: ,,Szívem elraboltatott", először ő mondja egyedül, azután mondják ketten, hárman, végre valamennyi inas, közkatona, paraszt és a silbakon álló strázsa is mind egyszerre énekli ugyanazt az érzékeny mondást: ez így tart mintegy öt percig. S mikor vége van, megint újra kezdik: ,,Szívem elraboltatott." Azután kettő, három, aki jobban bízik a hangjához, előlép a súgólyukig, s gyönyörű nótákat énekel minden elképzelhető húzó és fúvó és ütő muzsika közreműködése mellett. A szöveget sem a hallgatónak, sem az éneklőnek nem múlhatatlan feladata tudni. Hanem ezek nem olyan énekesek ám, édes atyámfiai, mint talán a diákok kántusa. Először vannak közöttük olyan hangú asszonyszemélyek, hogy mikor megszólalnak, az ember azt gondolja, a mennyországból hallja a hangokat: azok a leírhatatlan játékok a hang minden kifejezéseivel még a fülemülénél is furcsábbak. Az sem csekély mesterség, hogy annyiféle ember, aki mind más szerepet énekel, a taktus szerint összevágó módon tudjon felelgetni, egyszerre belekapni a másik szavába. Amidőn a legrettentőbb módon ütik az öreg dobot, fújják az üres fát, negyven ember úgy harsogtatja az éneket, hogy reng a föld bele; a karmester egyet int egy akkora kis pálcával, mint a plajbász, s csitt! egyszerre elhallgatott öreg dob, klarinét, furulya és negyven torok: azután újra int a plajbásszal, s akkor meg oly halkal zendül meg az ének és zene, mintha távoli szélzúgás volna, melybe harangszó és búcsújárók éneke vegyül, ábrándozó pacsirta dalával.
No, hát ilyenforma az opera!
Zártszékembe ülve, mint már említém, egyfelől az én zúgolódó öreguram jutott mellém, másfelől egy ifjú lovag (de gyalog) hátrafésült hajjal, akinek három szemüvege volt, egy négyszegletű solo, egy ablakos az orrán és egy dupla távcső.
A sokszemüveges ifjú nagyon barátságos volt hozzám. Látta, hogy falusi ember vagyok, örül, hogy már vidékiek is kezdenek az operába szokni; figyelmeztetett, hogy ez a legszebb operák egyike; különösen gyönyörű benne a festés: én azt gondoltam, a színfalakat érti, s kérdezém, hogy ezt is Telepi festette-e? Az ifjú lovag még egy negyedik szemüveget keresett elő, hogy jobban megnézhessen. Látta, hogy együgyűségből szóltam, nem gonoszkodásból, s nem restellt kegyesen megtanítani rá, hogy a zenével is lehet festeni. Ez már régen ki van mondva. Mindegyik hangszer külön színt képvisel: a hegedűk az eleven pirosat, a fuvolák a csendes égszínkéket, a trombiták a ragyogó sárgát, a fagótok a zöldet, a bőgők a feketét, s végre az öreg dob maga a szivárványt, mert annak a hangjában minden szín megvan, s ezen színekkel festeni tudni, a zeneművészet titka. Elszédültem a titok mélysége előtt, melybe mélyebben elmerülhetni módom lett, a rögtön megzendülő nyitány alkalmával. Ez a nyitány igazán remek valami. Bátran kimondom, hogy még egy szép csárdással is kiállja a versenyt. A pásztorkürt zenéje különösen gyönyörű benne. ,,No, hallja ön? - szólt lelkesült szomszédom -, ez fejezi ki a zenében a legmélyebb, átlátszóbb lila színt." (Pompás!) Következett azután a nyitány vége, amikor minden zenész azon törekszik, hogy megmutathassa, miszerint az ő hangszere a legerősebb. Ez nagyszerű. Én tudtam, hogy engemet nem bántanak, de mégis megszeppentem. Hasonlított Szebasztopol ostromához. Tetszett is a közönségnek: ismételtetni kívánta, ami rendkívüli dolog. A karmester bírt annyi etnográfiai ismerettel, hogy onnét kezdve ismételtette a nyitányt, ahol a csinadratta-bummaratta kezdődik, mely ismét megtette hatását. Miután felrepült a függöny, kezdődött a játék, az én szemüveges szomszédom elhallgatott, hanem ahelyett elkezdett dohogni mellettem a túlnan ülő vén besenyő: ,,Micsoda szörnyűség ez? Nem elég, hogy az opera a drámai színészetet mindig lejjebb szorítja a színpadról, de apródonkint még a drámai irodalom tollát is kitépi. Egyenkint zenére teszik leghírhedtebb darabjainkat: >>Macbethet<<, >>Tellt<<, >>Ernanit<< stb., és amint egyszer opera formában került valamelyik a színpadra, soha többet az mint dráma meg nem jelenhet a műsorozatban. A közönség azt mondaná: az igazgató rászedte: zene nélkül adatja az operaszöveget: pezsgőspalackba tölteti a kútvizet. Ez a leggonoszabb neme a gyújtogatásnak: a világhírű drámákat operaszövegekké dolgozni át" stb. stb. stb. Uram, ez így ment az egész felvonáson végig, úgyhogy én nem értettem az egész operából semmit. Hallottam, hogy valaki énekelt, de nem tudom, hogy mit? Gyanítom, hogy kergettek valakit, de nem tudom, hogy miért? És sejtem, hogy tizennyolc kisasszony igen díszes öltözetben fonogatott guzsalyon, de nem tudom, hogyan? Egyetlen gyönyörűségem volt egy szép imaének, mely nekem igazán tetszett. Gondoltam, hogy jól cselekszem, ha ennek tapsolok. Egyedül maradtam a tapssal, mindenki rám nézett; senki sem követvén példámat. Persze, itt nem szólt az öreg dob meg a réztányér. Ezen való szégyenletemben, hogy annyira nem értek a dologhoz, alig vártam, hogy leeresszék a függönyt, keresztültörtem magamat az előttem ülő egész sor kalapon és abroncsszoknyán, s szöktem a színházból, eszembe jutván azon aranymondás: hogy amíg az ember úszni nem tud, ne menjen a vízbe.









Jókai Mór: Életemből


IV. CARRION 
(Olasz dalművész föllépte)
Signore serchesto! Engedje meg, kérem, hogy az elején egy kicsit érzékeny legyek. Milyen csodálatos az, hogy a hatalmas Olaszország, mely egykor a fél világot meghódítá fegyverével, most az egész világot meghódítja énekével. Ez buzdító példa ránk nézve. A dicső hun fajzat, mely egykor a fél világot elözönlé táboraival, egyszer megint el fogja azt özönleni valami mással (talán kalendáriummal?) Ah questo figura! Ah questo borzasztó tenore! Sóhajtozék mellettem egy túlmagasztalt ifjú oroszlán: sempre bene, solo bravo! Ez az igazi lángész! Ingenio crasso! Mígnem végre figyelmezteté valaki, hogy akit most lát és hall, az még nem signore Carrion, és nem is tenor, hanem signore Vangelio és bariton. Az oroszlán úgy elment onnan, hogy rá nem találtam többet.
Megvallom az igazat, mio caro serchesto, hogy én minden szép és gyönyörű ének mellett is csudálatosnak találtam azt a furcsa találmányt, hogy ugyanazon színpadon egyszerre egyik ember magyarul, másik olaszul beszéljen: ,,Ah dio, mio, adio!" - ,,Van dió uram, egész zsákkal." - ,,Questa cosa?" - ,,Behozzam? Itt van az ajtóban." - ,,Audiate allo diabolo, hallunco, infame!" - ,,Csókolom a kezeit, köszönöm alássan, majd máskor is hozok."
Ha a ,,Vasárnapi Ujság" olvasói erre azt mondják, hogy nem értik, vigasztalódjanak, mert én sem értem, a közönség sem érti, hanem azért fölségesen mulattunk. Az olasz gyönyörűen énekel; aki pedig a szöveget akarja érteni, vegye meg a librettót. Az olasz művész mellett kitüntették még magukat signora Bodia (olvasd: Bogya kisasszony) és signore Fiuretti (olvasd: Füredi Mihály).
Maradok azonban ad riverde (olvasd: rövid időre) önnek mio caro serchesto, servitore umilissimo.
Martino Gallo (olvasd: M. K)









Jókai Mór: Életemből


V. ÖZVEGY ÉS PROLETÁR 
(Beőthy Lászlótól)
és
MEGCSALTAK A KOMÉDIÁSOK 
(Szerdahelyitől)
Ismerem ezt a taktikát. A körültekintő rendezőség jól sejti, hogy most a beközelgő nyolc versenymű előadására valamennyi bíráló kést, tollat köszörül, kalamárist tölt, úgy várja a csatát, jónak látta azért egy kis népfelkelést küldeni előre ágyútöltelékül. Nem szednek rá bennünket a dilettáns huszárokkal. Dacból is kedvem volna megdicsérni ezt a két darabot.
Az első egy fiatal párizsi proletár, aki már annyira jutott, hogy nem hiteleznek neki többé, sem a Beleznay-kertben, sem a Privorszkynál (ilyes nevű kerteknek és kávéházaknak okvetlenül kell lenni Párizsban). Ez a derék ember a megfagyásig élhetetlen, az asztal alá búvásig gyáva, a telhetetlenségig falánk, és mégis annyira szerencsés, hogy utoljára kap egy szép özvegyasszonyt meg százezer dollárt. Szerzőnek könnyű lett volna őt megjavítani: egy kis szívet kellett volna csak neki adni (de nem úgy, ahogy a fiók-baglyokat szokás szívvel megtömni), így nem látunk egyebet benne, mint a gyomrát és a hátát. Prózai alkatrészek. Főbűne ennek a fiatal proletárnak az, hogy szerzővel elhitette, miszerint ő valami jó fiú! Ne higgyen neki, fiatal barátom! Ez egy korhely, naplopó. Ön talán nem is tudja, hogy ez idegen hölgyek naplójában kutat, hogy pénzért szeret; saját bűneit másra fogja: szemtelenül dicsekszik, és kedvese testvérét elárulja, hogy magát megmentse? Őrizkedjék ön ezen ember társaságától; aki annyival veszedelmesebb, mert mindezen gonosz tetteket olyan mulatságos módon viszi végbe, hogy az ember nem tud reá haragudni. Különösen pedig azt ne higgye ön el neki, hogy ő Párizsban lakik, és francia. Nem is látta Párizst, valamint az a becsületes öregúr sem, aki azt állítja, hogy ő Párizsban prókátor, mégpedig tabuláris. S maga hordja az irományokat a kliensek után. Kisül az idő jártával, hogy ez is valami józsefvárosi pervesztő: még tán diplomája sincs. Szerzőnek szép talentuma van vígjátékíráshoz, de figyelmeztetjük rá, hogy ne társalkodjék olyan emberekkel, akiket nem ismer.
A proletárt az ifjú Szerdahelyi remekül személyesítette. Egy tisztelt hazafi, aki mellettem ült, aggodalmasan mondá, miszerint fél, hogy ez a fiatal, tehetséges színész, ki oly szépen halad évről évre saját pályáján, elrontja a termetét a vígjátékírással. Ha Szerdahelyinek a most következő darabja meglehetős tetszésben talál részesülni, ez az ifjú is úgy jár, miként előtte mások többen, hogy egyszerre két pályát akarva megfutni, mind a kettőnek a közepén marad. Bárcsak ne tetszenék a darabja!
Felgördült azonban a függöny, előjött egy gazdag öregúr, aki azért, mert térdig érő kaputban jár, nem akarja másforma emberhez adni a leányát, mint valami híres művészhez vagy íróhoz. Hol lakik ez a derék ember, ifjú szerző, mely városrészben és sub numero hány? Hiszen ha csak hír kell! Itt van Kakas Márton; a szerkesztő nemsokára kiadja az arcképemet. Elveszem azt a leányt én. Az ifjú színész azonban, aki szerelmes a leánykába, nem tud hírre kapni, mert három kritikus: Hunyori, Kunyori és Gunyori mindig ócsárolja a lapokban. (No iszen, akit még a mi lapjainkban is ócsárolnak, az azután el is mehet zabot hegyezni Árva megyébe.) Jó barátja, a vén színész ekkor azt tanácsolja neki, hogy ha hírre akar kapni, előbb haljon meg. Úgy tesznek. Feleki lefekszik az ágyba, s ott marad a darab végeig fekve. Ebből a szerepből bámulatos keveset lehet csinálni, fő feladata az levén a művésznek, hogy ne szuszogjon, és el ne találjon aludni.
A vén színész azonban Mózsival, a színházszolgával egyetértve, belármázza a várost, hogy meghalt az ifjú talentum, mérget ivott!
Erre a hírre jön a három kritikus: Hunyori, Gunyori és Kunyori, s első dolguk nem az, hogy a szerencsétlen halottat megnézzék, amikor mindjárt észrevennék, hogy az csak teszi magát, hanem előfogják az inast, s egyik egy forintot, másik kettőt, harmadik négyet ígér neki, ha ez esetet elmondja előttük kapós újdonságul. De, édes barátom, lopni szoktuk mi az újdonságot, nem négy forintért venni. Szegény kritikusnak egész havi bére négy forint, meg egy pár fejelés csizma, sok színésznek kellene addig mérget inni, míg azért az újdondászok négy forintot adnának ki. A vén színész, aki természetesen Egressy, azután mindenféle alakban visszajön, majd mint tót házmester, majd mint mészároslegény, majd mint zsidó szenzál, s remek alakoskodásaival rászedi a kritikusokat; azok megsiratják, feldicsérik a megboldogultat, aztán előjön a gazdag úr is, minthogy a színész most már nagy hírre kapott, Felekit felköltik, kedves egészségére kívánják az éjszakai nyugodalmat, s hozzáadják a gazdag kisasszonyt; akit meg is érdemelt; mert nem bolondság ám az embernek másfél óra hosszat az ágyon feküdni, és még a legyet sem hajtani el az orráról. A kritikusok pedig méltó bűnhődésül átadatnak a közvélemény ostorának.
Két érdeme elvitázhatlan az ifjú szerzőnek; egyik az, hogy darabjában nem dalokra és táncokra építette a hatás reményét, hanem egyedül a drámai művészet alakító erejére; másik meg az, hogy nem írt benne magának címszerepet, ami különben szokás. Harmadik meg az, hogy nagyon megkívántatta az emberrel a vacsorát.
Mikor vége volt a játéknak, kérdezém szomszédomtól:
- Hát remélhető-e, hogy lesz Szerdahelyiből jó színész?
- De már lesz - felelt ő egész megnyugodva.
Magam is azt hiszem.









Jókai Mór: Életemből


VI. VILÁG URA 
(Dráma Szigligetitől)
Miután tőlem már azt várja a közönség, hogy mindig mulattató dolgokat írjak, amiken jól lehet nevetni, tehát tessék utánam jönni. A színpadon egy derék új darab előadása foly, melyben nem találhatunk semmi tréfálózásra alkalmat. Nagy Konstantin és egész famíliája rangjukhoz illő szép jambusokban beszélik el a világtörténet legnagyszerűbb jeleneteit, miket a szerző igazi költői ihlettel fogott fel. Itt tehát nincs mit keresnünk, gyerünk a színpadra fel, talán a színfalak között vígabb dolgokat találunk: a színfalak titkai nagyon mulatságosak szoktak lenni.
A szavalás foly odakünn, a szereplők hangja csattog, a közönség tapsvihara fel-felmennydörög rá: ez olympusi zaj alatt belép a színfalak közé egy magas, halavány alak, arcán a művészet lelke, bár vonásaival a szenvedések, nem az évek bántak kegyetlenül; a rossz szolga, a test elhagyta az ő urát, a lelket, és megtört, mikor még a szellem az ifjúság örök tüzétől hevül. E szomorú alak Lendvay. Még oly közel, tán csak tegnap, bálványa a közönségnek, kinek megjelenését ragályos lelkesülés fogadta, és ma megtört árnyék, ki azon nap sugaraiban nem melegedhetik, mely őt oly nagyra növelte. Belépett, hallgatta az előadást; ezt a darabot is jól ismerte ő, hiszen hat év előtt, midőn a költő azt megírta, ő lebegett szemei előtt, mint a mű legnagyobb hőse. Még most is emlékezik minden szóra abból, még most is érzi a lelkesülést, mellyel azt adni tudná; a szenvedélyes jelenetek most is megrázzák szívét, lelkét, és kedve volna felvenni azt a bíbor palástot, és azzal az ismeretes csengő szóval elmondani: ,,Én vagyok az, akit mindenki szeret"... és a hűtelen szolga, a roskatag test, azt mondja neki: ,,Ne nézz oda többé. Menjünk aludni, Lendvay."
A beteg művész szemeiből kicsordult a könnyű; nem tudott szólni, odaborult művésztársai nyakába, kik boldogok még, mert lélekzetet vehetnek azon magas világban, ahol ő már csak jövevény; és a színvilág többi hősei, a Nagy Konstantinok, Priskusok, római matrónák és bölcsek, együtt sírtak nagy zokogva ott a festett színfalak mögött a lesújtott művésztárssal; kinek napja nem várta meg, hogy lemenjen a föld alá; még az égen elsötétült. Ilyen tréfás jelenetek történnek a színfalak mögött.
No, tisztelt közönség, nevethettél eleget, már most gyerünk odább.









Jókai Mór: Életemből


VII. GAUTHIER MARGIT 
(Francia dráma)
Szerkesztő barátom! (Egy idő óta per tu vagyunk.) Tudod, hogy van nekem idefenn egy kis öcsém, valami távoli rokonom fia, akit az apja rám bízott, hogy vigyázzak rá. Megengedte, hogy mikor szünnapja van, egypárszor elvihetem a színházba. No, hát most éppen ideje volt. Elvittem magammal. Gondoltam: szomorújátékot adnak, ez csak nem árthat meg neki.
Hát, kedves szerkesztő barátom, ez a Gauthier Margit, olyan valami izé - hogy is mondjam, egy olyan kisasszony, aki nem asszony, de nem is leány; akinek van grófja is, hercege is, de azért mégsem grófné, sem hercegné; egyszóval, egy olyan tisztességes frajla, akinek az ismeretségével nem szokás dicsekedni.
Képzeld már most magadnak, szerkesztő barátom, ez a raffinírozott asszonyszemély elbolondít valami párizsi jurátust, vagy orvosnövendéket, vagy nem tudom én, miféle diákot, s ráveszi a jámbort, hogy az lakjék nála.
(Az öcsém azt kérdezte tőlem, hogy nincsenek-e Pesten is ilyen kiadó lakások? ,,Elhallgatsz, vagy nyakon ütlek.") Utoljára még arra is ráveszi a fiút, hogy vegye őt feleségül. Tüskén kezdtem ülni. ,,Öcsém, nem megyünk még haza?" (Nem akart jönni a fiú az első felvonás után, pedig azzal is ijesztgettem, hogy otthon feledtem a kapukulcsot, nem mehetünk be.) Megtudja ezt a dolgot a jámbor ember apja, s jön faluról lóhalálában; bizonyosan valami fűszerszámos lehet, mert ahelyett, hogy haragudnék, elkezd könyörögni a kisasszony előtt, hogy adja vissza neki a fiát, lássa, az szegény gyerek; mit nyer vele, inkább fogjon magának valami herceget, míg az okos dáma csakugyan hajt a bölcs beszédre, s a diákot elbocsátva, elpányváz egy gazdag urat; és ezzel végződik a felvonás.
- Hallod-e, fráter - mondék az öcsémnek. - Ezt már láttad, hallottad, ezt rólad a víz sem mossa le többet; hanem tudd meg azt, hogy ha te találnál ilyen kázusba jönni, a te apád nem fűszerszámos, hanem becsületes táblabíró, ez feljön utánad egy furkósbottal, s úgy elpáhol, de úgy elpáhol téged, mint a kétfenekű dobot. Ezt írd fel a füled mellé.
No, már most gondoltam magamban, átestünk a rosszán, következnek a tisztességesebb társaságok, a diákot hazaviszi az apja, s valami jámbor hajadonnal összeházasítja. Szépen vagyunk. A jövő felvonásban már egy egész díszes társaságban vagyunk, ahol csupa férj nélküli asszonyságok, s azoknak az ideiglenes vőlegényeik vannak jelen; a mi diákunk is köztük. Azok ott természetesen isznak, dorbézolnak, kártyáznak, arról nem is beszélek, hogy mit beszélnek. Én elkezdtem anekdotákat mondani az öcsémnek, hogy ne hallgasson oda; utoljára nagy zaj támad, az emberek egymás fejéhez verik a kártyákat, a hős diák a nyereséget odadobja a szép csapodárnak, s azt mondja a társaság előtt, hogy ,,Íme, én ezen asszonyt megfizettem!"
- Miért fizetett ennek az asszonynak amaz úr? - kérdé tőlem az én öcsém.
- Bornyú; hát nem vetted ki eddig a beszédből? Azért, mert ingeket varrt a számára.
A darab természetesen azon végződik, hogy az illető kisasszony betegség miatt meghalván, elvesz. Hasonló életnek rendesen ez a vége. Ez igen szép kórházi stúdium volt a költőtől.
Annyit mondhatok, hogy soha úgy még nem izzadtam színházban, mint most, és soha úgy nem áldottam a gondviselést azért, hogy vége van a darabnak, mint ezúttal. Majd holnap megint elhozom a színházba az öcsémet.
Azt én nem követelem az igazgatóságtól, hogy hasonló darabokat ne adasson, ha már a mai közönség ízlésének az ilyen táplálék felel meg, de legalább azt tétesse ki hasonló eseteknél a színlapra, hogy a ,,mai előadásra a húsz éven alul levő fiatalságnak belépti jegyek nem adatnak", akkor meg leszek elégedve.









Jókai Mór: Életemből


VIII. A KÍSÉRTET 
(Népszínmű Szigetitől és Szigetiért)
Szerkesztő úr! Én úgy meg vagyok rémülve, hogy ijedtemben azt sem tudom: kettőnk közül melyikünk Kakas Márton? Kérem alássan, hadd térjek egy kicsinyt magamhoz. Az a fehér lepedő, meg az a túrószacskó; kérem alássan, az ilyesmivel nem kell tréfálni: a kritikusok között lehetnek ijedős emberek, mint magam is, nem tagadom, aztán mikor én megijedek, nekem az a természetem, hogy akkor ütök. Tehát - jaj nekem is, neked is!
Elmondom az egész történetet, úgy, ahogy volt, de ne tessék megijedni tőle. Van egy derék becsületes csizmadiainas, annak meg egy emberséges majszterje; annak viszont egy jólelkű leánya, annak ismét egy házsártos édesanyja, ennek ismét egy kiszemelt fiamura és végtére mindenkinek egy jóravaló földesura.
Kérem alássan, ezek mind derék emberek, csupáncsak a leánynak szánt vén vőlegény, az az egy a semmirekellő, pedig molnár. A csizmadiát játszotta Szigeti, az inast Szerdahelyi, és olyan valóságos csizmadia volt mind a kettő, hogy Miskolctól Debrecenig lehet keresni párját. Az a köszöntő, amit az inas a leányasszony neve napjára mond, az igen jó; az a pogácsa, amit a leányasszony süt az inas számára, az is jó, de mi nem kaptunk belőle; hanem az a kalács, amit a molnár küldött, az nem jó, először azért, mert papirosból volt, kalács formára kifestve, másodszor pedig azért, hogy tulajdonképpen nem is kalácsot kellett volna neki küldeni a csizmadiamajszterhoz, hanem papirost, amire tudniillik a hatszáz forintról való kötelezvény volt felírva, amellyel Sas uram tartozott Kallós uramnak, s melyet az ki is fizetett neki, de Kallós uram azt mondta, hogy nincs nála az írás. És itt nagyon jól volt rendelve, hogy maga a szerző volt a csizmadia, mert lett volna a helyében akármely csizmadiája a két hazának, mindenik azt mondta volna Kallós uramnak, hogy hát tessék csak visszamenni búzát aprítani a hatkerekű malomba, majd ha írás lesz, kap pénzt, a pénz nem kér enni. A szerencsétlen csizmadia azonban kiád hatszáz forintot írás nélkül, s ebből támad aztán a második és harmadik felvonás. Igaz ugyan, hogy ha ezt a hibát nem tenné, nem történnék az egész második és harmadik felvonás, nem lenne kísértet a darabban; de én ezért mégis jobb szeretném, ha nem tenné ezt a derék csizmadia; az olyan becsületes, okos, életrevaló ember, hogy én kevés hasonlóan jó alakot láttam még színpadon, s fáj a szívemnek, hogy ilyen galibába keveri magát. A molnár persze eltagadja a fizetést, s exekúciót küld a szegény varga nyakára, a jámbor inas hiába veri ki a dobost meg a zsidókat a házból; azért ott künn megütik a dobot, szegény Sas uram e hangokra meg a felesége átkozódásaira kirohan, s beleugrik a kútba: Miska inas utána, holtan fogják ki mind a kettőt, az egyik ugyan hamar magához tér, de a mesterről azt hiszik, hogy megholt, ki is nyújtóztatják, s a torához ülnek, amidőn az orvos fölfedezi, hogy még van benne élet, s feléleszti; Miska inasnak ekkor az jut eszébe, hogy legjobb lenne, ha a holtnak hitt mester megijesztené a molnárt, akkor az majd kivallaná a csalárdságot. A földesúr, kinek házában mindez történik, és az orvos elfogadják az ötletet, odahívatják a molnárt, leülnek vele kártyázni, iddogálnak, s amint ott pityizálgatnak, megjelen Sas Márton uram lepedővel a hátán, fején túrószacskóval, s mint Bankó szelleme odaül az üres székre az asztalhoz. Az agyonrémült molnár persze, hogy kiadja rögtön a kontraktust, s végződik az egész általános boldogságon; Miska inas felszabadíttatik, s kilátásba helyeztetik ránézve Juliskát nőül vehetni. Én nagyon szeretem az egész darabot, s igen örülök neki; de azt a kísértethistóriát ki nem állhatom benne. Hogy Miska inas erre az ötletre jött, azt megengedem neki, szegény csizmadiainastól ez elég; hogy a nagyságos úr is jónak találja, azt is menthetem; nagyságos urak nem szoktak a fejtöréshez; még a doktort is értem; a doktor urak is szeretnek lelket csinálni az emberből, de hogy szerző, ki annyi egészséges humorral tudott ily élethű alakot elénk állítani, maga is ráállt Mihály diáknak ez együgyű indítványára, azt nem bocsáthatom meg neki. Mert vajon mi történt volna akkor, ha a molnármester ahelyett, hogy megijedne Sas uramtól, azt mondaná neki: ,,Nini, hát kend nem halt meg, Sas uram? Igyék hát kend is egy pohár bort!" Bezzeg mit csinálnának akkor? Pedig ez megtörténhetnék ám azon esetben, ha ketten írnánk egy darabot: szerző csinálná benne a jó embereket, én pedig a rosszakat. Fogadom, hogy mind valamennyinek elnyerném a pénzit, mert az én molnáraim ugyan meg nem ijednének egy egész hazajáró csizmadiacéhtől. Oh, a molnárok nem olyan ijedős emberek.
Különben mindvégig igen jól mulattunk, s hogy az én becsületes lábtyűművészem legifjabb legényének szavait ismételjem: ,,Gyönyörű darab ez, uraim! Nem való ugyan okos embereknek - de olyanoknak, mint mi vagyunk, fölséges!" Márpedig az együgyű emberek számára is áll ám a színház.
Megjegyzendő, hogy egy helybeli csizmadiamester szolgáltatta kölcsön az előadásban lényeges műhelyi szereket; maga betanította művészeinek a mesterség fogásaiba a próbákon. ,,Hanem aztán, ha valami rossz csizmadiát játszanak, hát én végig nem nézem ám a darabot", mondá az érdemes hazafi. Nemcsak végignézte azonban a darabot, sőt, úgy elérzékenyült rajta, hogy előadás után tőkét, csizmát, dikicset és mustát s minden egyéb készséget odaajándékozott a nemzeti színháznak, mely eszerint egy egész lábtyűkészítő műhellyel szaporodott ez alkalommal.









Jókai Mór: Életemből


IX. RISTORI-UTÓFÁJDALMAK
Szerkesztő barátom! Két hétig az volt a jelszó Pesten: ,,Látta ön Ristorit?", mely nélkül senkit keresztül nem bocsátottak az utcán, s melyet annyira összekevertek már a jó nap kívánással, hogy nem ritkán lehetett ilyen kérdéseket és válaszokat hallani: ,,Hogy van ön?" ,,A meghalási jelenetekben felségesen." - ,,Látta ön Ristorit?" ,,Köszönöm; én egészséges vagyok, hanem az öcsém beteg." - Nekem csak a nyomdáig szokott utam lenni; de odáig annyian elfogtak: ,,Honnan jön? Hova megy? Látta ön? Hogy van ön?"-féle kérdésekkel, hogy néha egy órai határidőbe került, míg puskalövésnyire juthattam; emiatt azután, ha ismerőst láttam felém közeledni, már messziről elkezdék rá kiabálni: ,,Hazulról jövök, a nyomdába megyek, láttam Ristorit, nagyon tetszett; köhögtem egy kicsinyt, alászolgája!" csakhogy meg ne fogjanak ebben a hideg időben. A nagy vendég eltávozása után szóljunk pár szót e vendégszereplések utófájdalmairól. Nem értem utófájdalmak alatt azon verseket, miket hozzá írtak, sem a kimerítő ismertetéseket, mik még egy ideig épületes gyönyörködtetésül fognak szolgálnia vidéki olvasóknak, hanem értem utófájdalmak alatt azt a hangulatot, ami utána színházunknál és irodalmunkban maradt. A vélemények kezdenek szavakat keresni. Íróink azt mondják, hogy ha így játszanák darabjaikat színészeink, majd ezek is tetszenének; színészeink azt mondják, hogy ha ilyen darabokat tudnának számukra írni, majd ők is játszanának úgy azokban; a közönség azt mondja, hogy ha ilyen drámai előadások volnának, majd ő is eljárna a színházba... pedig mindegyik érzi, hogy nem mondott igazat, és ismét megengedi mindenki Kakas Mártonnak azt a dicsőséget, hogy az ő együgyű ,,Vasárnapi Ujság"-ában mondja ki azt, ami igazán meggyőződése, nem kérdezve azt, hogy kinek hízelkedjék, kit bántson meg véle, kitől féljen miattok? Tehát:
Meg kell ismernünk, hogy a Ristori által bemutatott olasz-francia iskola mind egyes személyeiben, mind különösen Ristoriban elérte azt a tökéletességet, mely számára a világhírt méltán biztosítja.
Meg kell ismernünk, hogy ehhez az iskolához a mi nemzeti jellegünkből kifolyó művészetünknek semmiféle atyafisága nincsen.
Következőleg: az olasz tökéletes volt olasznak, a magyar is maradjon meg magyarnak, mert így még van valamije, de ha utánozni akar, semmije sem lesz.
De az Isten őrizze meg mind színészeinket, mind minket, árva közönséget, attól a gonosz mulatságtól, hogy valakinek eszébe jusson az olasz iskola mozgásgazdag részletezését annyira vinni, hogy a szemek pillantását, a száj beszédét is megfelelő mozdulatokkal kísérje, vagy elhagyva nyelvünk zengzetes szavalását, megpróbálja azt az olasz hanglejtést, melynél az indulat parancsol a hangsúlynak, s melyet hangjegyekre lehet szedni. Csak maradjunk mi annál, amink van, s tökéletesítsük azt, ha tudjuk. Ha nem tudjuk, akkor is inkább legyen rossz eredetink, mint jó másolatunk. Íróink is haladjanak a pályán, melynek eddig is jól látták elejét, végét; s ne keressék műveikhez a hihetetlent, a csodálatost, csak azért, hogy színészeink azokban hihetetlen és rendkívüli helyzeteket fejtsenek ki. Jámbor kritikusaink pedig beszéljenek valamit a nemzetiségi alapon kifejtendő művészetről, ahelyett hogy azon vitatkoznak, vajon R.-t 126-szor vagy 136-szor hívták-e ki előadásai alatt? Amivel ugyan nem nagy bölcsességet vittek a vásárra. Dixi.









Jókai Mór: Életemből


X. MÁTYÁS FIA 
(Historiai dráma Szigligetitől. Lendvay jutalma)
A színházban Mátyás fiát adták, Lendvay jutalomjátékául, eredeti történeti drámát. A közönség fulladásig teleülte a színházat, s nézte a darabot figyelmesen; a Komlókertben pedig négy darab kritikus ült a kancsó mellett - magam voltam az ötödik -, s hallgattuk a cigányzenét. Nem kell különben semmi rosszat keresni a dologban: nem azért nem néztük Mátyás fiát, mintha lenéznők a magyar drámát, hanem azért, mert éppen a Komlókertben kellett lennünk, mert egy derék alföldi hazánkfia, ki maga is művész, műkedvelő és műpártoló egy személyben, s akit az Úristen tartson meg sokáig, saját csekélységünket abban a kitüntetésben részesíté, hogy egy ,,Kakas Márton csárdást" szerze, és ezen csárdásnak cigány hegedűhúrokon leendő első megzendülésének ünnepélyes alkalmára egy barátságos lakomát rendezett, melyre in specie minket, színbírálókat is meginvitált, megszerezvén azon olympusi látvány gyönyörűségét, hogy vicsorítja egyik kritikus a másikra a fogát, mikor egy asztalnál ül?
Tehát jól ettünk, jól ittunk, jól lakomáztunk: folyt a bor és az anekdotamondás; félretettünk minden gondot; csak énbennem mozdult meg olykor-olykor valami lelkiismeret-forma, olyasmit sugdosva: ,,Hogy fog mármost az a fél tucat kritikus arról a drámáról referálni a közönségnek, amit a közönség látott, de ők nem." Magamra nézve azt gondoltam ki, hogy majd szépen elhallgatok, mint már egypárszor tettem: úgy cselekszem, mintha nem volna semmi nevezetes dolog a színháznál, amiről írjak. Szerkesztő barátomnak úgyis van mit kinyomatni a lapba.
Mekkora lőn azonban az én ijedelmem, amidőn a következő napokon egyik lap a másik után akad a kezembe, s bíráló kollégáim azon rendben, ahogy egymás mellett ültünk az asztalnál, referálnak szépen az előadott darabról: elmondják, hogy a mű kissé hosszadalmas, de nyelve folyékony; hogy vannak benne hatásos jelenetek, hanem a párbeszédek dagályosak; hogy a jutalmazott szépen szavalt, de túlzásokba esett, hogy Sz. kissé parasztosan fogta fel a főúr szerepét, hogy a nők játéka bágyadt volt, hogy egynémely ember jobban is tudhatta volna a szerepét stb., stb. No, mármost, Kakas Márton, nincsen menekülés: neked is el kell mondanod, hogy milyennek találtad az ,,előadást"? Mert már a többiek mind feleltek.
Tehát, instálom alásan - miután én is ott voltam, ahol a többi - megvallom, hogy az első felvonás: a pörkölthús kissé csöndesen ment végbe. Jó ötlet volt szerzőktől egyébiránt, galuskát is mellékelni. Zajosabb és így nagyobb hatású volt a második felvonás: a túrós csusza, mely valódi eredeti gondolatokkal volt megterhelve - töpörtő alakban, s a kedélyek húrjait tökéletes harmóniába hozta. Mindent felülmúlt azonban a harmadik felvonás: a sült pulyka, mely az összes kritika tetszését megnyeré, s méltán megérdemlé a koszorút, mely zöld saláta képében halmoztatott reája. Az előadás pontos volt és összevágó, s különösen fűszerezte ezt amaz óklasszikus zamat, mely a bakatoron félreismerhetetlenül érezhető volt. A szereplők mindnyájan megfeleltek a maguk feladatának késsel, villával és poharakkal; különben a felvonások közötti zene többet ért egynémely magánbeszédnél.
Íme, én jó lélekkel ezt a bírálatot írtam. Jelentésem, meglehet, hogy valamennyi között a leggyengébb, de annyi bizonyos, hogy legigazabb.









Jókai Mór: Életemből


XI. RÉGI PÉNZEK 
(Szentpéteri jutalomjátéka)
Csúnya, háládatlan, önérdekkel teli a világ, szerkesztő barátom! Semmit sem szeret ez magáért, mindent csak önérdekből szeret. Még a pénzt sem szereti magáért - ha kijön a forgalomból, azt mondja rá, ,,régi pénz", s kínálja fele áron zsidónak és múzeumnak; csak azért szereti az ember kedvesét, mert élvet talál nála; ha fogai hullanak, otthagyja; csak addig szereti vén cselédjét, míg tálat nem tör, keze reszketős nem lesz; csak addig szereti költőjét, míg elméje nem gyengül, csak addig tapsol színészének, amíg ugrálni bír előtte; azontúl vén szerető, vén író, vén színész - vén cselédek, régi pénzek -, menjetek a múzeumba! Igen kedves és buzdító példa áll előttünk. A mi jó öregünk Szentpéteri, a dacos Petur bán, a zseniális Rémy, a jókedvű kántor, az erőslelkű bankár, a tisztakeblű Menenius stb., stb. tavaly megbetegült, s vele együtt mindazok a derék férfiak, akiket előszámláltam, és még számtalan mások, akik nem jutnak eszembe, ágyba feküdtek, és a hetirendkészítő urak sokszor sóhajtoztak miattuk, mert nemegyszer jártak úgy, hogy a játékrendet megcsinálták, s akkor jutott eszükbe, hiszen Szentpéteri beteg, s más darabokat kellett válogatni. Szentpéteri nem szokott beteg lenni soha, Szentpéterinek nem voltak színpadi nyavalyái; ő titkolni szokta, ha valami baja volt, s eltagadta, ha mije fájt; s csak játék után szokta megvallani, hogy itt és itt ebben a jelenetben közel volt az összeroskadáshoz. Azonban Szentpéteri meggyógyult, s vele együtt felkeltek az ágyból Petur bán, Rémy, Menenius etcetera urak, s kijöttek a napfényre melegedni. Azt persze rosszul tették, februáriusban a nap nem melegít, a közönség szíve még kevésbé; mert farsang van. Legalább a kritikusok lehetnének hát nyájasabbak, hogy ne fogadnának egy betegségből felüdült művészt azzal a sajnálkozással, hogy már el is van temetve. Pedig ezt cselekszik; erőnek erejével ráfogják Szentpéterire, hogy a régi pénzekben utoljára lépett fel, holott erről a színlap nem emlékezik, elbúcsúztatják szépen, mint valami prédikációs halottat, s beteszik a múzeumba. Nem úgy van az! Szentpéteri, a jó Szentpéteri még nem vénült ki az ő csizmáiból, s legközelebbi föllépése nem azt tanúsítja, hogy ő már most végének indul, hanem azt, hogy egészsége helyreáll, s a túlbuzgó művész nem várhatja be az időt, melyben egészen meggyógyulva foglalhatja el ismét régi helyét; félbetegen is helyére lép, s ha tán gyöngébb is most, mint teljes ereje korszakában, azért mégis erősebb, mint akárki azok közül, akik szerepeit betölteni próbálgatják; reméljük pedig Istentől és derék orvosaitól, hogy napról napra előhaladó egészségével megtér hajdani kedélye is, s Szentpéteri még sok ideig nem lesz régi pénz, akit a múzeumba tesznek.
Egyébiránt a tisztelt kollégáim által tanúsított nagylelkűségre van kedvem megint egy anekdotát mondani (többen azt tanácsolták, hogy az elgyengült művészt most már nyugdíjazni kellene) - az egyszeri amerikai ültetvényesnek volt egy vén néger rabszolgája, aki nem keresett már annyit, mint amennyit megevett: az ültetvényes felhívatta őt magához, s nagylelkűen azt mondá neki: ,,No, Mungó, minthogy olyan hűségesen szolgáltál nálam ötven esztendeig, meg akarlak jutalmazni, ne légy rabszolgám többé, szabadon bocsátlak." - ,,De gazda - szólt a vén néger ravaszul mosolyogva -, ha megetted a húsomat, edd meg már most a csontomat is." Meg kell jegyeznünk a nagyobb hasonlatosság kiderítésére, hogy a nyugdíjintézetnek jelenleg egy ,,régi pénze" sincs, nemhogy ,,új" volna Szentpéteri számára, aki előtt még László is ott áll a sorban, szintén tiszteletbeli régi pénz, aki még játszhatnék, de nincs kedve a Szentpéterit fogadó lamentációk elé kilépni; nyugdíjt is kaphatna, mert 25 éven túl szolgálta a hazai múzsát - ha volna miből.
Azért legyünk kissé diszkrétusabbak, s mondjuk, hogy éljen Szentpéteri, s ne menjen még a régi pénzek közé.









Jókai Mór: Életemből


XII. MÁTYÁS DIÁK 
(Nyugdíjazottak föllépte)
Az egyszeri tót pap azon kezdé mondását: ,,Minthogy ma vagyon Szent Istvánnak az ő napja, tehát fogok beszélni az káromkodásrúl", én is ilyenformán kezdem: ,,Minthogy ma vagyon farsang utolsó hétfője, fogok én beszélni a színházi tapsokról." Mi a taps? Két tenyérnek egymáshoz ütődéséből származott hang. Tessék bővebben magyarázni! Tehát megmagyarázom bővebben. Egy este egy fiatal igyekező és tehetséges színészünket három, nagyon bizonytalan külsejű fiatalember megszólítá a Beleznay-kertben, éppen a roszprádli mellett ilyenformán: ,,Ön ma fölségesen játszott." ,,Képzelem, rekedt voltam." ,,Mégis milyen keveset tapsoltak önnek." ,,Azt bölcsen tették." ,,Lám, pedig X.-nek, Y.-nak mennyit tapsolnak, akármit játszik." ,,Az gusztus dolga." ,,Nem annak a dolga az, mert az a mi dolgunk." Már erre a szóra a fiatal színész kezdte odább húzni a poharát a beszélő elől, attól tartva, hogy beleiszik. Ez pedig folytatá: ,,Lássa ön, mikor X. vagy Y. szerepel, akkor az minekünk mindig ad egy-egy bilétet a karzatra, meg öt garast, s azért mi aztán kihívjuk minden felvonás után kétszer, háromszor, ahogy jön: ha ön is spendírozna rá, önnek is megtennők szívesen." Az ifjú színésznek nem volt kedve tovább vacsorálni; otthagyta roszprádliját, fizetett, és futott. Nekem azután elbeszélte ezt az esetet, melyet nemcsak ő egyedül hallgatott végig. És azóta nekem, valahányszor ama karzatromboló tapsokat hallom, mindig eszembe jut ,,az egy bilét és öt garas", a jókedvű színészek pedig odafenn a függöny mögött nevetve mondják egymásnak, mikor X. és Y. szereplései alkalmával az Olymp ,,mindnyájan"-t kiabál: ,,Gyerünk ki mind! Ez most úgysem a mi költségünkre megy." Egy bilét és öt garas! Ilyen olcsó nálunk a taps, a koszorú és a hírlapi dicsőítés: mind (de nem mindenütt) megszerezhető egy bilétért, egy pénzért, egy nyájas kézszorításért (ez utóbbi legbolondabb, mert semmi egzakt dolgot nem képvisel). És ez annyival gonoszabb állapot, mert a hamisak mellett vannak igazi tapsok, koszorúk és dicsőítések, és mert az igazi lelkesülés tapsát a bérenc tenyércsattogásaitól, a megtisztelő koszorút attól, amit a művész maga vesz magának a piacon, éppen nem lehet megkülönböztetni, és ez fáj annak, aki kapja, fáj annak, aki adja; s olyan jólesik azután közönségnek és művésznek, mikor egy-egy ihletett pillanatában a költői lelkesülésnek néző és játszó egy gondolatba olvad, s midőn felzendül az igazi taps riadója; a művész gondolhatja magában: ,,Ez az én szívem dobogása; az én tulajdon lelkem tapsol nekem."
Ilyen ritka órák egyike volt farsang utolsó hétfőjén a színházban. Ez este urak, úrfiak és szegénylegények dalidói mindenfelé; a színházban bérletszünet és ,,Mátyás diák" az előadás, amit már mindenki tud könyv nélkül. És mégis tele volt a színház. A színészi nyugdíjintézet javára volt ez előadás, s három nyugdíjazott tagja ez intézetnek lépett fel abban: Kovácsné, Szilágyi és Balog.
Az antik mindig szép maradt. A szépség megvénül, de a művészet soha. Ez Kovácsnén bebizonyult ma. Hány hírhedett színházi szépség járt térdig a koszorúban, mikor ő évek előtt szintén ezen mulatságos, kedélyes, nevettetni való szerepeket adta, és lám, azoknak a koszorúi már elfogytak, és neki még mostanra is maradt. És az igazi koszorú volt, és azok igazi tapsok voltak. Kovácsné egy háladatlan alárendelt szerepkörből, minő a komikai vén hölgy alakoké, művészi értékkel bírót, mindig emlékben maradót tudott alkotni, melyből utódai csak torzképeket és mázolt ijesztőket csinálnak; azt a furcsa szendeséget, apprehendáló kifejezést, finom mérgelődést, természetes affektációt, nevettető pátoszt, alakítási ügyességet még csak utánozni sem tartják érdemesnek. Azért vele együtt az a szerepkör szép lassan le is marad a színpadról; miként egyike legtermékenyebb és legkedveltebb színműíróinknak maga mondá előttem, hogy amint írtak eddig Kovácsné kedveért szerepeket, úgy nem fognak írni ezután, s az egész szerepkör megy az antikok közé a múzeumba: oda, ahol Megyeri szerepköre fekszik bebalzsamozva. A jó közönség érzeni látszott ezt a gondolatot, azért tapsolt ma oly igazán. Az Isten áldja meg érte. Bizonyosan még azután a jelenlevők mind dalidókba mentek, s táncaik öröméből szakítának el néhány órát e színházünnepély számára. Az Isten őrizze meg őket a farsang után a grippétől és a szabókontótól.









Jókai Mór: Életemből


XIII. OBSITOS HUSZÁR 
(Népszínmű Szigligetitől)
Önkénytelen eszembe jut az a furcsa anekdota, miszerint bécsi színpadokon adván Szigligeti Csikósát és Szigeti Violáját fordításban: a kedélyes bécsi közönség sehogy sem akart hozzászokni, hogy e két egyformán hangzó név alatt két különböző személyt képzeljen magának, ezek közül elnevezésül természetesen a rövidebbet használva; mikor aztán kisült, hogy két külön szerzőről van a szó, akkor így különbözteté őket: ,,I. Szigeti der Betyár (Viola)" és ,,II. Szigeti der Tschikos"; minthogy pedig betyár és csikós megint egyforma dolgot jelentenek, tehát a kérdés annál bonyolódottabb lett. Nevelni fogja a bonyolódást most még a fenncímzett darab. Van tudniillik Szigetinek (Nro I.) ilyen című darabja: ,,Vén bakancsos és fia, a huszár", Szigligetinek (Nro II.) most kerül színre szintén egy, amit csak a Tisza őriz, hogy így nem neveztetik: ,,A vén huszár és a fia, a bakkancsos", amit én sajnálok is nagyon, hogy úgy nem történt; ezzel a revánssal tartoztunk volna derék gyalogságunknak, s a huszár apa csak elégtételt adott volna derék sorezredeinknek, ha fiát egyenesen a Dom Miguelek verbunkkommandójához viszi.
Azonban ez nem úgy történik: a fiúnak az anyja korcsmárosné, bizonyosan van neki miből letenni a rekrutaválságot, s a fiú otthon marad, és megházasodik. Hanem idáig sok minden történik ám, amit én nem győznék elbeszélni; de nem is beszélem el; aki jó ember, nézze meg maga, majd mikor előadják a darabot, lát abban sok szépet, és hall is eleget, hogy bizony nem bánja meg.
Tisztelt szerkesztő urat pedig kérem, bocsásson meg, hogy így kritika nélkül hagyom az újságát, de amióta a szimfóniákat lekottáztam, nagyon megroppant bele a derekam. Képzelje csak, a minap, midőn ott állok a színfalak közt, észrevesznek a muzsikusok, s amint ott eldefilíroznak mellettem, azt kérdék egymástól Király utcai angol nyelven: ,,Haszte klézen, waz der Khákas Misku hat gesrím? (még Misku) Haszt nid gelesen den Khákas Misku? No dasz isz aver a kapitäle Tumhájt!" S kérem, nekem azt ott kellett hallgatnom inkognitó, s még csak annyit sem mondhattam a védelmemre, hogy Márton vagyok, nem Miska. Arra azután mérgükben olyan kalamajkát húztak, hogy most is cseng bele a fülem. Ilyen veszedelmes dolog az embernek művészekbe belekötni. Nem is teszem, fogadom, ezentúl senkivel egész jövő vasárnapig.









Jókai Mór: Életemből


ÚtiképekI. A BEFAGYOTT BALATON, AZ ÖLELKEZŐ VÁRROMOK
Útitársam egy angol borkereskedő, ki Balaton melléki borokra terjeszté ki figyelmét, mr. Wilkins, egész a siófoki útnyílásig afölött elmélkedett, amit - nem látott. Nem látott az egész úton zöld vetést. Kifagyott-e a búza? Vagy nem is vetettek az idén? Vagy kiették az egerek? A nagy róna valóban olyan, mint egy ugar. A siófoki agyagpartok résnyílásánál aztán beszélhetett már arról, amit lát. Az egész hatalmas kis tenger végig befagyva. A hullámzó fellegeket, partokat visszatükröző élő lap helyett egy holt mozdulatlan zöld síkság, oly sötét, mint a malachit, fehér vonalakkal átcikázva, a távolban mozgó hangyatömegek elszórva rajta: halászok, korcsolyázók; ma éppen ünnep van, mindenki mulat. Ez a második jégkérge a Balatonnak ez idén. Az első odakinn hever már a somogyi homok fenyéren; hosszú fehér bástyák, összedűlt palotasorok alakjában, azt egy északi szél verte ki oda mind, s a tél második páncélt vont helyébe. A Balaton is luxust kezd űzni, kétszer változtatja a toalettjét egy farsangon.
A tihanyi félszigeten túl új tüneményt mutat e bűvös kép, ott is be van fagyva a tó; ugyanazon malachit födél rajta, hanem a somogyi parthoz közelebb egy óriási hosszaságú rianás vonul rajta végig Tihanytól le Badacsonyig, s a szétnyílt helyen azúrkék víztükör ragyog. A zalai hegyek száz meg száz apró borházakkal vannak fedve, miket a nap arannyal festett, s a ragyogó pontok azon a hosszú szabad víztükrön úgy tűnnek fel, mintha futó fáklyák volnának, míg a jéglap maga visszfénytelen marad. A tündérlámpások ott az égszín úton versenyt futnak velünk, ameddig a Balaton tart, s míg egy másik bűvmutatványa a láttani csalódásnak másfelé nem ragadja a figyelmet. Két ősi várrom tűnik fel a zalai hegyek között, mik a sebesen rohanó vonatról úgy tűnnek fel, mintha egymás előtt és mögött járnának, kelnének. A két várrom Csobánc és Szigliget. Ezek is sietnek egymáshoz; méltóságos vonulással közelednek egymás felé, már összetalálkoznak, Szigliget eléje vonul Csobáncnak, de az nagyobb, mint ő, s mikor Szigliget egész előtte áll, a csobánci rom az ő tornyai fölött tűnik elő. Akkor talán a két várkísértet szellem-lakosai átbeszélgetnek egymáshoz. Aztán megint búcsút vesz egymástól a két várrom, szellemsuhanással elvonul délnek, északnak. És ezt a bűvmutatványt mindennap hatszor ismétlik a vasúton jövők-menők előtt, ezek pedig nem törődnek a várrom kontratáncával, hanem keresik azalatt a Pester Lloydban, hány krajcárral járnak egymás előtt, alatt, fölött a mai nap romjai, kísértetei: a börzejátékpapírok?









Jókai Mór: Életemből


II. AZOK A SOK KERESZTEK
Kanizsán túl az angol borász helyett egy osztrák baronesse és egy apáca lettek útitársaim. A baronesse érdekes halovány arc, az apáca szigorú, merev tekintetű szent hölgy. Az egész úton semmiről sem beszélnek. Vajon zárdába viszik-e a halvány leánykát, hogy oda eltemessék? Vagy pedig zárdából hozzák ki, valamely kifáradt osztrák pair menyasszonyául, hogy úgy temessék el? Mi közöm hozzá? Egyszer egy faluhoz oly közel halad el a vonat, hogy a faluvégi szent feszület ott suhan el az ablak alatt. Az apáca ájtatosan keresztet vet magára, s villámló tekintetet az ifjú hajadonra, ki azt elmulasztá; halkan mormogva: ,,Baronesse, nem látta ön a szent feszületet?"
A megdorgált leányka még halványabb lesz, s most már figyelni kezd az út mellett elsuhanó tárgyakra. Egyszer csak keresztet vet magára. Egy perc múlva ismétli. Megint egy perc múlva ugyanazt teszi. Aztán megint úgy tesz. Perc múlva megint. Mikor már a huszadiknál van, az apáca szemei szikráznak a haragtól, nem állhatja tovább, megszólítja a túl ájtatos hölgyet.
- Baronesse, mit csinál ön? Hisz azok nem keresztek, hanem telegráfrudak!
(Biz azok hasonlítanak az apostoli hármas kereszthez nagyon.)
A szemvillámokból nekem is jut, önkénytelen profánus hallgatónak és szemtanúnak, mely közbeszólásra készt.
- Sorror in Domino, az Úr csak a jó szándékot tekinti.
E kegyes mondat megszerzi számomra az abszolúciót.
Bizonyosan menyasszonyul viszik a halavány hölgyet, azért nem tudja még, hogy mi különbség van a feszület és a távírdaállvány között! Majd ha férjhez megy, megtudja, hogy mi hát az ,,igazi kereszt!"









Jókai Mór: Életemből


III. A BÉCSI BÖRZÉN
Azt mondják, hogy most nagyon csöndes a bécsi börze. No, ha azt csendnek nevezik itten, akkor azt szeretném tudni, hogy milyen lehet benne a lárma?
Mintha a Váci utcán tolvajt fogtak volna el, s azt a nép ki akarná szabadítani; mintha Debrecenben tüzet oltanának a diákok, s kifogyott volna a vizük; mintha Rimaszécsen képviselőválasztás volna, s fehér tollas, veres tollas és cserepár verekednék összegomolyodva; mintha Molnár népszínházában Bem apó hadai ostromolnák Szeben városát; mintha Miletics interpellálna a képviselőházban, s ez mind egy terembe volna összegyűjtve: valahogy megközelítené a börzelármát, mikor az csendes.
Egyedül mentem fel a karzatra, gondolva, hogy itt már csak senki sem ismer, s egész élvezettel gyönyörködtem az alattam zsibongó látványban, melyből csak a tömeget, s a zajban, melyből csak az ensemble-t vehettem ki. Mintegy másfél ezer ember volt együtt a teremben, melyet egy kettős esztrenga közepén kétfelé választ; e kettős korlát képez csupán olyan szentélyt, melyen belül kevesen járnak-kelnek csendesen; a két oldalán tömörül a pénzvilág előttem ismeretlen népe, sűrűen összetódult csoportok, miknek minden egyes alakja kiabál, kezével mutogat, itt-ott lökdösődnek is, egyes embert körülfognak, az védni látszik magát, és nem engedi helyéből kiveretni; egyes nyughatatlan alakok egyik csoporttól a másikba furakodnak át, előre-hátra tolongva nyüzsg, forr az egész tömeg. A Bábel építése nem lehetett szebb ennél.
Egyszer csak megfog valaki hátulról, s nevemen szólít.
Egy derék pesti tőzsér (zárjel között mondva: egy velem nagyon barátságtalanul bánó pesti szerkesztő apósa) ismert fel onnan alulról, s feljött értem, hogy levezessen a parkettre; lássam színről színre és közelből azt a szentek szentjét, amelybe csak a beavatottnak és a különösen protezsáltnak szabad belépni. E szíves honfitársam ajánlata nyomán nyíltak meg előttem az igazgatóság, rendőrbiztosság ajtajai, miken keresztül lehet csak idegennek a börze templomába bejutni. Mindenütt azonban a legszívesebb előzékenységre találtam, aminek úgy hiszem, hogy nem a tárcám, hanem a ,,tárcám" az oka.
A börzének éppen derült napja volt ma. Egyike a Baubankoknak valami vasutat kapott, mely telkein át fog vezetni, s erre lelapult részvényei egyszerre öt forinttal emelkedtek föl. Ez aztán olyan, mint az élesztő: a többit is megkeleszti. A Baubanknak alapító bankja van, annak a részvényei is fölülmennek a tegnapi áron, minden csigának kezdenek nőni a szarvai: az egymással összefüggő papírok alkotják a leglármásabb tömegeket össze. A Baubank csoportjának a szélén is alig lehet keresztültörni; a közepe hevesen perlekedni látszó alakokból van konszolidálva. Nem perelnek azok. Csak játszanak. ,,Két forint!" ,,Két forint tíz!" ,,Én adok!" ,,Én veszek!" Egy alak, nagy téli sállal a nyaka körül (e gőzfürdői hőség mellett), hallgatva néz sokáig mereven, s egyszerre elkiáltja magát dühösen: ,,Kettő harminc!" E szóra egy másik tömzsi alak a túlsó oldalról odatör hozzá, könyökkel fúrva utat a tömegen át. Azt hinnők, meg van sértve a kiáltás által, s most párbajra hívja a sértőt. Dehogy hívja. ,,Én adok!" Huszonöt darab a legalsó tétel. Megvan. Mind a ketten beírják tárcáikba a vételt, s ez elég. A kiabálás tovább foly. Egyszer egy új hang szólal meg: ,,Kettő ötven!" A kiáltót most a téli sálos ragadja galléron. ,,Én adok!" ,,Kötve van. Íme, húsz krajcár nyereség minden darabnál: öt forint haszon a huszonötön. Az ötforintos nyereséggel beérő csoportok között arisztokratikus blazírtsággal járnak, tévelyegnek a magasabb fináncvilág bárói és fejedelmei, kiknek személyét szíves kísérőm megismerteté velem. Az a veres szakállú magas ifjú, kinek kotelettjei tavaly óta kezdenek szürkülni, egy év alatt hétmilliót vesztett a börzén, ennek a testvére öngyilkossá lett; amaz a szép barna bajuszú ifjú három palotával bírt a Kolowrat-Ringen, tavaly mind a hármat elvesztette. Azok közt ott, kik a hosszú asztalra felültek, s csendesen lógázzák a lábaikat, a középső alaknak kétmilliója volt tavaly s ma csak ugyanannyi százezeret ér még. Emez itt nagy veszteségei miatt már a Dunába is ugrott, de kifogták, s újra idejött. A kulisszák népe rekedtté kiabálja magát, s vörösre izzad; a börzefejedelmek hallgatva, mosolyogva sétálnak, egykedvűen nézve szét a zsibongó tengerár fölött, mely halottait kihányta már a partra.
A teremnek negyvenhat oszlopa van, s minden oszlopon egy óriási szám. Ez oszlopok a légyottok jelzői a felek között. A valódi urak, a bankárok helye a sorompó, mely végtől végig van jelölve ércbetűkből kirakott neveikkel, itt találni őket, vagy házaik képviselőit, s azért a jogért, hogy e sorompóhoz támaszkodhassanak, magas díjt fizetnek, ott benn a sorompón belül a meghitelt alkuszoknak van hivatalos helye, íme, azok között is látunk egyet, ki tavaly maga még vezető pénzkirály volt, több millió értékkel, s ma már csak a mások közvetítője.
Financiális andalgásainkból egy-egy elrohanó alak riaszt fel: ,,Ki vesz magyar keleti vasutat?" Kísérőm kérdi: ,,Hogy?" ,,Hat és fél!", a válasz (értsd 56 1/2). A kínáló szalad odább. Képünkről kilátta, hogy nem veszünk hat és félen magyar keletit.
Nem olyan jó pszichológ egy kis ökölnyi gyerek, piszkos inggallérral, borzas fejjel, félreálló szájjal, aki a betöltetlen árfolyamlapot kezében tartva, odajön hozzám, s azt kérdi tőlem: ,,Hogy a Kredit?" Ennek se lesz soha palotája a Ringen.
Új oldalba döfést kapok: ,,Ki vesz magyar földhitelt!" Megy fölfelé. A rohanót elfogják, s magvát képezi egy újabb csoportnak. Magam is benne vagyok; próbálok ,,hausse-ra" kiabálni: magyar papirosról van szó; aki lelke van! Nem engedem a patriótámat! Huszonöt darab nem a világ! ,,Húsz krajcár felül!" - ,,Ich nehme." A dolog megindul. Hogy hínak? Megmondom. Van hitelem akár száz darabig! Tovább! Magyar hitel emelkedik. Még hatvan krajcárral felül megyünk. Most már ,,Ich gebe!" Nyertem tíz forintot a börzén. Benne vagyok a szerencsében! Most harmadikat szól a harang; a zaj siketítő tetőpontját éri; akit még mellbe nem ütögettek, megkapja most; az egész nép tódul a kiegyenlítési terembe, ahol a differenciákat rögtön kifizetik; a terem ajtaja mellett van felakasztva a fekete tábla e felirattal: ,,Azoknak a nevei, akik a differenciákat ki nem fizették." Ezúttal üres a tábla. Én is megkapom a tizenöt forintomat a vevőtől, adok belőle ötöt az eladónak; tíz forint profitom van. Tudományommal kerestem. Sietek a szállásomra, útközben találok egy gyümölcsárusboltot; abban gyönyörű almákat látok kirakva. Ezekből küldök haza Budapestre Stáció utca Nro 80 tizenkét darabot. ,,Meine Mittel erlauben mir das." - ,,Mit fizetek érte?" - ,,Csak tizenöt forintot." - No, már most tudom, hogy mit tesz a börzén nyerni!









Jókai Mór: Életemből


IV. A REICHSRATBAN
Mikor még X-szel írtuk a Reixrátot. Régen volt a'! Mi sem vagyunk már Ypsilon. Egyforma az alkotmányunk.
Éppen olyan rozzant bódé, mint a miénk; no, nem az alkotmányt értem, hanem az országházat; félredugva, úgyhogy a bécsi vén bérkocsis nem akart odatalálni, mikor rábíztam magamat, hogy vigyen el a Reichstratba.
Hanem aztán belül milyen különbség a mienk és az övék között.
Nálunk egyenesen belép az ember az utcáról az előcsarnokba, ahol a képviselők akasztófa-alléján a jelenlevők kabátjai s a távollevők meghívó jegyei pompáznak, s onnan közvetlenül a pipafüstbe, melyben a kinn sétáló képviselők úsznak; s ott színről színre láthatja az egymással vitázó, anekdotázó, koaléáló és fuzionáló képviselőket; leülhet melléjük a buffetbe, és ehetik velük egy sonkából. Az osztrák alkotmányműhelyben egy labirintot kell bekalandozni, míg a hallgató odáig eljut, hogy egy ajtón át, melynek előszobájában udvarias komornyik veszi át a levetett kabátot, beléphet a hallgatóság karzatára.
Milyen csend van idebenn!
A terem padjai félkörben, amfiteátrumszerűleg vannak felállítva, s azokkal egyenközűleg a karzat, úgy, hogy a karzatról nem láthatni mást, mint a képviselőknek a tarkóit, s a képviselők nem láthatnak fel a karzatra.
De ugyan mit is látnának ottan?
Hol vannak a pesti karzatok válogatott csoportjai? A főrendi karzat celebritásai, a hallgatóságnak beállt püspökök, a katonai fényes egyenruhák, a mágnások, az idegenek? Hol van a tősgyökeres bekecses, vidéki ájtatos hazafi hallgató, ki képviselője szűz beszédére les napokon át? Hol az egymás háta mögül bámuló fiatalság? És különösen, hol a karzatok virága, a tűz tekintetével lelkesítő hölgysereg? Alig vagyunk húszan az egész karzaton. S távol a homályos messzeségben ül egyetlenegy női hallgató. Magát az írói karzatot csak hét darab zsurnalisztáról ismerni fel.
Pedig a legérdekesebb tárgy forog szőnyegen: a sajtó felszabadítása nyűgei alól; a hírlapbélyeg, a lapbiztosíték, a hirdetménybélyeg eltörlésének törvényjavaslata! Hajh, milyen szcéna volna ez a magyar országházban! Milyen szónoklatok! Mily parlamenti torna! Rogyásig telt karzatok! Éljen-zaj! Elnöki csengetés! És az írói karzaton drei mann hoch egymás nyakán, aki csak valaha egy cikket írt a lapokba.
Itt meg mintha senkit sem érdekelne az egész dolog. A terem kong az ürességtől: a helyeiken ülő képviselők szétdarabolt mappákat tanulmányoznak, néhányan a középre mentek diskurálni; a szélsőjobbon ülnek a papok és párthíveik; egy kicsiny kis asztalnál három gyorsíró unatkozik szörnyen.
Lassankint észrevesszük, hogy beszélnek is odalenn. A szélsőbalon: azon a helyen, ahol Csiky Sándor ül, látunk felállva egy sovány, ősz alakot. De ez nem Csiky Sándor! Lassú, leptető modorral mond el egy hosszú szónoklatot, melynek minden mondatánál előveszi az írását meg a szemüvegét. A beszéd átgondolt, kidolgozott filozófi mű lehet; de nem kíséri azt egyetlen ,,helyes" vagy ,,halljuk" felkiáltás sem. Legalább Majoros volna ottan, hogy mondaná rá: ,,igaz". Dehogy szólnának! Hallgat minden ember, s mikor vége a beszédnek, az elnök jelenti csendesen, hogy harminc tag ,,cloture"-t kért. Csodálom, hogy nem a szónok beszéde közepén indítványozták a cloture-t. Kétpercnyi idő engedtetik a pró és kontra feljegyzetteknek, hogy válasszanak ki maguk közül egyet-egyet, aki elmondja még, amit tud. Ebből sem lett Niebelungen-harc. Könnyen megegyeztek. Két perc múlva megszólal az elnöki csengettyű. De az is micsoda csengettyű! Akkora, minő az egyházfi krajcárszedő perselyére van kötve; a németeknél ez is elég a csendet félbeszakítani; mi ez a mi elnökünk viharcsillapító hatalmas inklangoriumához?!
A kijelölt szónokok még egyszer megkísértik a már csendesen elmondottakat még csendesebben újra elmondani; a képviselők azalatt olvasnak, jegyezgetnek; Auersperg is megérkezik katonai egyenruhában, s elfoglalja helyét a képviselőkkel szemközti széken.
Az utolsó szónoklat is elmúlik nesztelen; semmi zaj, semmi közbekiáltás, helyeslés; a leülő szónoknak senki sem siet megszorítani a kezét. Előadói zárszó. Kérdésföltétel. Szavazás.
A hírlapbélyeg eltörlésének javaslata megbukik! A sajtó nyűgei tovább is megmaradnak az osztrák írókon. A zsurnalista páholy mohikánjai rohannak haza, tűzokádó kedvükben. S másnap reggel egy csomó - elkobzott újság a legújabb újság. Azok között a Neue Freie Presse is.
Hanem azért nem ütött ki a forradalom.









Jókai Mór: Életemből


V. A BÉCSI HÍRLAPOKRÓL
Természetesen azoknak a pártján állok, akik a hírlapbélyeg eltörlését óhajtották. Nem lehet ez ellen szólni in thesi. Hasonló törvényjavaslatot a magyar országgyűlés egyhangúlag fogadott el, csaknem vita nélkül. Honnét van hát, hogy a bécsi hírlapok ily mostoha bánásmódban részesültek az osztrák Reichsrat részéről? Csak nem az a megtakarított 900 ezer forint volt az indok? Hisz ez bagatell a szerencsés Ciszlaitániának. Ennek bizony nagyobbrészt maguk a bécsi hírlapírók az okai.
A megelőző napon a börzén azt kérdeztem az ottani habituéktől, hogy hát hírlapírók szoktak-e idejárni? ,,Szoktak - volt a válasz -, hanem azoknak igen furcsa nevük van itten." (Nem mondhatom el, hogy mi!)
Hanem megmagyarázhatom, ha jó elöl kezdem. Azonban itt el kell előbb mondanom a hírlapkiadásnak egész üzleti titkát.
Egy bécsi hírlap ád évenkint 750 nyomtatott ívet, aminek százánál a nyomtatást és papírt 2 frt 50 krral számítva, az maga kerül 18 frt 75 krba; hozzá a lapbélyeg 3 frt; tehát a kiadónak minden egyes példány benne van 21 frt 75 krban. Árulja pedig ő azt a lapot 18 forintért. És így minden példányon van 3 frt 75 kr vesztesége; húszezer előfizetővel bíró lapnál hetvenezer forint világos veszteség egy évre.
De ez még csak pusztán a papiros-, nyomás- és bélyegrovatnál. Megelőzi az általános kiadást a szellemi kiállítás, a szedés, az adminisztráció, a nagy szállás, a rabattok, ami szerényen számítva tesz 125 ezer forintot. Tehát kell veszteségnek lenni egy lapnál évenkint 200 ezer frtig.
De hát ki téríti ezt meg? Ki fedezi ezt a veszteséget oly fényesen, hogy a kiadóknak még palotákat is lehet vásárolniok?
Erre felel meg az a vélemény, amit a börzén mondtak a bécsi lapkiadókról és a lanzsírozó zsurnalisztákról.
Miért adják a bécsi kiadók lapjaikat a kiállítási áron ,,alul"? (Holott hasonló tartalmú angol és francia szolid lapok két akkora árért adatnak.)
Azért, hogy nagy közönségük legyen; sokan olvassák. A nagyon olvasott lap azután nagy hatalom a börzén: dicsérete halálélesztő balzsam, lepiszkolása halál-méreg. Az ilyen lapnál az előfizetési pénz, a nyomdaszámla, a hirdetménybevétel, a szellemi kiállítás költsége mind számba sem jön; egypár százezer forint ide vagy oda; a fő üzlet a börzén van - az a reklám.
A bécsi lapok olvasóközönsége kap a kiadóktól 18 forintért olyan lapot, amiért igazság és üzleti számítás szerint legalább harminc forintot kellene fizetnie; hanem azt a 12 forintnyi profitot ugyan megfizette aztán a tavalyi Krachban! Még most is fizeti.
Most látja már a közönség, hogy ezeknél a kiállítási áron alul árult lapoknál mily óriási tandíjt fizetett utólagosan! Fizette a tandíjt, mikor a pénzét ,,ezeknek" a biztatására a börzére hordta, s szédelgő vállalatok papírjait vásárolta; s fizette a tandíjt, mikor ,,ezeknek" a vészkiáltására legjobb papírjait is a börzére vetette, s veszett fejsze nyelét sietett megnyerni. A dicséret és a leszólás egyformán meg volt fizetve. Vannak lapok, amik ugyanazt a vállalatot magasztalták, míg az alapítók fizettek s legyalázták, ha megint a kontremine fizetett meg érte. Háromféle skálát tartottak a kegyosztásra. Első volt, ha hallgatnak egy megindított vállalatról; a második, ha olyan gyönge támadást intéznek ellene, amit az diadalmasan megcáfolhat; a harmadik volt a föltétlen magasztalás.
És ezt tudja mindenki: tudja a börze, tudja a Reichsrat, tudja a publikum, s ez magyarázatot ad ahhoz, hogy miért oly csendes a terem, mikor a hírlapok életkérdése van napirenden? S végül, hogy miért szavaztatik le ilyen nevezetes szabadelvű kérdés a törvényhozó test tagjai által?
Pedig ez valóban életkérdés volt az osztrák hírlapirodalomra nézve. A börzei szukkurzusnak már vége. A jövedelmet csak tisztességes áron lehet keresni ezentúl, s úgy hiszem, hogy a bécsi kollégák előtt ez is egészen nyitva áll. Bízvást felemelhetik a lapjaik árát annyira, hogy tiszta haszon maradjon a kiadásból. Az ő lapjaik jól vannak szerkesztve, érdekes tartalmúak, a Stokkjobberi publikuma tán elmarad egy időre, de az olvasóközönség szívesebben fogja megadni a felemelt árt azokért a lapokért, amelyeket becsülni fog, s amelyek jégre többé nem vezetik.









Jókai Mór: Életemből


VI. BERLIN
Nyolc napot töltöttem Berlinben; de ez nem elég idő, hogy valaki csak általános fogalmat is szerezzen magának a német világvárosról. Azt elébb meg kell lakni. Utazásomnak különben is fő célja volt személyes ismeretségek kötése képviselői és irodalmi körökben; múzeumokról, színházakról, építészeti és művészeti nevezetességekről nem sokat jegyezhettem fel.
Ami Berlinben rögtön feltűnik, az a tervszerű alkotása a városnak. Mikor még fejedelmei csak Kurfürstök voltak, országa szegény, harmadrendű állam, már akkor oly tervszerűleg volt rendezve az utcák, terek vázlata, mintha a város alkotói előre számítottak volna rá, hogy a 40 ezer lakosú kisvárosból másfél század múlva kilencszázezer lelket számító metropolisa lesz egy egész nagy nemzetnek.
És minő gazdag metropolis! Az igaz, hogy fényes templom, magas torony nemigen emelkedik ki a háztömegek sorából, s az vigasztalás nekünk, Pest lakóinak, kik e tekintetben szinte igen kevéssel beérjük; hanem azután egész sorozata következik egymás után a monumentális épületeknek. S minden épület, szobormű klasszikus stílben alkotva; remekmű minden; világhírű, de hazai művészek remeke: a paloták homlokán a lángész ragyog, nem az aranyozás; még a legújabb utcasorokon sem találjuk az újkor nagyvárosának tarka quodlibetjét, összevissza bizánci, gót, olasz, reneszánsz stílű épületeket: a magánházakat is ízlés, művészet jellemzi, nem cifra pompa. Van kivétel is, például Prinzheim bankár most épült palotája, mely túltesz Bécs minden pompáján: a legfelső emeletének külső fala históriai képek táblázatával fedve, mindannyi pompéji modorban, arany alapon drágakövekből kirakott mozaikmű!
Vén hársfák sétánysorai a legfényesebb utcákon, vasrácsozat mögött kertek, rózsafákkal, örökzölddel a házak előtt; a falakra felkúszó borostyán, ablakok, erkélyek tele nyíló virággal (itt már tavasz van, nálunk még fagy, s Nápolyban hó esik!) mind együtt a költői kedély zománcát vetik a Spree melletti Athénre; míg fél mérföldnyi hosszúságú széles utcáin végigtekintve, a kolosszális mérveket bámuljuk. A hosszú széles palotasor kísérte utca végén emelkedik egy magas szobor, tetején egy óriási szárnyas arany alakkal: az a diadalszobor.
Gazdagság, hatalom, művészet, ész és kar győzelme minden nyomon.
S honnan vette mindezt Berlin?
Földje nem volt Kanahán. Sovány homokróna az, sok helyt vizenyős ingovány. Aranybányái sem voltak. Meghódított tartományokon sem uralkodott, hogy Isten kegyelméből századokon át azoknak a véres verítékén építhette volna palotasorait; bolondokkal sem volt körülvéve, akiktől mesterséges pénzválságokkal minden évtizedben kétszer beseperhette volna a megtakarított fölösleget; hódító hadjáratokra sem járt; fegyveréhez sem nyúlt 1816-tól 1864-ig. Világkereskedelmi központ sem volt: a kis Spree, mely rajta átfoly, akkora, mint nálunk a Maros, s hajói csak dereglyék. Mi pótolta mindezt a porosz nemzetnél? Egyes-egyedül a takarékosság.
Az a király, aki ezeket a művészi ízlésű palotákat építteté, tizenöt esztendeig elviselt egy szurtos kabátot a testén, s az a nép, mely ezt a nagyságot morzsánkint összehordta: mint nemzeti kedvenc ételt adja fel asztalára a ,,Pumpernikkelt", azt a fekete korpakenyeret, minőt ha nálunk a raboknak adnának, fellázadnának érte! Igenis a pumpernikkelt írós vajjal, mikor egyedül van; azt viszi magával, ha a zöldbe megy mulatni; és amidőn vendéget fogad el, midőn azt már jól tartotta osztrigával, pástétommal, drága halakkal, sültekkel és konfiturákkal, akkor a lukulluszi lakoma végén odateszi asztalára a pumpernikkelt vékony szeletekre szabdalva, s míg a vendégnek a torkán akad a foghegyen csípett első falat, ő egész delíciával költi el a pazar bankett végén azt a kedvenc nemzeti eledelt.
Igenis: ezzel a fekete kenyérrel vert meg bennünket a porosz, s ezzel fog megverni minden nemzetet!
A porosz otthon nagyon takarékos; hanem ha egyszer vendégszeretetét mutatja meg, túltesz vele a magyaron.
Berlinben egy házajtó sincs nyitva soha. Nappal is csak csöngetésre bocsát be mindenütt a kapus, s megnézi jól, hogy odább eressze-e a bejövőt.
Azontúl minden lakásnak van egy farekesze, mely azt a lépcsőtől elzárja. E farekeszeken belül sötét van, s az ajtón van egy szemüveg nagyságú ablak. Elébb ezen át megnézik a bejönni kívánót, s ott adják tudtára, hogy honn van-e, akit keres? Véletlenül betoppanni senkihez sem lehet. A csengettyű alatt a tábla: ,,N. N. a szegénység enyhítése s a koldulás elleni egylet tagja." Kéregetők ide nem jöhetnek. Az első találkozás elővigyázat, bizalmatlanság, gyanú mindenki irányában. Ha ez egyszer meg van törve, akkor azután barátság, szolgálatkészség, jóakarat.









Jókai Mór: Életemből


VII. BISMARCKNÁL
Braun Károly birodalmi képviselő barátom szíves közbenjárása folytán mindjárt megérkezésem utáni napon voltam szerencsés a nagy államférfiútól kihallgatási órát nyerhetni; ami annyiban nevezhető kihallgatásnak, hogy ő beszélt, én pedig hallgató voltam.
Este kilenc órakor fogadott el (megesik, hogy éjfél utánra ad kihallgatási órát a látogatást vágyónak). A hozzájutás igen könnyű és egyszerű. Palotája a legigénytelenebb külsejű az egész Wilhelmstrasséban, s még csak medveprémes kapus sem őrzi ajtaját ezüstbuzogánnyal; úgy kell becsengetni, mint más szegény emberhez. Az előtermet egyetlen moderateur lámpa az asztalon világítja meg. Ettől harmadik Bismarck dolgozó és elfogadó szobája. Ebben is a legegyszerűbb bútorzat; semmi pompa, a szögletben egy vas nyugágy, az alatt fekszik egy hatalmas bernáthegyi szelindek, az ablaknál egy vasszekrény; a szoba közepén egy nagy íróasztal, amellett ül a vasember.
Bismarck herceg egy teljes hat láb magas atlétai alak, széles vállakkal, hatalmas kezekkel, mik a kézszorításnál acélizmokat árulnak el: arcát semmi arcképéhez sem találtam hasonlónak, amikben mind morózusnak, epésnek van feltüntetve. Engem sokban emlékeztetett a Deák Ferenc arcára; ugyanazon sűrű szemtakaró szemöldök, az ajk elé boruló szürke bajusz, életpiros arcszín, egy helyütt megszakítva egy régi sebhely nyomától, mely az államférfiúról mint katonáról beszél; kopasz széles homlok; világos és nagy szemek, amiknek bizalmas tekintését semmi fénykép sem adja vissza. Általában az egész arc tökéletes eszménye - egy régi magyar alispánnak.
A herceg olyan kegyes volt, hogy el sem hagyta mondanom azt a szépen kicifrázott beköszöntőt, amit magamban neki szántam, hanem mindjárt azon kezdte, hogy ejnye, de fiatal ember vagyok, sokkal vénebbnek képzelt, főhadnagy korában olvasta még legelső munkáim ismertetését az ,,Augsburger Allgemeine Zeitung"-ban, ami még akkor okos lap volt. - Mondám neki, hogy mennyi idős vagyok. - ,,No, én tíz évvel előbbre vagyok önnél." - ,,Az Isten éltesse." - Azután leültetett az íróasztala másik oldalára; a vasszekrényből előkeresett egy doboz szivart, megkínált vele: ,,Köszönöm, nem szivarozom soha." Ő sem él vele: nagy tajtékpipából szokott dohányozni.
Eközben nyílt az oldalajtó, s a mellékszobából belépett a hercegnő és leánya. A vasembernek mágnese is van. Mindketten báli toalettben. A hercegnő most is impozáns szépség: ősnemes arc és termet; a hercegkisasszony pedig ragyogó eszményi alak; a királyi táncestélyre voltak indulandók, s egész more patrio a családfőtől búcsúzni jöttek. Bismarck patriarchális csókkal bocsátá el kedveseit; üdvözlő hódolatát küldve őfelségeiknek neje által.
Akkor azután ismét leültünk az íróasztal elé szemközt, a herceg beszélt: én hallgattam.
,,Szükséges, hogy Európa közepén egy olyan konszolidált állam létezzék, aminő az Osztrák-Magyar Monarchia. Ezt beláttam már akkor, mikor 1866-ban a békét megkötni siettem, ami sok barátunknak nem tetszett. A Lajtán innen és a Lajtán túl államilag kormányozni az egyik részen a német, másik részen a magyar faj hivatott. A többi fajok is adnak igen jó katonákat, de közigazgatási tehetség, államférfiúi tudomány, intelligencia, birtok kiválólag a németnél és a magyarnál van. És mindannyit összetartja a közös história. Európa keletén apró nemzetiségi államok felállítása lehetetlen; csupán históriai államok lehetségesek. Azért a mostani dualisztikus államforma Osztrák-Magyarország között fenntartandó. Az önök története is egy Ausztriáéval; még harcaik által is egy; egykor harcoltak egymással, most pedig egymás védelmére vannak utalva."
(Itt megjegyzém, hogy e kölcsönös védelmet és szövetséget őszintén óhajtja is minden előrelátó magyar politikus.)
A herceg így szólt tovább:
,,Ezt a missziót, amit önök teljesíthetnek, a szomszéd államok nem tölthetnék be. Kell-e Németországnak még több papi uralomtól aláaknázott tartomány? Még most is vannak jó barátaink, akik azzal gyanúsítanak bennünket, hogy mi az osztrák örökös tartományokat annektálni akarjuk. Isten őrizzen! Elég bajunk van Elszáz-Lothringennel, elég a dán határperrel, s ha geográfiai tekintetek nem parancsolták volna, egy talpalatnyi földet sem csatoltunk volna Németországhoz, amin francia lakik. Ez a soha ki nem békíthető vad ellenség! Mert a francia vad nép. Húzzuk le belőle a szakácsot, a szabót és a fodrászt, s ott találjuk a rézbőrű indiánt. Bár attól a bajtól tudnánk megszabadulni szépszerével, amit már szereztünk: nemhogy az osztrák búcsújáró népére áhítoznánk. S ugyan mit kezdenénk Béccsel mint határvárossal? Bécsnek, Budapestnek missziója van a keleten a civilizáció és kereskedelem gazdag központjává alakulni. És amely német miniszternek eszébe jutna Ausztriától valamit elfoglalni, az meg volna érve arra, hogy... (itt mutatta kézzel a >>felakasztást<<). Én részemről, ha az osztrák tartományok >>erővel" akarnának hozzánk jönni, képes volnék >>ezért<< háborút kezdeni >>ellenük<<. Az Osztrák-Magyar Monarchiát senki sem fogja hosszú ideig bántani, amennyire emberi ésszel az időjárás előre megjósolható. A német diplomácia törekvéseinek sikerült Oroszország és az Osztrák-Magyar Monarchia közötti egyetértést útba igazítani. Most az megvan. Nekünk keserves lett volna választanunk (zu optieren) azon esetben, ha e két barátunk egymás közt összeveszett volna. Most szövetkezve vagyunk, nem mint a hajdani Sainte Alliance-ban, hogy az uralkodók egyetértésével a népeket elnyomjuk, hanem, hogy a béke biztosításával a szabadelvű kifejlődést, a népek boldogítását tartóssá tegyük. Önöknek a királya >>most<< már egészen népszerű, és kedvelt uralkodó Magyarországon". Valóban az.
- Őhozzá minden népfaj hűsége csatlakozik; legyenek önök felőle bizonyosak, hogy ez egyetértést, melyen jövőjük nyugszik, semmi külbefolyás nem fogja megzavarni, s ha Osztrák-Magyarország békéjét bárki is nyugtalanítaná, az Németországot magával szemközt találandja. De nincs is érdekében senkinek, hogy önöket megtámadja. Miért tenné azt Oroszország? Területe Japántól a Keleti-tengerig oly nagy, Galícia csekély nyeremény lenne hozzá. Ázsiában azért folytatja hódító hadjáratát, hogy elégedetlen elemeinek foglalkozást adjon. A Kaukázus ,,szurok" volt ránézve. Galíciából azt a részt foglalhatná el, amit rutének laknak; hárommillió félbarbár lélek. Mi szüksége azokra? Elég baja van már a Keleti-tenger német fajú háromszázezernyi népének russzifikációjával. S ez sem hasznos ránézve. Az én honfiaim, a németek, igen szorgalmas, erényes, dolgos, becsületes, takarékos népek; de ha egyszer oroszokká lesznek, megkétszerezve veszik át az orosznak csak a hibáit, s elvesztik saját jó tulajdonaikat. Gyakran jártam vadászatokon Oroszországban; ott hallottam azt a példabeszédet, hogy (itt oroszul mondta a herceg, nem tudtam megtartani, aztán meg mondta németül) ,,Ha az orosz lop, annyit lop, amennyi neki magának egy napra elég; de ha egyszer a német lop, az annyit lop, hogy a gyerekeinek is maradjon belőle, még holnapra való is." Oroszországnak nincs szüksége európai hódításokra többé: otthon van mit meghódítania. Erdély elfoglalása Oroszország által, vagy segélyével, bárki által nevetséges mese.
Említésbe hoztam a keleti kérdést.
- Ott sincs semmi elfoglalnivalója Oroszországnak. Ugyan mit csinálna Konstantinápollyal, ha ma odaajándékoznák neki?
Reményemet fejezém ki aziránt, hogy ily esetben Magyarországon is fel fognak hagyni a nemzetiségi izgatásokkal, amiket orosz kéz munkájának hisz és hirdet mindenki.
- Tudnia kell önnek, hogy kétféle orosz politika van: az egyik a szentpétervári, a másik a konstantinápolyi. Amint egy követ Konstantinápolyba megy, az rögtön megbolondul a többiek között; azok szüntelen veszekednek egymás között, versengenek, civakodnak, intrikálnak, s csinálják az európai politikát, mintha rájuk volna bízva, csupa egymás iránti ellenszenvből míg vissza nem híják őket. Ha van önöknek bajok orosz cselszövényekkel, azok csak Konstantinápolyból jöhetnek, nem Szentpétervárról, s így semmi komoly alappal nem bírnak. Az orosz cár és kormánya szintén akarja az egyetértést fenntartani.
Bátorkodtam gyönge aggodalmamat kifejezni netaláni uralkodóváltozás esetére.
- Higgyék el önök, hogy az orosz trónörökös éppen azon politikát fogja folytatni, amit a mostani cár folytat. Ez egy derék, nyugalmat és békét szerető családapa, kinek eszében sincs tamerlani vagy napóleoni hadjáratokat tervezni, Nagy Péter cár testamentomát végrehajtani, aki örül, ha családja körében boldogul élhet. Ez oldalról nincs önöknek mit tartani. Az egyetlen ember, aki jelenleg az európai békét megzavarhatná, a pápa. - Ön nem katolikus, ugyebár?
- Sőt kálvinista vagyok, mégpedig kemény nyakú. De ha katolikus volnék is, azok Magyarországon felvilágosodott emberek, s ott vallásháborúra tábort keresni senkinek sem sikerülend.
Itt azután elmondta a herceg, hogy mi véleménye van a pápáról. Ez köztünk maradhat. ,,Mi egyébiránt nem tudjuk, hogy ki az a pápa?", végezé.
Ismétlém, hogy a magyar nép vallási dolgokban a legtoleránsabb, többféle felekezet él együtt békésen minden faluban, s azoknak semmi kedvük dogmatikus kérdésekért egymás szomszédházát felgyújtani.
Itt azután áttért a herceg magyarországi élményeire, hogy egyszer lovakat vásárolt, s a remondákat vezető huszároktól sokszor hallá ezt a szót: ,,Isten, Isten!", míg egy végre azt mondá: ,,Három Isten!" A vezénylő lovastiszttől kérdezé: mit tesz az? Ez azt felelte (nem sokat tudott magyarul), hogy a magyaroknál háromféle vallás van, katolikus, protestáns és görög; a katonák efölött vitatkoznak. Bismarck sehogy sem akarta a magyarázatot elhinni, míg a kecskeméti főbíró felvilágosítá róla, hogy ezt a szót nem annyira imádságképpen, mint erőkifejezésül szokták használni erre mifelénk.
- Ez bizony még most is úgy van.
Ekkor bejött a herceg titkára egy halmaz hivatalos írással; én búcsút vettem, miközben a herceg nyájas kézszorítással meghívott holnapi estélyére, ahol Németország képviselőivel megismerkedhetem.
Megjegyzem még, hogy beszéd közben folyvást két szál plajbász volt Bismarck kezében, olyan hosszú két iral, hogy nekem sétabotnak elég volna, s mikor azt mondta, hogy Ausztria tartományaira nem áhítozik, azzal demontstrált, hogy ,,ekkora darabot sem akarunk többé senkitől elfoglalni, mint ez a plajbász!" Az igaz, hogy ,,ez a plajbász" a ,,térképen" egész Triesztig leérne.









Jókai Mór: Életemből


VIII. ÍRÓI ÉS MŰVÉSZI KÖRÖK BERLINBEN
Mint előrebocsátám, nem utazói kíváncsiság, nem mulatási ösztön vitt Berlinbe, hanem az a vágy, hogy az ottani irodalmi körökkel személyesen megismerkedjem.
Ami hazai belviszonyainkról éppencsak annyit tudnak a külföldön, amennyit rosszakaróink írnak felőlünk. A mi kormányaink a rendelkezési alapot sohasem arra használták fel, hogy Magyarország politikai helyzetéről a külföldet folytonosan felvilágosítsák kül-hírlapok útján. Egyébiránt Berlinben nem is léteznek olyan hírlapok, amiknek jó vagy rossz véleményét pénzen meg lehet venni, de igenis meg lehet azokat nyerni egy jó szóval és helyes felvilágosítással, s ezt mulasztottuk el eddig, amihez pedig nem kellett volna egyéb, mint az írói körökkel barátságos érintkezésbe tenni magunkat, s aztán a szíves hajlamot, mely irántunk mindenütt mutatkozik Észak-Németországban, alapos és jól szerkesztett ismertetéseivel a magyarországi ügyeknek folyton fenntartani. Hanem ehhez bizony ember kell, aki tegye, s aki ezt feladatának tartsa.
Idejövetelem napján éppen legforrójában volt a német közönségnek feltálalva az erdélyi szászok sérelmi ügyei, akik ugyan igyekeztek Nagy-Németország hírlapjaiban fellármaharangozni a közvéleményt maguk mellett és a magyar kormány és országgyűlés ellen. Ahová csak mentem, hírlapírói, képviselői körökbe, a harmadik szó a ,,magyar-szász" kérdés volt, s én abba a helyzetbe jöttem, hogy nekem kellett a magyar kormány álláspontját a szász követelésekkel szemben védelmeznem, természetesen nem mulasztva el az ellenzék nézeteit is előadni, mely pártolója az autonómiának, de nem kiváltság alakban egy vidék, egy nemzetiség számára. Jó szekundánsom volt e bajban az éppen még forróbb elzász-lothringeni kérdés, mely nagyon alkalmatlan fólia gyanánt szolgál a mi szászkérdésünknek.
A legnagyobb és legbefolyásosabb hírlapok szerkesztői kollegiális készséggel ajánlották fel hasábjaikat minden a magyar ügyeket kellő világításba helyező cikkek közlésére, s tőlünk függ csupán, hogy a tért és eszközt megragadjuk. Rokonszenvvel találkozhatunk a Vossische Zeitung (156 év óta fennálló lap), Spenersche Z. (Bismarck orgánuma), Gegenwart (Lindau Pál lapja), Montagszeitung (Glasbrenner, a legnevezetesebb német humorista és publicista), a Börzen Zeitung stb. szerkesztőségeinél s ez a rokonszenv ránk nézve többet ér egy hadseregnél.
A szívélyes fogadtatásnak, melyben a berlini írói körök által folyton részesítve voltam, kilenctized részét nem saját irodalmi működésemnek, hanem a nemzetem iránti rokonszenvnek kell beszámítanom. A bécsi szerkesztők és pályatársak hűs (Kühl bis ins Herz hinab) fogadása után, úgy jött nekem a berlini írók baráti rokonszenve, mint valami tündérmese. Nagy nevű, világhírű költők, kiknek műveit a kerek földön minden nyelven olvassák, az első találkozásnál magukhoz emeltek, s a barátság és rokonszenv annyi igaz tanújelével halmoztak el, hogy ez eddig előttem ,,ismeretlen" élvezet képes lett volna elkábítani, ha nem tudtam volna, hogy ebből az oroszlánrészt nemzetemnek kell hazavinnem.
Különösen van Berlinben egy régi jó barátunk, de akit személyesen csak rövid idő óta ismerek: Wallner Ferenc titkos tanácsos, a Wallner Színház tulajdonosa (színháztulajdonos alatt Berlinben ,,nábobokat" szokás érteni, kik saját palotáikban laknak). Ez a mi ,,önzetlen" jó barátunk évek óta azzal járja be Európát, hogy mindenütt hazánkat és nemzeti irodalmunkat ismerteti, könyvekben, hírlapokban, élőszóval; beledisputálja a kiadókba, hogy a magyar műveket kiadják, s a legolvasottabb hírlapokban küzd, fárad, ernyedetlenül miértünk. Pedig hát mi neki Hecuba? Mikor megtudta Nápolyban, hogy Berlinbe jövök, maga nem jöhetett, mert beteg; hanem hazaküldte maga helyett ápoló hitvesét, az egykor hírhedett és ünnepelt német tragikai művésznőt, a magas műveltségű Wallner Ágnest, ki megérkezésemkor már minden indóháznál váratott rám, s saját úri lakát bocsátva rendelkezésemre, egész ottlétem alatt úgy látott el, mint egy fejedelmet - jobban! Mint egy testvért! S attól fogva írótársaim ki nem bocsátottak kezeik közül; egy nap három lakomát ültem velük végig: vizet nem láttam egész Berlinben soha, de annál több valódi magyar bort, s ha följegyzem, hogy ötven látogatást téve, ugyanannyi helyen ittunk áldomást Magyarországért, csak a históriai adatokhoz maradok hű.
Volt szerencsém megismerkedni Auerbach Berchtolddal, Németország egyik legkitűnőbb regényírójával, ki legújabb regényét a Hon számára rögtön átengedé, mint ,,eredeti kiadást", s nagy hírű pályatársaival, Schweichelle, Meding-Samarowval, Schmidt Julián elsőrangú műbíráló vendégszerető asztalánál, Grimm-mel és szellemdús írónő nejével, Achim von Arnim bárónővel, saját lakásán, Koszakkal, a régen beteg tárcaíróval, Glasbrennerrel, az örök derültségű kedélyes képviselőjével a német humornak, Rodenberggel, a Salon szerkesztőjével és a szellemdúsan elegáns modorú novellaíróval, Abellel, a Times hatalmas levelezőjével; a lapszerkesztők közül Kletke (a Vossische Z.), Pietsch, Heigel (Bazar), Lindau Pál (Gegenwart) és akit azért említek utoljára, mert egyszerre négy alakban válik előttem emlékezetessé: Braun Károly (Wiesbaden); először mint a Spenersche Z. szerkesztője, másodszor mint hírhedett útleíró, harmadszor mint szabadelvű képviselő és legkivált mint nekem igen kedves barátom. Az ő szívessége által jutottam idejövetelem céljához: vendégszerető házánál az írói körökkel való megismerkedéshez, a Bismarck általi elfogadtatáshoz, s az országház ülésébe bejutáshoz, ami nem megy olyan könnyen, mint nálunk. Azonkívül a szellem többi bajnokai közül, kikkel rövid, de szívélyes ismeretséget kötöttem, ahogy annyi szeretett alak nevét gyenge emlékezetem el nem veszté: Salingré, Leefeld, Tietz, Dorn Henrik, Diener (az operaház első tenoristája), Raeder, Zahnné, Frenzel, Menge Rudolf, Zicha, Schmidt Cabanis, Nascher, Döring (művész), Meyerheim (festő). Végül a kiadók közül Hoffmann, a Bazar kiadója, Duncker Sándor és a saját műveim kiadására vállalkozó nagy hitelű kiadó, Janke Otto és fiai, s ügyvezetője Lutin urakkal, kiknél szintén egész családi otthonban találtam magamat, mit hálám utol nem ér soha.
A szívélyes mulatozáson kívül, mely tetőpontját a Wallner-ház estélyén találta, ahol új barátaim nagy vendégkoszorúja tisztelte meg a ház asszonyát és vendégét szíves megjelenésével: fő célja volt idejövetelemnek a német irodalmi viszonyokkal megismerkedni s azokból okulni.









Jókai Mór: Életemből


IX. NÉMET IRODALMI VISZONYOK
Ahogy ily rövid idő alatt észlelhettem, aki Németországban pusztán csak költészettel foglalkozik, ott sincs jobb helyzetben, mint nálunk.
Regények, költői művek egy kiadásra ötszáz példányban nyomatnak, úgyhogy ott, mikor egy munka négy kiadást ért, akkor volt olyan keletje, mintha nálunk az első kiadásban fogyott el. Ez nagyon leszállítja a tiszteletdíjat. Ezek a kiadványok drágák is. (50%-kal drágábbak, mint a mieink.) Maga az olvasóközönség nem tart otthon könyvtárt; a kölcsönkönyvtárak képezik a biztos vevőközönséget. Ezek azonban csak akkor veszik meg a drága könyvet, ha viszont rendes bérlőközönségük sürgeti azt: ha nagyon sürgeti, egy-egy könyvtár megveszi azt ötven példányban is. De éppen ez a nehéz! Odáig jutni, hogy az olvasóközönség sürgesse valamely munkának a megvételét a könyvtáraknál. A reklám itt nem sokat segít. Azonban nagy hírű bírálók szava, mint Schmidt Juliáné, Lindau Pálé, sokat nyom a latban. De leghathatósabb eszköze a sikernek a nagy szépirodalmi lapok általi megismertetés. Ezek tíz-húszezer példányban terjednek szét; ezeknek aztán van közönségük. A Bazárnak jelenleg 250 ezer előfizetője van. Ha egy írót az ily nagy közönségű lapok felkarolnak, annak aztán a hitele meg van alapítva, s ezek jól is tudnak díjazni. Ezek nélkül a belletristának a létezése ínséges.
Ellenkezőleg van aztán a szaktudományi munkák iránti részvét. Ezekből nem jöhet annyi a vásárra, amennyit a német közönség el ne fogyasszon. Mesés nagyságú fóliánsok, még mesésebb drágaságú röpiratkák lázas mohósággal nyeletnek el. Hanem őrizkedjék valaki a tudományos irodalomban a németek előtt dilettánskodni. Ebben a tekintetben az nagyon finnyás közönség. A szépirodalmi téren nagyon kevéssel beéri, ha csak az kedélyével találkozik. (Példa vagyok rá magam.) De ugyan óvakodom, nehogy ,,A jövő század regényét" bemutassam neki, mert ahol már tudomány fordul elő, ott a német nem érti a tréfát, s gorombán megkritizál.
Van azután még egy út, melyen át a német író neve népszerűvé tétetik, csakhogy ebben az íróra nézve nincsen köszönet. Ez az utánnyomatók üzlete. Amint egy híres német írónak a műve megjelenik szép díszes és drága kiadásban, az utánnyomatók ezt egyszerre viszik ki Amerikába, ott olcsó papírra, tömött írással kinyomatják, visszahozzák, negyedrész áron adják az autorizált kiadáshoz képest, s míg az első kiadó, ki jó tiszteletdíjat adott a szerzőnek, csak évek alatt bírja eladni az eredeti első kiadást, azalatt az utánnyomott kiadásokban ugyanaz a mű húszezer példányban forog közkézen, de abból a szerzőnek egy garas haszna sincsen. Az észak-amerikai követ, Bancroft George közbenjárása folytán több ilyen utánnyomató amerikai firma ,,méltányosságból" a német regényíróknak némi kárpótlást adott ezért (Lewald Fannynak 4000, Auerbach Berchtoldnak 6000 dollárt), amiből elképzelhetni, hogy igazság szerint mennyi veszteséget okozhatott nekik.
A külföldi irodalmi termékek (értve az angol és francia irodalmon kívül valamennyit) viszont Németországban nincsenek tulajdoni jog által védve. Ezért a kiadók nagyon tartózkodók a külirodalom termékei iránti vállalkozásban. Magamat is ért már az a szerencse, hogy egy művemet egymás után két kiadó adta ki németül: az egyik hétszáz példányban, a másik egy húszezer előfizetős lapban. A hétszáz példányért (Janke Otto kiadásában) kaptam tiszteletdíjt, a húszezer példányosnak pedig meg kellett köszönnöm, hogy figyelmére méltatott.
Ez történik a fordított munkákkal. Ha híre támad egy külföldi írónak, akkor mindenki szabadon lenyomathatja a művét, ha pedig nem méltó az utánnyomásra, akkor az első kiadó is felhagy vele.
Nemzetközi egyezményünk nincs az irodalmi tulajdonra nézve, annálfogva kénytelenek voltunk a következő egyezségre lépni a kiadókkal és szerkesztőkkel: amely napon az eredeti magyar kiadás megjelenik könyv alakban, vagy közlése megkezdetik hírlapban Magyarországon, ugyanazon a napon jelenik meg vagy kezdetik el a közlés a németországi kiadó és szerkesztő részéről is, mint ,,a szerző által autorizált eredeti kiadás". Ilyen módon védve van mind a két kiadás az ingyen elfoglaltatástól. Ezt a módot alkalmazták a francia írók műveinél is, mindaddig, míg a két ország között nemzetközi szerződések nem voltak az írói tulajdon védelmére, s Balzac, Hugo Viktor, Dumas regényei mint autorizált eredeti kiadások jelentek meg németben egyidejűleg a francia eredetivel. A svéd regényírók művei éppen elébb jelennek meg a német szövegben, mint az eredetiben. Nálunk ezért a gondatlanságért az író büntetést is kapna. Ezt a körülményt nagyon ajánlom írótársaim figyelmébe. A magyar literatúra most már Németországon nem tartozik az egzotikumok közé, amiből a kuriozitás kedvéért egy-egy költőt megismertetnek (hadd álljon ott a perzsák és indusok sorában), hanem valóságos figyelemmel kísért modern olvasmány az. Mindazok a regényírók, kiknek művei magyar életet rajzolnak, biztos kiadókra és közönségre számíthatnak Németországon; még bizonyosabb keletet jósolhatni tudományos literatúránknak, históriai, régészeti, statisztikai, filozófiai műveink rohamos kelettel bírnának, ha szerzőik egyidejű német kiadásokról gondoskodnának; elbeszélő versek, Arany János és követőinek művei pedig csak jó fordítókat igényelnek, hogy valódi diadalutat tegyenek a nagynémet közönség között. S ami tért irodalmunkkal foglalunk el a külföldön, azt hadvezér el nem veszi, diplomata el nem disputálja tőlünk.
Jóakarat, előszeretet pedig annyi van literatúránk irányában a német pályatársaknál Észak-Németországban, ami érdemeink, tehetségünk arányát felülmúlja.









Jókai Mór: Életemből


X A NÉMET ÍRÓK OTTHON
Minden írónak két otthona van. Az egyik a műhelye.
A szerkesztőségi irodák éppen olyan távol állnak minden ideális fogalomtól Berlinben, mint Pesten (értve a magyar lapokéit). A leghírhedettebb világlapok szerkesztőségei Berlinben, mintha csak a Hon és a Pesti Napló utánzatai volnának. S az írók, szerkesztők a maguk műhelyében éppen oly kevés szavúak, mint aminők mi vagyunk, ha a barlangunkban keres fel valaki. Úgy látszik, hogy közös szisztémánk van, hogy a látogató ne töltse sokáig az időt ott, ahol az drága. Astaroth éhezik! A betűszedő vár a kéziratra.
Hanem azután odahaza minden író más ember. Otthon nem is író. Még írószert sem látni nála. Minden író magánlakásában az egyszerű csín, művészi ízlés képezi az első benyomást. Klasszikus szobrok, egzotikus növények, művészi becsű képek, értékes könyvtárak díszítik azt; női gondosság, családi élet nyoma tűnik fel mindenütt, s az író-szerkesztő otthon csupa kedély.
És társalgásukba nem vegyül az idegen pályatárs előtt az otthon egymás közt folyó vitáknak egy hangja sem. Nem schimpfelnek egymásra, nem ócsárolják egymás műveit, s kikről jól tudva van, hogy az irodalmi téren egymásnak éles antagonistái, a társas életben nem éreztetik az ellentétek keserűségeit, sem mikor együtt vannak, sem mikor külön találjuk őket. Még a politikai lapok szerkesztőitől sem lehet kicsalni a titkot, hogy miért ellenkeznek egymással? Kivéve az ultramontánokat, de ilyent nem láttam.
Ellenzék itt most csak a szocialista, az ultramontán és a szeparatista. A kormánypártot nem lehet különválasztani a józan liberális párttól. Minden író szobájában ott áll a császár arcképe, szobra, s legtöbbször Bismarcké is.
Még egy kitűnő barátját hazánknak tanultam házánál megismerni: Cassel tanárt, a szabadelvű nép emberét, ki Magyarországot már a negyvenes években ismerteté a német irodalomban kedvezőleg, s tavaly le szándékozott hozzánk jönni, de a himlő megakadályozta; ha jönni fog, szíves fogadtatásra számíthat nálunk.
Ez alkalommal Magyarország természeti szépségeinek leírásától felbuzdítva, több német író és politikai celebritás ígérkezett együtt beutazni e nyáron Magyarországot s a Balatonvidéket, Erdélyt, Tátrafüredet és Mehádiát meglátogatni. Hozza őket Isten!









Jókai Mór: Életemből


XI. KÉPVISELŐI KÖRÖK
Három ízben nyílt alkalmam a németországi képviselőkkel érintkezhetni. Egyszer Braun barátom vendégszerető házánál, aztán a külügyminiszter estélyén, végre az országházban. Michaelis, Kapp Frigyes, Lasker, Benningsen, Horn Sándor, Kardoff, gróf Pethusy Huc, Krüger Stefan, Müller, Weichel és többek, kiknek részint Braun, részint az alelnök Friedenthal szíveskedett bemutatni, nyilván kimutatott előszeretettel tudakozódtak hazai ügyeinkről, s hasonló nyíltsággal világosítottak fel a németországi politikai helyzet iránt.
Megjegyzendő, hogy Friendenthal, a ház alelnöke, maga is egy Magyarországon etablírozott szeszfinomító gyár tulajdonosa, s Stefan főpostaigazgató magyar hölgyet bír nőül, Tomala úrnőt. Müllernél Stuttgartban tartózkodott Vidacs menekült korában.
Bismarck estélyén ugyanazon termek vannak nyitva, miket már a kihallgatáson láttam; egyszerű bútorzat, egy nagy asztalon a díszalbumok, miket a herceg ajándékba kapott; a társaság kilenctized része férfi: ultramontánok, papok, internacionalisták, elszásziak nincsenek jelen, annál több katona, egész sor érdemrendekkel mellén; a polgári osztály legtöbb tagjának is mindenféle rendszalag a gomblyukában. Sajátszerű érzés ,,rám magyar emberre" nézve egy ilyen társaságban lenni, ahol mindenki fel van érdemrendezve, s azt tudni, hogy ez érdemrendek mind valóban meg vannak érdemelve, harcmezőn vagy polgári pályán a hazának tett szolgálatok által. Otthon ez nem tesz rám ilyen hatást.
Az egymással beszélgető csoportok közt kedélyesen jár a háziúr maga, fél fejjel kimagasodva a tömeg közül; s már nem tehetek róla, de még egyszer előjön a nagy fekete kutya levelemben, mert az is ott jár-kel a csoportok között, mindenkinek ismerőse, s egészen a helyzet magaslatán látszik állani, mert folyton a társalgóteremben marad, minden büfélátogatási utógondolat nélkül. Lám, e miniszternek még a kutyája sem spekulál provízióra!
Amiről a német képviselők velem beszélgettek, az bizony nem vonatkozott a magyarországi pártkérdésekre: a mi válságunk oly csekélység, amivel odakünn nem sokat törődnek. Az iránt mindenki meg van nyugodva, hogy Magyarország elég erős magán segíteni, hogy lételeért többé küzdeni nem szükséges, hogy belbajait egészséges természete majd kiheveri. Pénzügyi hitelünk sincs ott úgy megingatva, mint hisszük. Hanem ami iránt kivétel nélkül minden német képviselő egyforma érdekkel tudakozódik, ez Magyarország állásfoglalása az ultramontanizmus törekvéseivel szemben.
Hja, ez Németországnak a jelenlegi legnagyobb veszedelme. Három erős frakció szövetkezett, hogy a német egységet darabokra törje: a nemzetiségi, a papi és a szocialista pártok. Azok között a vezérpárt az ultramontán; a többi csak eszköz ennek a kezében. S ezekkel szemben a liberális hazafias párt, mely most a kormány körül csoportosul, csak háromötöd részre nőtt fel.
Annyit rövid idő alatt is tapasztaltam Németországon, hogy hazánkat még rossz finánciái sem áztatják el a német irányadó közvélemény előtt, sem a konvencionátus rágalmazások; hanem ha egy hibás valláspolitikai áramlatba találunk belejutni: azzal eljátszhatjuk minden hitelünket Németországon, meg a pénzügyi hitelünket is. Szent Péter kulcsai kinyithatják a mennyországot; de a berlini Wertheimpénztárakat ugyan nem.
A március 2-i országos ülés még kompaktabb képét mutatta fel a pártok közötti küzdelemnek. A karzatok már kora reggel tömve voltak, s csak képviselői jegy mellett tudtam egy zugba bejutni. A hallgatóság végigvárja az ülést, s épp olyan csendesen ülnek helyeiken a képviseők. Nincs nyüzsgés, kászolódás az ülés alatt, mint nálunk. Nem beszélget szomszéd szomszédjával; nem kell az elnöknek a tagokat instálni, fenyegetni, hogy hallgassák ki a szónokot; pedig az (egy elszászi pap) kegyetlen tromfokat szór ellenfelei szeme közé: azok hallgatják nyugodtan, mintha kőből volnának, egy-egy korális ,,bravo" kiáltás azokról a jobboldali padokról, ahol egy csoport képviselő pap ül, kíséri itt-ott a szónoklatot. S aztán jön a másik, ismétli ugyanazon kíméletlen támadásokat: hagyják beszélni, néha egy rövid ,,haha!" jelzi a szabadelvű zöm ,,derültségét". Végre aztán előáll maga Bismarck, s visszafizeti a kapottakat, oly goromba öreg pénzzel, amilyet nálunk sohasem osztogatott még miniszter.
S jól áll a kedvesnek!
Kicsinyben - komédia volna ez a küzdelem; de ilyen nagyban fölséges dráma!









Jókai Mór: Életemből


XII. A BERLINI MAGYAROK
Még egy kedves emléket kell följegyeznem utamból. A berlini magyarokat.
Legelöl kell megemlítenem a jó öreg fiút, Kertbenyt. A sajátságos eredeti alakot, kit Petőfi kigúnyolt, Pákh Albert kiparódiázott, s aztán mind a kettő megszeretett; ki Magyarországon a német elemet, s aztán Németországon a magyar elemet verte a közönség fejébe, visszakapva a saját fejéhez mind a kettőt; ki Mauer utcai diogenészi odújában az ismerethalmaz, memoirirodalom és enciklopédiai ismeretek kincseit őrzi, naponkint tizenhat órát dolgozik, s írói egzisztenciát nem tud magának kivívni; aki Petőfit az enthuziazmus erőhatalmával vitte be az európai olvasóközönség minden könyvtárába, ki a magyar irodalom érdekében küzd, fárad, levelez a fél Európával, s kit mi azért kinevetünk; egy-egy szót hibás fordításaiból kikapunk, azon a végtelenig elnyargalunk; akit itthon szidnak, kitagadnak, s ott künn a magyar nemzet kultusza mártírjának ismernek; ki az egész világnak adós, s kinek viszont adósa az egész világ; barátja és kedveltje Európa leghírhedettebb celebritásainak, és amellett egy elhagyatott, elfeledett lény; ki majd bámulja a németet, a poroszt és Berlint, s kit Berlin megvendégel, mikor szidatik, és éhenhalatja, mikor bámultatik általa; akit szeretnek azok, akiknek tartozik, s akire haragusznak azok, akik tartoznak neki: a meghasonlott energia mintaképe! - Ő az, akit egész Berlinben (többet mondok: egész Európában) minden ember ismer, aki a magyart szereti. Már akár magyar bort, akár magyar irodalmat, akár magyar emigránsokat. Berlinben nyolcvan olyan családdal ismertetett meg egy hét alatt, ahol a magyar irodalomnak kiváló helye van a házi könyvtárban, s még egy hosszú lajstromot dugott a zsebembe, akiket mind meg kell majd egyszer keresni vagy levélben, vagy személyesen. Wallner Ferenc után neki köszönhetni legjobban a német kiadók érdeklődését a magyar irodalom iránt.
Különös az, hogy minket, magyarokat, kik idehaza oly nehezen férünk meg egymással, kik egy országházban hét pártra szakadunk, egy irodalomban tizenhét újságszerte veszekedünk, ha hárman együtt vagyunk, négyféle véleményt képviselünk: a külföld levegője egyszerre milyen hirtelen egyesít.
A legelsők, akik felkerestek Berlinben, irodalmi ellenfeleim voltak, a ,,Lloyd" és a ,,Neue Freie Presse" magyarhoni levelezői; baráti szolgálataikat szívesen felajánlva ittlétem alatt, s Láng pályatársam, ki a berlini egyetemet frekventálja, s a berlini magyar egyletnek elnöke.
A berlini magyar egylet egy este barátságos lakomát rendezett számomra, melyen mintegy száz magyar került össze a messze eső idegen városból: ifjak és vének, gazdag vállalkozók és szegény iparosok, tanulók és kézművesek, művészek és deli hölgyek. És volt a nemzetiszín zászlókkal díszített teremben magyar kedv, Rákóczi-induló, csárdás, magyar áldomások és igazi magyar borok, az itteni magyarok nagylelkű mecénása Hoffman (hadseregi szállítmányos) bőkezűségéből, kinek deli szép leánya szép hangzású magyar felköszöntéssel fogadott. Ez az est volt legérzékenyebb öröme Belinben létemnek. A nagyok kedvezései tán hideg elbizakodottságot növelhettek volna lelkemben; de ez a kis hazám kicsiny embereinek ragaszkodása hozzám, magukhoz hasonlóhoz, visszatérített a földre.
Berlini napjaimat életem fényszakának jegyezhetem föl.
Mennyi szívesség! Mennyi fény! Mily nemzeti nagyság! Mily fény a dicsőséghez!...
...Én, én alig várom, hogy ismét mehessek haza, az én kicsiny, szegény, pártszaggatta, rokontalan, szeretett hazámba: ahol minden ellenségem s minden jó barátom tart már a kezében egy ostort, amivel rám üssön.
Tartom.









Jókai Mór: Életemből


XIII. VILLÁMVONAT SZEKÉREN
Hiszen keresztben-hosszában átnyargalni Abaúj-Torna megyén nyolc nap alatt még nem boszorkányság; hanem mindent megtalálni, amire a népisme, régészet, népmonda, bánya- és gyáripar, történelem, tájleírás és természeti tünemények adatait gyűjtőnek szüksége van, ebben van az érdem. S ennek az érdemnek a legkisebb része az enyém: a legnagyobb pedig azoké a lelkes hazafiaké, akik minden ponton már a készre vártak, s elém hozták mindazt, ami legérdekesebb; s ebben a tekintetben főpapok, főurak, lelkészek és főszolgabírák, erdőszök, bányászok, gyártelepigazgatók, orvosok, jegyzők mindenütt azzal a buzgalommal igyekeztek ismereteikkel gazdagítani, amit csak utazásom címe igazol: a trónörökös etnográfiai műve számára gyűjtöm a tárgyakat.
De különösen nagy köszönettel tartozom az én kedves barátomnak, a megye tanfelügyelője, Verédy Károlynak, ki utamon kalauzolni s azt előkészíteni szíves volt; az egész haditerv az ő műve volt.
Minthogy a gyűjtött adatok az említett nagy munka számára lettek megszerezve, valami részletezett leírásfélével azokat koptatni nem akarom, csak ez eredményt sorolom el, egyúttal utasításul más vidékek leíróinak, hogy körülbelül minő tárgyakat karoljanak föl.
Augusztus 20-án délben találkoztam a kassai pályaudvarnál ottani kedves barátaimmal, akik fogadásomra kijöttek.
Én azonban az üdvözletcsere után azonnal kocsira ültem Verédy barátommal, s megkezdtük az utat Arany-Idka felé. Csak a város végén jutott egyikünknek eszébe megkérdeni a másiktól:
,,Ebédeltél te már?" - ,,Nem én! Hát te?" - ,,Én sem." Sebaj! Itt van a város végén a ,,Veres rák" korcsma (híres a párbajvívási terméről), ott kaptunk szalámit, borról gondoskodott a derék kassai postamester, s azzal a körmünk közül falatozva, vágtattunk tovább. Még aznap este eljutottunk Harzer János rékai állami kir. erdőgondnok vendégszerető lakához, s megnéztük Michaelis Gusztáv főnök vezetése mellett az ezüstelválasztót. Itt nem kohóban olvasztják az ezüstöt, hanem klórezüstöt készítenek a zsurmából, s aztán higanyfürdővel választják ki a nemes ércet. - Ebben a völgyben nem terem sem paszuly, sem uborka az örökös klórgőztől. Másnap korán reggel felmentünk az aranyidkai bányába, ahol az ezüstércnek az a saját vegyüléke jön elő, amit Jamesonitnak neveznek; behatoltunk egész a Ferenc József-tárnáig, mely nemrégóta van mívelés alatt, a leggazdagabb telér, ahol magam is megpróbáltam az ércet vágni, ami nehezebb a puszta kővágásnál, mert nem hasad, csak darabonkint enged. Fölöttébb érdekes bánya. És ami több, jól jövedelmező; tiszta hasznot hajt az államnak. Itt Peck József bányafőnök és Sziklay bányatiszt voltak a vezetőim.
Innen búcsút véve Jászóra hajtottunk, útba ejtve a rudnoki fürdőt, ahol már bőséges lakomával vártak reánk a praemonstratensisek. Heffler Konrád vezetése alatt; ez volt már a második, a harmadik következett Jászón. Rudnokon szép festői népviseletet találtam, s a templomban egy oltárképet, melyről azt mondják, hogy Murillo festménye. Fáy István gróf hagyatékából került oda, Richter jászói prépost által megvásárolva.
A jászói kolostor, annak káptalani levélgyűjteménye, a szerzet múltja és jelen üdvös működése leírását a népismei munkára tartom fenn. Itt csak Kaczvinszky Viktor a prépost ő magának, dr. Kussynszky Viktor alperjelnek és a szerzet tagjainak kitűnő szíves fogadásáért mondok köszönetet.
Jászóról azután siettünk fel délután a híres Mecenzéfre, vagy ahogy az ott lakók nevezik magukat ,,Mántára". Itt már akárhogy kerültem, mégis nagy pompával fogadtak; elém jött Tischler Vince képviselő barátom a mántai bandériummal. Nehezen esik a szívemnek, hogy le nem írhatom a viseleteiket, de lakat van a tollamon. Könyvünknek a mecenzéfi népviselet, szokások, életmód fogják egyik legérdekesebb részletét képezni. Annyit mondhatok, hogy alig találtam még eddig olyan helyre, ahol a költői és festői rendkívüliség, a praktikus, életrevaló eredetiséggel úgy összecsoportosult volna, mint itt e városban.
Itt Bercsinszky Alajos katolikus plébánosnak voltam a vendége, aki igen derék lelkes magyar hazafi. De hisz egész Mecenzéf az. Nemhiába nevezik őket a Schulverein orgánumai ,,hűtelen elpártolt németeknek".
Itt megtekintettük az állami vasipariskolát, Trefortnak egyik legéletrevalóbb alkotását, ami életföltétele vasgyáriparunk jövendőjének. Ez iskola gyakorlati hámorral is össze lesz kötve.
Mecenzéf, mondhatnám, a maga nemében egyetlen gyártelepe Magyarországnak. A puszta völgy a patak mentében csupa magánhámorokkal van tele, amik télen-nyáron készítik azokat az ásókat, kapákat, amik nemcsak Magyarországon forognak a munkás kezekben, hanem Romániában, Szerbiában, Bulgáriában is diadalmas versenyt futnak az angol gyártmányokkal.
Este táncvigalom volt a nagyvendéglő díszes termében, s ott volt alkalmam megismerkedhetni a mántai népviselettel, a maga pompájában. Itt még nincs francia divat, hanem - magyar. Valamikor ónémet divat is volt; de azt már elhagyták. Ritka nagy kedveskedésül eljárták előttem a már feledésbe hanyatló ősi mántai táncot is (amit képben is meg fogok örökíteni). - És a táncterem végében pompaképpen volt felállítva egy gúla a mántai vasipar ragyogó produktumaiból: ásók, kapák, vasláncok díszítménye.
Megismerkedtem a mántai német nyelvvel is, ami aligha lesz található Adelungban, és a mántai étkekkel, amik megint semmi szakácskönyvben nem fordulnak elő: a ,,drehapige Kletschacheng", az ,,osche malosche" meg a ,,mate Derlessen", nagyon jóízűek.
Másnap korán áthajtattunk egy másik gyáriparvárosba, Stószba. Itt pedig késeket készítenek. Csaknem minden háznál késkovács lakik; azonban nagyobb gyárak is vannak: mint a Wlaszlovicsé, Kompordayé. Ezek közül az elsővel ismerkedtünk meg. Ez a gyár már gőzerőre van berendezve, ötven munkással. Maga Wlaszlovics Sheffieldben végezte tanulmányait. Gyára a legfinomabb angol zsebkéstől kezdve (mik közül némelyik egy fogpiszkálóba elrejthető) a legóriásibb sonkavágó késekig minden mintázatot előállít. Itt készülnek a baranyai, fehérvári bicsakokkal egy társaságban a kertészeti legfinomabb ojtókések. A számomra emlékül készített íróasztali készlet valóságos remekmű.
Stószon priznic-kúrás fürdő is van, amit nagyon látogatnak. De ebből nem kértem: nekem a hideg víz nem komám. Visszatéret még egyszer megálltunk Mecenzéfen Göbel Máté vasiparraktárát megtekinteni, s onnan ismét vissza Jászóra, hogy a tegnap nem talált főprépostnak átadhassuk tiszteletünket, amivel őt minden igaz magyar méltán környezi.
Délután tovább Szepsibe, a választókerület székhelyére, mely híres város volt valaha. Szekeres-Szepsinek hívták. Fő emporiuma volt a felső-magyarországi borkereskedésnek; még most is minden háznak van egy kiugró pincegádora az utcára; de már bora nincsen.
Szepsiig Géczy Gyula szolgabíró kísért, a megye nevében tisztelve meg jóakaratú kalauzolásával. Szepsin egy érdekes templomportálét találtam, amit le is rajzoltam. Egy úriháznál pedig a falba beillesztve találtam meg a közmondás hősét ,,Herkó patert" kőbe faragott domborműven. Ezt a régiséget Verédy fedezte fel. Erről a mesés alakról is majd beszéljünk többet; miután a viselt dolgairól nyomtatott ritka régi könyvet a tornai református lelkész úr szíves volt rendelkezésemre bocsátani.
A szepsi városházban található régiségekről jegyzetet véve továbbhaladtunk Torna felé.
Torna vármegye hajdanában arról volt nevezetes, hogy a legkisebb megyéje az országnak, melynek területén csak egy emeletes ház, egy patika és egy toronyóra található. Most már be van kebelezve Abaújba. Torna városában a törvényhatósági életnek vége. Itt Dreher bécsi földbirtokos úr jószágigazgatójánál, Köhler Albert úrnál voltunk szállva, ki igen kitűnő nemzetgazda és derék jó magyar hazafi. Maga az új földesúr is sokat tesz e vidék anyagi jólétének emelésére.
Érdekes itt a várrom és a dombtetőn álló kerített huszita templom kőfedelű csúcsíves tornyával. A templom belsejében művészi ecsetre valló freskókat fedeztem fel, amiket még sehol sem hallottam emlegetni; a XVII. század elejéről valók lehetnek. Hat csoportozat, melyek a szanhedrint képviselik, ami Jézus fölött ítéletet mondott. A színek igen szépek és elevenen megmaradtak, s néhány írástudónak az arca oly jellemzetes, hogy azt lehetetlen volt közönséges festőnek kigondolni. Néhányat le is rajzoltam belőlük, hajnali harangszónál beülve a templomba, míg a többiek pihentek az Úrban. Rám is zárta a sekrestyés az ajtót, s csak a reggeli misénél szabadultam ki.
Reggeli után felkerestük a csodaszép szádelői völgyet kedves barátunk Soltész Gábor vezetése mellett, aki e vidéknek élő krónikája. A nagyszerű természeti csodát leírni gyönge a toll és képzelet; majd megpróbálkozom vele, ha tisztább lesz a fejem; itt most Seltersvíz-ivó kedvemben csak a korábbi monográf írókkal akarok zsémbelni, akik a szádelői völgyet már leírták, s aztán telerakták fikciókkal, amikről itt senki sem tud semmit, s amik nem is valószínűk. Ellenben nem jegyeztek föl semmit azokból a természettudományi rendkívüliségekből s a valóságos népmesékből meg a népnek egymást gúnyoló adomáiból, amiket itt mindenki ismer. Így a ,,hegymegnyílást" nagy esők után, a patak néhai eltűnését s a ,,Tanya" kútban felbuggyanását, a lófői időszaki forrást sárkánylegendájával, Béla király pihenőjét, az ördög nászútját, Debrecen városának a tatárfutás alatt itt elrejtett kincsei szájhagyományát és bizonyítékait, a kelta korbeli arany ékszerleletet, a prehistorikus urnák leleteit, aminők cserépdarabjaival az úton mindenütt találkozunk, a Galambkőről, ahol a futó IV. Béla első ebédjét tartotta galambtojásokból, a Béla palotájáról, ami a képviselőválasztásoknál olyan nagy szerepet játszik, s a szent kútról, hová egész búcsújárások zarándokolnak - szóló mondákat. Pedig az ilyeneket összeszedni a feladata az etnográfiai gyűjtőnek. Az eredeti népfantáziának minden alkotása becses, de a gyűjtő a saját fantáziájából ne adjon hozzá semmit.
A szádelői expedíció után elválva tornai szíves barátainktól, kik közül csak Gedeon Aladár szolgabírót, Fábián Ferenc r. k. plébánost s Ragályi Géza reform. papot említem, egy hajtással átvágtunk Hidasnémetin át Göncre.
Hajdan Abaúj székesvárosa volt. A nagy megyeháza most eladó. Huszita korbeli házak. Az emeletes csizmadiaszín tekintélyes egy épület. Sok szerepe volt várának a történetben.
Ide Vécsey Endre szolgabíró úr vezetett s Drinnyey János r. k. esperes úr fogadott bennünket szívesen vendégül; meglátogattuk a városházát, ahol Faller főjegyző úr előhordta az archívumból azokat a régi okmányokat, amiket idegen jövevény még soha nem látott.
Gönc érdekes város - a múltban.
Innen Bodnár Ernő füzéri szolgabíróval Telkibányára siettünk. Ez még a század elején jövedelmező aranybányája volt a m. kincstárnak. Hogy veszett el a telér? Annak históriája van; amit talán csak a pénzügyminiszternek kellene elmesélnem. - Most azonban híres kőedénygyára teszi nevezetessé, melynek tulajdonosában, Fiedler úrban hajdani pozsonyi iskolatársamra ismertem. A gyártelep igen virágzó üzletet képez, s majd ismertetve lesz az országos kiállításon.
Maga Telkibánya sajátszerű egy hely. Gömbölyű völgykatlan közepén áll egy zömök nagy sziklakúp, annak a hegyében van a hajdani huszita templom: most a reformátusoké. A helység és a gyártelep aztán egész karikában fogják körül a hegyet, úgyhogy az egész egy kerek utcából áll.
A huszita templomnak még a padlására is felmentem - egy Jákob-lajtorján -, az is huszita munka: több mint négyszáz éves gerendázat, tölgyfából, és még egészen ép.
Az itt hallható népmondákat a 300 eltemetett bányászról, a nagybósvai nemesurakról, az Izra taváról följegyezve továbbhaladtunk a gyönyörű erdők között elvezető megyei úton Hollóházáig. Útközben megállottunk a ,,Mátyás király kútjánál", melyhez igen szép balladaszerű monda van kötve Mátyásról és a szép molnárleányról meg a rücskös molnárlegényről.
Hollóháza nem régi telep; de most már egy kis falut képez, melynek saját iskolája is van (magyarul tanítanak benne). Itt is kőedénygyár van, melynek egész keletkezési történetét készen leírva kaptam meg az egész gyár lelkét képező bérlő, Istvány Ferenc úrtól, kinek vendégszerető háza fogadott bennünket. Ez a gyár is nevezetes tényező a keramikai iparban, s bővebben lesz ismertetve a maga helyén. Még aznap átrándultunk a szép füzéri várhoz, melynek panorámáját ott hirtelenében lerajzoltam az albumomba.
Innen megint egy hajtással felkerültünk a Dargó-hegy erdejei között egész Ránkig, melynek a magyar kormány által kezelt fürdőjét a koronkint felszökellő artézi kútja teszi világhírűvé. Nem gejzír ez, mert az egészen hideg víz. Titokteljes tüneménye a föld alatti erőknek.
Itt is olyan szerencsés voltam, hogy nem kellett annak az angliusnak a példáját követnem, aki órákig várva a tünemény bekövetkezését, türelmét veszté, s rajta rontott a fürdőigazgatón: ,,Uram! Eresztesse már meg azt az ugrókutat, mert én odább akarok menni, fizetem az árát!" Sehogy sem akarta azt elhinni, hogy azt nem lehet akarattal előidézni, mint például, ha szódaport öntenek a borköves víz közé. - Nekem kedvezett Neptunus; alig szálltam le a szekérről, már kitört a föld alól a hatalmas vízoszlop, tizennégy méterre feltolt üstökével.
Ezzel megint egy napot nyertünk. Még délután időnk volt jó négy lovas tót parasztszekérrel (más jármű ezt ki nem állja) megjárni a dubniki opálbányát, három jó barátom: Verédy, Stehlo orvos és Klupaty kassai jogtanár kíséretében. Ez ugyan már betörés volt Sáros megyébe; de a világhírű opálbányának szomszédságában lenni, s oda el nem menni morális lehetetlenség.
Ez ismét olyan unikum, amit Magyarország leírásánál ki kell emelnünk; mert opál csak itt terem az egész világon, bányaszámra. Ami a kerek földön opál van, az mind Dubnikról való. (Az ausztráliai opál sötétzöld, és olyan vékony rétegű, hogy ékszernek nem alkalmazható.)
A dubniki opálbánya állami tulajdon, s jelenleg a budapesti Egger cég bérletében míveltetik, kik azért az államnak 24 ezer forint évi bért fizetnek.
Mind a két Egger fivért itt találtuk a bányatelepen kedves családjaikkal együtt, kik ott egy gyönyörű kilátású kastélyban az egész nyarat üdülésül töltik, de tél idején is felváltva itt laknak.
Volt alkalmunk az ő vezetésük mellett bejárhatni egyikét a mívelés alatt levő opálbányáknak, amik nagymértékben eltérnek más bányák rendszerétől. Egész hegyek vannak már föltorlasztva a holt törmelékből, de még egész hegyoldalak vannak hátra, amik a ritka nemes követ rejtegetik. Azután megnéztük az opálköszörülő műhelyt, ahol annak az ékszerbe való alakját megadják, s az élvezetes és tanulságos kirándulás után, búcsút véve a kedves családtól, még azon este holdvilágnál visszatértünk Ránkra.
Innen aztán másnap reggel Kassára, délben pedig vasúton Szikszóra, ahol tisztelt képviselőtársam, Hunyady László gróf fogadott bennünket, kinek ottani ősi kastélyában tartottuk pihenőnket; elébb megtekintve a történelmi nevezetességű szikszói protestáns templomot, merész gót alakú pilléres boltíveivel, s aztán kielégítve archeológ szomjunkat mindenféle krónikák és feliratos képek halmazain. A szikszói népviseletet is igen érdekesnek találtam.
Másnap reggel szeretetre méltó házigazdánk kocsin küldött át bennünket Boldogkőváraljára, hol a legújabban kinevezett zászlós úr, Péchy Manó gróf tartja igazi magyar főúrhoz méltó udvarát.
Itt is lerajzoltam az érdekes várromot, mely a vasúton elhaladók figyelmét is fel szokta költeni. A kastélyban sok érdekes arcképre akadtam. Maga az egész kastély is, templomával, sírboltjával, leírásra méltó tárgy.
Aztán meg még valami. Ezek a mi régibb korból való főuraink, mindmegannyi bizományosai a múltakat jellemző adatoknak: emlékezetük egész kincsbánya annak, aki előtt megnyílik. Én őszintén megvallom, hogy azért szeretek hozzájuk járni, hogy mint a virágról virágra szálló méh, összehordom tőlük a múlt kor rajzait, amit úgy, mint ők, senki sem ismer.
Innen még azon éjjel, nyolcadnapra, visszautaztam Budapestre.
Meg is adtam az árát. Most itt kínlódom egy kegyetlen nagy grippével. - Hanem hát - megéri!




