




Jókai Mór: A fekete vér


I. FEJEZET  A fekete asszony
Először jelent meg Európában.
Hogyan jött? Hogyan támadt? Azt nem tudja megmondani senki. Úgy utazott egyik országból a másikba, vidékről vidékre. Ahol egyszer megtöltötte a temetőket, odább ment, nem tért többé vissza.
Erdélyben hívták ,,csumának", a tótságon ,,kiszelának", a magyarok ,,epemirigynek", az orvosok ,,cholera morbusnak", az egész világon ,,fekete asszonynak".
Próbálták gyógyítani, védekezni ellene. Megtiltották megyeszerte, a dinnye-, uborka-, gyümölcsevést; a pálinkaivást; a szobák padlójára klórmeszet hintettek, kámfort kötöttek zacskóba, s azt viselték nyakba kötve; füstöltek fenyőmaggal és köménnyel, mosdottak borecetben; ittak citromfű-herbatét. Mind nem használt semmit.
Megkísérték elzárni az útját. A vármegyék felültették a nemességet, a városok fegyverbe öltöztették a polgárőrséget, ,,kordont" húztak a határokon; a hidakat elállták. Mind nem használt semmit. A fekete asszonynak nem kellett se komp, se repülőhíd: egy lépéssel átugrott Tiszán, Dunán, Szamoson.
A falukon szalmával kitömött bábot hordoztak körül, azt elnevezték csumának; nagy énekszóval kivitték a temetőbe, s ott cihertűzön megégették; - másutt meg levetkőzött leánykákat fogtak eke elé, s azokkal körülszántatták a falut - az sem használt semmit.
Ahol már egyszer megjelent, ott megtiltották a harangozást, a templomokat bezárták, minden összejövetelt megszüntettek; akit a fekete asszony lehelete ért, azzal a tudós doktorok viszmuthport itattak, forró téglákat rakattak az ágyába, dunnák alá takartatták, két embert mellé állítottak botokkal, hogy ha kezét, lábát kidugja a dunna alól, kommantsanak rá. Az sem használt semmit.
Hogyan jön? Honnan támad? Senki sem tudta kitalálni. Egyetlen hírlap volt az országban, melyben azt lehetett olvasni, hogy az a titokteljes rém valami apró, szemmel láthatlan férgecskéktől származik, melyekkel telítve van a levegő: azért olyan sárga az ég nappal. De hogy ezeket a ,,monas"-okat mi viszi előre, holott sohasem fúj a szél, azt senki sem tudta megmondani.
Olyan volt annak a járása, mint egy pusztító hadjárat. Egyszer aztán az a hír terjedt el a nép között, hogy az urak és a zsidók szövetkeztek a parasztság kiirtására: ezek mérgezik meg a kutakat meg a pálinkát. A bujtogatók több helyen fellázították az alsóbb néposztályokat, s a felbőszült tömegek elkezdték az úri kastélyokat és a kocsmákat ostromolni; urakat és nőket brutális kegyetlenséggel gyilkoltak le vidékszerte. A megyei nemesség nem bírta elég erővel magát a pórlázadás ellen megvédelmezni; a kormány a katonai rendes haderőt lett kénytelen a zendülés elnyomására kirendelni s az igazságszolgáltatást a katonatisztekre bízni. Néhol elég volt egy százados is; de egyes országrészekben tábornokra volt szükség.
Lenke Lőrinc báró tábornok magyar indigena volt, ki a honosságot valóságos érdemeiért nyerte; derék katona volt; magyarul is beszélt; fiatal korában deli legény lehetett, de még negyvenöt éves korában is hódító alak volt.
Férfias kitűnő tulajdonságai nyerték meg a számára a vidék legszebb asszonyának a szívét, akit nőül is vett. Özvegyasszony volt; előbb gróf Bárdy Ferencné, akitől egy fiúgyermeke maradt: Zoltán. Első férje után nagy jövedelmű birtoka maradt, melyet mint gyermekének gyámja kezelt. A tábornok ellenben a tiszti jövedelmén kívül semmivel sem bírt.
Házasságuk második évében történt az, hogy az ordinárius azt a kedves titkot közölte a tábornokkal, miszerint örvendetes családi esemény van közeledőben, ami ajánlhatóvá teszi a bárónénak a falusi magányba kivonulást.
A Bárdynak birtokán szép barokk stílban épült kastély volt, pompás parktul környezve, melynek folytatását rengeteg őserdő képezte, tele mindennemű vadakkal; az erdőt egy hegyi folyam szelte át, kanyargó folyással, melyen nagyobb vízállásnál fákat úsztattak le; alacsonyabb víz mellett pedig a zátonyos medrében aranyat mostak a cigányok.
Ebben az esztendőben a tartós szárazság miatt csaknem ki volt száradva a folyam, amiből az aranymosó cigánynak az a dupla haszna lett, hogy a fönnakadt szálfákból, deszkákból ingyen fölépíthette, be is bútorozhatta a gunyhóját a part szélében.
Anna bárónő áldott állapota a beteljesüléséhez közeledett már. Férje, a tábornok, amint a tiszti szolgálata megengedé, sűrűen ellátogatott hozzá a székvárosból. Előre volt gondoskodva minden segítségről. A tudós asszony hetekkel elébb ott lakott állandóul a kastélyban. Az istállóban éjjel-nappal fölnyergelve állt a mokány paripa, hogy ha orvosért kell bevágtatni a városba, s a postagalamb ott volt a kalitkában, mely az örömhírt gyorsan megvigye a tábornoknak.
János volt a neve a hajdúnak (hajdan huszár volt), akire a galamb őrzése volt bízva, a komorna értesítésére ő írta volna meg a postacédulát.
Az utolsó napok alatt azonban a tábornok utasítást kapott a főkormányszéktől, hogy siessen rögtön a rendelkezése alatt levő csapatokkal a szomszéd megyében kitört pórzendülést elfojtani. Nem is volt ideje erről hírt adni a nejének. De tán szándékosan is mulasztá ezt el. Nagy indulatrohamoktól, különösen ijedségtől ily állapotban levő nőt meg kell óvni. A tábornok bizton hitte, hogy pár nap alatt erélyesen föllépve a lázadók ellen, az egész zendülést el fogja nyomni.
Ez be is következett: a lázongó csőcselék az első szurony láttára szétfutott az erdőben; a lázító főcinkosokat kézre keríték a huszárok. A vármegye kihirdette a statáriumot.
A szétkergetett lázadók azonban annál dühösebbek lettek a tábornokra, s hogy bosszújokat töltsék rajta, nem kellett egyéb, mint átkelni a hegyháton, s a túlsó völgyben fekvő Bárdy kastélyt megrohanni, ahol a tábornok felesége lakik.
Abban a kastélyban ugyan volt annyi fegyverfogható cselédség, hogy ha azok bátran szembeszállnak a lázangó csőcselékkel, annak a támadását visszaverhetik. Azonkívül a faluban lakó jobbágyságra is lehetett számítani, melynek Anna valóságos jóltevő angyala volt.
Hanem a rendkívüli események egyszerre megváltoztatták az egész népkedélyt.
Az epemirigy a faluban is megjelent. Reggel még látták az ép, egészséges férfit, amint kiment a mezőre kaszálni, s este már halva hozták haza. Pedig csak egy korty pálinkát ivott, attól lett rosszul. Mintha a szívét szakították volna ki. Az özvegyek kiálltak a tornáckapuba, s telesikították az utcát, s jajveszéklésükkel átkozták az urakat.
Az ijedelem meg a düh ragadós.
A bőszült félelem elharapózott a kastély cselédsége közé.
Elkezdtek suttogni.
A tábornok, éppen úgy, mint sokan mások, orvosok tanácsára valami profilaktikus patikaszert küldött le a városból. Keserű volt az nagyon, volt benne china, ipekakuanha, aloé, ópium összevegyítve. Ezt biztos szernek mondták a járvány ellen. A bárónő gondoskodott róla, hogy abból minden házicselédje kapjon egy üvegcsével; s a falubeli jobbágyoknak is osztott belőle.
Az első halálesetnél aztán elkezdték suttogni, a másodiknál már kimondták, a harmadiknál már ordították, hogy az uraság mérgezteti meg a parasztokat.
Éppen vacsoránál ültek a kastélyban.
A bárónő, a társalkodónője, a pópa, a nevelőnő, a tudós asszony, a tiszttartó. A János hajdú hordta körül az ételt. A kisfiút, Zoltánt már aludni küldték.
A második étekfogásnál a hajdú valamit súgott a bárónő fülébe, mire az fölkelt az asztaltól, s nyájasan mondta az asztaltársaságnak, hogy csak folytassák a vacsorálást, neki sürgős elintézendője akadt. Azzal fölkelt, és kiment az étteremből.
- Minden úgy van, ahogy mondtam - szólt a hajdú. - A zendülők követei fölbujtogatták a falubeli jobbágyságot. A vadászokat kinn az erdésztanyán már lefegyverezték. A kastélybeli cselédség meg van rémítve, ezek az első puskalövésre elbújnak a pincébe.
- Hát a kocsisok?
- Azokban még volna lélek. De ha mi most hintóval hajtatunk végig a falun, ott bennünket föltartóztatnak. A hidat kaszás őrök tartják megszállva, s úgy hallom, hogy a gerendákat is fölszedték.
- Mit akarnak a lázadók?
- Mindenek fölött rabolni, dorbézolni. De azonkívül a kolomposaiknak az a szándékuk, hogy a bárónét kézre kerítsék. Akkor aztán azzal fogják fenyegetni a tábornok urat, hogy ha az elfogott cinkostársaikat szabadon nem bocsátja, sőt föl is akasztatja, a feleségén állnak kegyetlen bosszút.
- Merre lehet még menekülnünk?
- Csupán csak az erdő felé. A parkon keresztül szabad az út, s onnan a vadaskert palánkja mellett látatlanul lehet végigosonni. A lázadók benn vannak a vadaskertben. Arra nem is gondolnak, hogy mellettük lehet átbújni. Onnan aztán a vízmosáson végighaladva, elérhetni a folyampartot. A víz sekély, átgázolhatunk rajta, s aztán a pásztorok ösvényén föl a hegynek. Reggelre a városba érhetünk.
- Csak kibírjam odáig erővel.
- Óh, a grófnő nagyobb gyalogolásokat is tett már, mikor egyhuzamban fölmentünk a Bucsesre. Siessen fölvenni a köpenyét.
A bárónő hálószobájába sietett a köpenyét magára venni. Mikor a hímzőasztalkája mellett elhaladt, s megpillantá rajta a kész hímzetet (valami nagyon kis embernek való köntös volt az), megszállta a nehéz sejtelem, hirtelen összecsomagolta a fölkapkodott ingecskét, pólyácskát meg a horgolt selyem főkötőcskét, s elrejté a köpenye alá. Azzal visszafutott a tornácba.
- Hát a Zoltán fiam hol van?
- Ő föl van öltözve, s odalenn várja a bárónét a hátulsó ajtónál.
- Van valami fegyverünk?
- Nekem van két pisztolyom, a kis grófnak meg a vadászkarabélya.
- Az egy gyermek.
- De tud az lőni, volt már medvevadászaton is. Siessünk, báróné!
- Értesíteni kellene az asztaltársaságot.
- Az Istenért! Ne nagylelkűsködjék most a báróné! Ha ezek mind velünk együtt futnak, abból olyan lárma lesz, hogy el leszünk árulva. Itt van a pópa, az megvédelmezi őket.
Ezzel a szóval durván, erőszakosan ragadá meg a hű cseléd úrnője karját, s magával hurcolá a hátulsó lépcsőn le a parkra nyíló veranda ajtajáig.
A kis Zoltán gróf ott várt reájuk. A puskája vállára volt vetve, a kezében két hegymászóbotot tartott.
- Itt a botod - suttogá az anyjának. -János elöl megy, én hátul, te középen.
Mikor kiléptek a kastély hátulsó ajtaján, előbb óvatosan szétnéztek a széles oszlopok mögül: nem les-e rájuk valaki? - Senki sem vette észre menekülésüket.
Az ég is kedvezett nekik: egészen be volt borulva; a szélzúgásban elveszett a léptek hangja.
Amíg a parkon áthaladtak, a kavicsozott út elég jó kalauz volt. A vadaskerthez érve pedig vezetőül szolgált nekik a palánk, mely hosszan levonult egész a vízmosásig. Volt gyalogösvény, amit a gyümölcsszedő asszonyok tapostak a palánk mentén.
Csak a tapasztalt huszárnak, aminő János hajdú volt, juthatott eszébe az a vakmerő terv, hogy a közeledő ellenséggel szemben, annak az oldala mellett lehet legjobban elmenekülni.
Az erdős hegyháton lehetett látni a föllobogó jeltüzeket, melyeknek lobogványából sötét emberalakok sziluettjei tűntek elő.
A mély vízmosásnál el kellett hagyni a palánkot s abba alászállni.
Nappal igen regényes ez az út a páfránnyal és szederindával benőtt kövek között; de éjjel, sötétben ez mind akadály. Az ember nem lát a lába alá.
Elkezdett villámlani. A pillanatnyi fény csak elvakít, de nem világít.
A hajdú valamit gondolt ki.
A dörzsgyufa még akkor nem volt kitalálva. De volt acél és kova.
A János egyre csiholt, s a szikrák megvilágosítottak néhány lépésnyi tért. Zoltán pedig segített az anyjának fölhágni s leszállni, ahol görgeteg kő állta el az utat.
Így haladtak lefelé a vízmosás vágásában.
- Mindjárt ott leszünk, grófnő, a partnál - biztatá úrnőjét a hajdú. - Ott látom már a ,,kővé vált barátot", az a magas kolonc a vége felé van. S ott már csupa kavics a vízmosás medre, mintha csinált út volna.
Csakhogy annyi kapaszkodás, ugrálás veszedelmes volt a hölgyre nézve.
- Nem bírok tovább menni! - lihegé egy kőrisfába kapaszkodva. - Megfulladok.
Nyilalló fájdalmak vették elő.
- Ez kellett még! - dörmögé a hajdú. S aztán nem sokat teketóriázott, hanem átnyalábolta az ingadozó nőt, aki abban a percben eszméletlenül esett a karjai közé. - No most úrfi, maga vegye a kezébe a tűzszerszámot, s mutassa az utat; mert ha én most elesem, akkor hárman esünk el.
Így haladtak tovább: elöl a gyermek, a tűzkővel, acéllal csiholva, nyomában a hajdú az elájult bárónővel.
Elérték végre a kővé vált barátot, s azontúl járható volt a hegyszakadék medre. Apró kavics, kőzsurma volt az alja. Szerencsére az ég is kitisztult: a zivatar elvonult másfelé.
A telehold bevilágított hellyel-közzel a szakadékba. - Ennek a vízmosásnak a torkolata közelében van az aranymosó cigánynak a tanyája. - Talán a záporok rohamai hordták alá ezen az úton a kőzetben rejlő telérből a sáraranyat?









Jókai Mór: A fekete vér


II. FEJEZET  Az aranymosó kunyhója
A vízmosás mély vápát szakított a hegyoldalban, s ahol a völgyet elérte, széles területen görgeteg kövekkel teríté be a talajt, melyen az egyedüli növényzetet az a nagy kerek levelű, ernyős virágú bazsamint képezte, mely a tömpölyökben szeret lakni.
A hegyi folyam e helyen nagy kanyarulatot tesz, az ellenkező oldalon mélyen benyúlva a bazaltsziklába, míg az innensőn messze benyúló szürke zátonyt képez.
Ennek a zátonynak a szélét körül szokták állani a gázlómadarak: gólyák, gémek, kócsagok, akik ott úri kedvteléssel űzik a halászatot, nem törődve vele, hogy a zátony túlsó oldalán egy félmeztelen ember meregeti lapáttal az iszapot, s töltögeti teknőbe, lúgozza hosszú vályún keresztül. A cigány meg a vadmadarak megszokták már egymást.
Az aranymosó egy arany évi bért fizet az uraságnak; de azt is visszakapja busásan ajándékokban.
A gunyhója ott van a part szélében; felét az áldott természet, felét a jó szerencse adta. Néhanapján a zátonyon megrekedt faderekakbul került ki a szelemenfája, ahhoz vannak kötözve a nádkévék, a paticsra, az egészet befutotta az iszalag meg a szederinda: tele van virággal, s az emberi indusztriát képviseli a fölfuttatott tök, melynek sárga virágai úgy világítanak, mint a fáklya a zöld sötétség közt. Drága növény! Azok a nagy turbán oldalú kobakok, amik piros pofáikkal a tetőről alámosolyognak, képezik a téli eleségét az egész családnak.
A cigánynak felesége is van.
Akkor bizonyosan porontya is lesz. Fiatalok mind a ketten.
A János hajdú jó emberük volt; sokszor hozott nekik egyet-mást a kastélyból. A bárónő pártfogolta őket.
,,Haricská"-nak hívták a jó embert.
Furcsa név biz az! De hát ,,rizskásának" csak nem híhatták; mert az uraknak való csemege - szegény emberé a haricska. Jó név az a cigánynak! Csak abbul is volna mindig elég!
A kis Zoltán gróf is jól ismerte ezeket az embereket; le szokott ide járni kócsagot lőni, s olyankor összetették a lakomájukat; a cigány halat sütött cserepcsikon, a kis gróf meg szalonnát pirított.
Amint a vízmosásból kijutottak, Zoltán előresietett a gunyhóhoz.
János hajdú lassan tudott haladni az ölében tartott drága teherrel: vigyázni kellett minden lépésre; ki is fáradt, többször kellett pihenőt tartania. - Zoltán segélyül akarta hívni az aranymosót. Két férfi egy hárságyon könnyebben és biztosabban szállíthatná el az eszméletlen bárónőt.
Amint a zátonyhoz érve, a fényes holdvilágnál széttekinte a fiú, megdöbbenté az a látvány, ami útjában állt.
Máskor a zátony szélét lepték el a gázlók, azok holdvilágnál is szeretnek halászni, most pedig szerteszét feküdtek a földön; némelyik a hátán hevert, s a szárnyaival vergődött, hosszú lábait összehúzva.
Mi lelte ezeket?
Hát a fekete asszonynak a lehelete. Ahol a kolera megjelenik, ott szarka, csóka, vízimadár mind elpusztul. Még aminek szárnya van, az sem tud előle menekülni. A kolera még magasabban repül! Annak a rémfeje a felhőkig fölér!
Zoltán sietett a gunyhóhoz.
Az aranymosó ott feküdt az ajtó előtt keresztben egy gyékényen. Ébren volt, a szemei nyitva voltak. És mégsem tápászkodott föl fektéből, mikor a kis grófja előtte termett; pedig az igen szépen köszöntötte.
- Mit csinálsz itt, Haricska?
- Halódom - mondá a cigány. Olyan volt a hangja, mintha pincebolt alul hangzanék föl.
- Csak nem teszed azt?
- Én nem, de teszi a Devla. Megyek már, útban vagyok.
- Mi lelt?
- A ,,csuma". Délben megkapott, éjfélre megölt.
- Mid fáj?
- Most már semmim. Mert már kiadtam a lelkemet. Jaj de rossz volt! Még a születésem óráját is megátkoztam. Megvakultam, megsiketültem. - Most megint látok, hallok. - Nem fáj semmi, csak nagyon félek. - A szúnyog akkora előttem, mint egy griffmadár. S azt énekli a fülembe: ,,Nem látod meg többé a hajnali csillagot, Haricska!" Jól hallom.
- Hát a feleséged hol van?
- Odabenn a kunyhóban.
- Hát mért nincs melletted, hogy ápoljon?
- Mert annak meg eltörött a kereke.
Ezt a virágos mondást nem értette meg az úrfi. Parasztok szokták magukat így kifejezni.
Be akart nyitni a kunyhóajtón, hogy a cigányasszonyt kiszólítsa.
De odabenn egyszerre csak kisgyermek nyivákolását hallá, s attól visszariadt.
- Gyermek van odabenn?
- Az ám.
- Hogyan?
- Hát az a gólya hozta, aki ott vergődik a nád között. Azt is megölte a csuma. Még a madarak is megdöglenek, ha a csuma rájuk fúj; varjúk, gémek, mind lepotyognak az égből. A csivasz duhajok azt kiabálják, hogy az uraság rontja meg őket! Hát a repülő madarakat is az uraság rontja meg? - Jaj! A csuma szuflája az. Érzem én azt az ujjam hegyével. Nem hideg, nem forró; nem csikland, nem is fáj; mégis érzem: érzem a szagát, nem füst, nem bűz, mégis érzem; - a nyelvem érzi az ízét: nem édes, nem keserű, hanem halálos... Fogd be a szádat, kis gróf, be ne leheld.
Eközben megérkezett a János hajdú. Úgy sietett, hogy az arcán csurgott a veríték kétfelül.
- Gyorsan! Gyorsan! Nyissa ki az ajtót, úrfi! - kiabált Zoltánra.
- Nézze! Haldoklik a Haricska! - rebegé Zoltán.
- Bánom is én most, hogy mi történik a Haricskával! A báróné dolga az első. Tudtam, hogy veszedelem lesz!
Azzal átlépett a haldoklón, s berúgva a kunyhó ajtaját, bevitte magával az ölében tartott úrnőt, akinek a feje hátra volt szegve, ajkai, szemei nyitva; hosszú haja a földet seperte.
Odabenn a cigányasszony ,,Jézus Mária" sikoltása hangzott. Azután a hajdú halk dödörgése, vegyülve az asszony sápítozásával.
Néhány perc múlva kilépett az ajtón a hajdú.
- Siessünk, úrfi! Siessünk! Míg ránk nem virrad.
- Hát az anyám?
- Annak itt kell maradni, nem jöhet tovább.
- Akkor én is itt maradok az anyámat megvédelmezni.
- Jobban megvédelmezi azt ez a haldokló cigány itt az ajtóban. Ha azt meglátják az üldözők, világgá szaladnak ijedtükben.
- Hogyan hagyjam itt az anyámat? Egyedül, elájulva?
- Azon az úrfi nem segíthet. A kunyhóban semmi helye most. Nem érti? Siessünk! Mentől hamarább odatalálunk a katonasághoz, annál elébb visszajöhetünk a segítséggel. Elébb itt lehetünk a katonákkal, mint a lázadók.
Ez a magyarázat győzött. Zoltán fogta a puskáját, s követte a hajdút.
A part szélén volt kikötve a Haricska lélekvesztője: egy fűzfaderékből kivájt ladik; azon ketten átvádoltak a túlsó partra, s aztán siettek az erdős ösvényen fölfelé a hegynek.
A haldokló cigány dideregve motyogott magában.
- Az elébb semmit se láttam, se hallottam; most meg kettőt is látok, kettőt is hallok. Egy denevér röpked előttem, s két denevért látok. A kunyhóban két gyermeksírást hallok. - Hallod-e, Manga?
Öklével bezörgetett az ajtón.
Arra félig kinyílt az ajtó, s egy buglyos fő tekintett ki rajta: barna cigányasszony képe.
- Mi kell, drágám? - suttogá az asszony.
- Hagyd nyitva az ajtót - nyögé fogvacogva a haldokló.
- Nem lehet, mert belátnak.
- Ki látna már be?
- Az ott ni! - szólt az asszony egy fényes csillagra mutatva. - A ,,Devla szeme".
- A ,,Devla szeme". Hát mit lát meg? Mit csinálsz odabenn?
A porontyokat fürösztöm.
- Mi a? Mit mondasz? Az is kettő?
- Egy purdé van - meg egy báró.
- Ne mondd?
- A haldokló arc mosolyogni próbált. Olyan furcsa volt ez, hogy nevetni lehetett volna rajta. Milyen tréfák vannak e világon!
- Fiú? - suttogá kérdezve.
- Hát mi volna?
- Hadd lássam.
- Csak várj. Elébb bepólálom.
- De nem várok ám soká. Visznek!
- Dehogy nem vársz! Mit adjak, drágaságom?
- Ajh, ha én még egyszer uborkalével jóllakhatnám.
- Hozom, édes. Hogyne adnék, ha kívánod.
Azzal kihozta az egész fazék savanyított uborkát, s letérdelve a haldokló mellé, odavette annak a fejét az ölébe, s a szájához tartva a fazék szélét, megitatta az uborkalével.
- Jajh! De jól esett - nyögé a beteg. - Egész emberré lettem tőle. - No már eredj dolgodra.
A cigányasszony betette maga után az ajtót. Mit csinált odabenn hosszú ideig? Az az ő dolga. Neki kellett helytállni kettőért. Az a másik folyvást eszméleten kívül volt.
A Haricska azalatt alkudozott a feje fölött röpködő denevérrel.
- Jaj, csak addig ne vigy el, amíg meg nem látom - a purdét. Az én kis angyalkámat. Aztán vihetsz már. Olyan könnyű vagyok, mint egy falevél. Héj Manga! Manga!
Nem tudott már az ajtón dörömbölni, nem volt se keze, se lába.
Megnyílt az ajtó, a cigányasszony kihajolt rajta. Egy kis újszülött volt a két kezében, pólyába burkolva, főkötőcskével a fején. Mind egyformák azok, cigánypurdé, báróúrfi - az első napján az életnek. Hanem a pólya hímzett patyolat volt s a főkötőcske selyemből.
- Nézz rá! De hozzá ne érj! - Suttogá a nő, a haldokló feje fölé tartva a csecsemőt.
A Haricska arca gyönyörre torzult: szemei ezüstfényben ragyogtak, az ajkai szét voltak nyílva. Elkezdett imádkozni cigányul
...Amáró dáde...
Elvitte az ámenig.
Aztán nagyot fohászkodott.
- Ki viseli majd gondodat, szegény féreg, ha én meghaltam?
Az anya ravaszul mosolygott, s odasúgott neki
- Nézd, milyen szép selyem főkötője van! Hát ez a gyolcs pólya! Hé!
A haldoklónak nagyot villant még egyszer az elméjében. A repülni készülő lélek még szünetet tartott. Azon a mélyből jövő hangon kérdezé:
- Hol vetted azt?
Erre a szóra a cigányasszony mind a két kezével fölemelé a feje fölé a csecsemőt.
- Hohó! A te fiadból úr lesz! Méltóságos, excellenciás úr! Nem lesz ennek semmiben fogyatkozása.
A haldokló nagyot vonaglott, a szemei fölfelé forogtak.
- Manga! Te! - hörgé.
- Egy szót se szólj! - dörmögé a nő, tenyerével letakarva a férje száját. - Ha kérdezi odafönn Szent Péter apostol, el ne mondd, amit tudsz.
Az még egyet hörgött, azzal összehúzódott görcsösen, mint egy téli álomra készülő marmota. Az volt a halál.
Az asszony bement a gyermekkel a kunyhóba; aztán visszajött, lefogta a halott szemeit, mindegyik szemére egy kétgarasost tett nyomtatóul, az állát felkötötte. Azután a görcsösen összehúzódott karjait, lábait kinyújtóztatá. Megmosdatta, lepedőbe betakargatta. A két kezét a mellén összekötötte, egy kis rézkeresztet téve a kettő közé.
Azután visszament a kunyhóba, mind a két síró gyermeket lecsillapítani. Azok már az első táplálék után kiabáltak.
Más asszony ilyenkor maga is megfekszi az ágyat.
Neki csak egy ágya volt, s azt az úri hölgy foglalta el. Az pedig a halál révén volt. Neki azt is kellett ápolnia. Szürkülni kezdett már. Manga kiment az erdőre gyógyító erejű füveket keresni, vérelállító fekete nadálytőt, tejoszlató bürköt, halálélesztő nárdusgyökeret. Ismerik azokat a cigányasszonyok. Nem felejtett el egy garabót teleszedni málnával, üdítő italul a fölocsúdó betegnek.
Mire visszatért, az úri nőnél az ájulást fölváltotta a delírium. Addig kötözgeté áldott jó füvekkel, amíg elcsillapult, megitatta málnavízzel, elaltatá.
Azután a tűzhelyhez látott; készített magának málélisztből mamaligát. Jóllakott vele. Aki két csecsemőt táplál, annak magának is táplálkoznia kell. Volt egy fazék uborka is. De ahhoz nem nyúlt. Ezt el fogja vinni magával a Haricska az útra egész fazekastul. Ahogy az ősemberek szokták.
Akkor aztán előjött a fűrésszel és a baltával, s két szál deszkából készített az urának koporsót.
Azzal megint bement a kunyhóba, megszoptatta a két fiúcskát, az úrnőnek megdörzsölgette a karjait, lábszárait, amitől az mélyen elaludt.
Mikor ismét előkerült a kunyhóból, már a nap kezdett kibukkanni a hegyek közül. Az ég állhatatosan sárga volt, mint az egész kolerajárvány alatt.
Eszébe jutott valami.
Két üres kobak tököt keresett elő, amik erős kócmadzaggal voltak összekötve.
Azzal lement a zátonyra, ahol az aranymosó turzások voltak.
A puha, nedves porondban meglátszottak az elmenekültek lábnyomai, egész világosan. A kis gróf finom topánkáinak a nyoma; meg a hajdúé. Ennek még a sarkantyúbevágása is ott volt.
A cigányasszony nagy pontossággal lépkedett bele a hajdú lábnyomaiba, s eltaposta azokat a maga mezítlábas ellenjegyeivel.
A partra érve levetette a ruháit, derekára kötötte a két kobakot, s azoknak a segélyével átúszott a túlsó partra. Ott meglelte az elvitt lélekvesztőt, visszaevezett rajta, s ismét kikötötte a szokott helyére.
Ott ismét felöltötte a ruháit, s visszasietett megint, a Zoltán lábnyomait taposta el a saját lépteivel. Nem tudhatta ki senki, hogy ott járt még más is.
S nagyon jó volt ez a furfang.
Alig pihente ki magát a kunyhóban, midőn zűrzavaros lármától kezdett visszhangzani a rengeteg. A zendülők, akik hajnalban megrohanták a kastélyt, s ott nem találták a bárónét és a fiát, minden irányban szétrohantak az üldözésükre. Ide is eljutott egy csapat.
A cigányasszony, amint a lármájukat meghallotta, kijött a kunyhóból. Karján hozta az egyik gyermeket. Azt, amelyik rongyokba volt bugyolálva. S aztán letérdepelve a holt ember koporsója mellé, elkezdett hangosan sivalkodni.
A zendülők visszatorpantak a láttára. Egy holt ember meg egy sirató asszony!
Addig takarékoskodott a könnyzáporával. Kellett az akkorra, amikor az üldözők megérkeznek. A jajgatásával sem alkalmatlankodott addig az erdőknek. Most aztán nekiereszté. Jajgatott, és tépte a haját.
A zendülők közel sem jöttek hozzá. A csuma tiszteletet tud parancsolni.
A cigányasszony kiabált nekik, hogy segítsenek neki az urát eltemetni. Ő maga nem bírja elvontatni a koporsót. Sírverem van. Az aranyásó gödre.
Dehogy mentek oda! Bekerített várnál erősebbé tette azt a kunyhót az eléje tett ravatal.
Csak nagy távolból kérdezősködtek tőle az elfutott báróné és a fia meg hajdúja felől. Megátkozta a két szemét, ha látta őket valaha.
A nyomokat sem találták sehol.
S hogy végképpen elriassza őket, utoljára oda akarta nekik adni a porontyát. Vigyék el, ha már az apját elvitte a devla. Erről meg éppen nem akartak hallani. Kilövöldözték a puskáikat. Káromkodtak, fenyegetőztek, s aztán visszamentek az erdőbe.
Azzal a Manga is visszament a kunyhóba, s ringatta a két gyermeket az egyetlen bölcsőben.
Estefelé érkezett meg egy csapat huszár az átelleni hegy felől, átúsztattak a folyamon. Velük volt János huszár meg a kis gróf.
Anna még akkor is hagymázos lázban volt, senkit sem ismert.
Hordágyra tették, s így szállíták gyermekével együtt vissza a kastélyba, ahonnan már akkor a vadász-katonaság kiverte a lázadókat.
A Haricskát segítettek eltemetni: cigány szokás szerint kedves szerszámait, tányérját, kését melléje fektetve.
A Mangát a tábornok háladatosságból felfogadta az újszülötte mellé szoptatós dajkának, s megígérte, hogy az ő purdéjáról is gondoskodni fog, mint a magáéról.
A Manga ott maradt az úri kastélyban, s fölváltva a városi palotában, amíg csak a fia annyira fel nem nőtt, hogy maga kereshette a kenyerét, ami cigányfiúnál hat-hét éves korában bekövetkezik.









Jókai Mór: A fekete vér


III. FEJEZET  A ,,Vatermörder"
Huszonkét esztendő múlt el azóta: íránk 1853-at.
A világ nagyot változott ezalatt; gyermekekből férfiak lettek, fiatalokból öreg emberek, nagy urakból földönfutók, nemesemberekből adófizető polgárok; Magyarországból is lett Kronland, Kreisokra és Bezirkekre fölosztva. A hivatalnokokat ,,Bezirker" név alatt tisztelték.
Tisztelték, de csak úgy távolból: nemigen tartatott népszerűnek a hivatalviselés magyar hazafira nézve. Leginkább csehek és morvák lettek alkalmazva. Minden németül ment: közigazgatás, bíráskodás és a többi.
Lenke Simon bárót éppen azért golyózták ki a székvárosi kaszinóból, mert elvállalta a szekretáriusi állást a megyefőnök mellett.
De Lenke Simon nem sokat törődött az aura popularissal. Azt is tudta ő jól, hogy őt senki se hívja Lenke bárónak, hanem mindenki úgy hívja, hogy ,,Vatermörder".
S erre a névre igen szépen rászolgált.
Atyja, a derék Lenke Lőrinc tábornok, már tízéves korában, amikor a szilaj fickóval senki sem bírt már az atyai háznál, beadta őt a bécsújhelyi katonai növeldébe; ott volt tizenhét éves koráig. Már hadnagyként kellett volna kilépnie az intézetből, amidőn kicsapták gyáva magaviselet miatt. Hallatlan eset ez! A Lenke-családnak egyik tagja személyes bátorság hiánya miatt megbélyegezve! Valamennyi őse mind derék katona volt! - Ez a gonosz hír egy kis gyenge szélhűdést hozott a tábornokra. Kénytelen volt miatta quietálni.
Ekkor aztán az ifjú bárót a polgári pályára kalauzolták: kiküldték németországi egyetemre tanulni. Ott tanult is valamit, a rigorózumokon úgy-ahogy átgázolt száraz lábbal, de onnan meg elcsapták mint ,,delator"-t. A legalacsonyabb bűnért! Árulkodásért! Ugyan kitől öröklötte ezt a virtust. Ettől a hírtől halálos gutaütés érte a tábornokot.
Ezért nevezi Simon bárót minden ember Vatermördernek. És ő, mintha öklelőzni akarna a közvéleménnyel, kiszámítottan oly horrendus nagy keményített inggallérokat visel, hogy azoknak a láttára, még aki nem ismeri is, egyszerre azt mondja: ,,ni, mekkora Vatermörder!"
Tudja jól, hogy őt mindenki kerüli, de maga sem akar szeretetre méltó lenni. Még az anyja iránt sem. Pedig ez az egyetlen lény a világon, aki őt szereti. Bizonyos jellemerőt vél tanúsítani, amidőn kitünteti, hogy még az anyja iránt sem ismer kíméletet.
Az özvegy bárónő első férjének palotaszerű házában lakik. Az a ház jog szerint az idősebb fiáé, Bárdy Zoltán grófé. A gróf azonban gyöngédségből átengedte azt az anyjának, s maga csak egy garzonlakást tartott meg külön lépcsőföljárattal. Soha bérlakó vagy boltos annak a palotának az ablakán ki nem könyökölt. - És Simon báró megtette azt, hogy a Bezirks-Sekretariat bureau-ját ott ütötte föl a grófi házban. Az elöljáróság így kívánta, s az ellen nem lehetett kifogást tenni. A kormányzó vaskezű férfiú volt.
A titkár úr hivatalszobájában tüntetőleg keverve van az elegáns bútorzat a selejtessel. Brokát függönyök az ablakokon, préselt bőrszékek velencei márványasztalok mellett, aztán meg festett iratszekrények nyitott fiókokkal, szalmaszékek, mahagóni íróasztal csúnya, nagy ólomkalamárissal meg egy rézfeszülettel, fonott papírkosár, melyből a begyűrt kacatpapír kilóg, ódon, remek majolika kandalló antik órával s mellette egy kifeszített esernyő, gyöngyházzal kirakott etazser, s alatta egy pár kalucsni. A nagy velencei tükör rámájába beleékelve a kézinaptár.
Az óra kilencet mutat; Simon már az íróasztalánál ül, s a hivatalos ügyeket osztályozza.
Lehetne ebből a fejből szép mintát is csinálni, ha azt a természettől göndör hajat üstökbe csavarnák, a homlokot kiszabadítva. Olajbarna arcához jól illenék a kunkora bajusz és a körszakáll; ő azonban mintha szándékosan azt keresné, hogy mi rontja az arcának az összhangját, a haját egész a szemöldökig lehúzva viseli, s a bajuszát össze hagyja folyni a pofaszakállával.
Előtte áll egy egész halmaz irat, a plejbászt a szájában keresztben fogja, s az iratokba tekintve, azoknak a sarkára jegyezget: ,,Ad referendum. - Ad retardandum. - Ad acta ponendum. - Praeferentissime. - Notabene." - Áh, áh! Ezen meg pláne stempli sincs! - ,,Befund!" - Passzionátus hivatalnoknak ez olyan élvezet, mint mikor a vadász szalonkát hall húzni a levegőben. Durr! Leesett.
Eközben belép az ajtón a hajdú, a János. Az a régi. - Ezt is asszentálta a báró irodaszolgának. Szürke már a legénynek a haja is, a bajusza is; de azért tartja magát. Odamegy az íróasztalhoz, s katonásan megállva jelenti:
- Méltóságos báró úr, instálom alásan...
- Micsoda parasztság ez! - rivall rá felförmedve Simon. - Egész az orromig jön kend! Mikor tanul már emberséget? - Menjen vissza! - Elébb kopogtasson az ajtón, s ha én azt mondom ,,herein!", akkor lépjen be csendesen; egy lépésnyire az ajtótul álljon meg, s ott várjon, amíg kérdem, hogy mit akar?
A hajdú szép csendesen kiment az ajtón, és kopogtatott.
- Herein.
Arra belépett a hajdú, s elkezdés
- Méltóságos báró úr, instálom...
A titkár nem engedi tovább beszélni.
- Arrul az ostoba ,,instálom" szórul pedig szokjék le kend. - Ha instálni akar, adja be stemplis papiroson. Mondja azt: ,,Zu Befehl." Értette kend?
- Igenis - instálom.
- No hát mit akar bejelenteni?
- Itt van a borbély.
- Már elkésett öt perccel. Magam megborotválkoztam. Ezt lehúzom a konvenciójából. Hanem kendet megborotválhatja.
- Instálom, nem instálok. Én már magam elvégeztem.
- Még azt a bajuszt is le kell borotváltatni.
- Méltóságos báró úr! Ez a bajusz együtt őszült meg velem. Soha vas nem érte.
- No, hát most tegye el ereklyetartóba. Az irodaszolgának a Vorschrift szerint bajuszt nem szabad viselni, hanem pofaszakállt. Ha nem tetszik a kondíció, levetheti a libériát, s elmehet. - Megértette? - Hát még ki van az előszobában?
- Méltóságos Kapotnyaki Balambér úr.
- Vezesse be.
A János ajtót tárt a várakozó úr előtt.
Kapotnyaki Balambér úr valódi mintaképe volt az igazi tősgyökeres szittya nemesnek. Széles vállú, egy darabbul öntött alak. Domború előrészén megfeszül a sűrű gombos Zrínyi-dolmány, vállán panyókára vetve az ezüstgombos mente; öblös csizmái sarkán ezüstsarkantyú peng, mikor lép; izmos öklében réz buzogányfejű somfabot segít harmadikat lépni. Arca piros az egészség teljétől; de az orra még azon is túltesz hajnalragyogásban; fénylő homlokát lesimított fekete haj takarja, mely nagyon is elárulja paróka voltát; hanem aztán az a mellet verő szakáll, az már igazi.
Barátságos nevetéssel kezdi (ezzel az arccal nem is lehet egyebet tenni, mint nevetni), nem várja a kínálást, szétnéz, hogy melyik széknek van legerősebb lába; abba letelepedik, az asztrakán süvegét a térdére teszi.
- Pardon. Grácia! Kedves uramöcsém, hogy ilyen korán alkalmatlankodom. De olyan nevezetes titoknak jutottam nyomára, hogy sietnem kellett azt kedves uramöcsémmel közölni. A kaszinóban hallottam.
- Ahonnan engem kigolyóztak.
- Hiszen meghozok én onnan minden hírt kedves uramöcsémnek azon melegében. Már megint az urabátyja, a Zoltán gróf csinált valami subscust. Hogy ,,nulla dies sine linea" elmúljon. Csak hogy valami borsot törhessen a fensőbbség orra alá.
- Az neki már a természetében van.
Balambér úr közelebb húzta a székét Simonhoz, hogy halkabban mondhassa el a veszedelmes titkot.
- Hát tetszik tudni, kedves uramöcsém, a nagyságos gróf úrnak van a havasok közt egy nagy birtoka (ott méltóztatott születni), tízezer hold, csupa őserdő. S ott a gróf úr tizenöt esztendő óta nem engedett hajtóvadászatot tartani. Annál fogva ott falkával kell lenni mindenféle vadnak. A Durchlaucht, a kormányzó úr pedig szenvedélyes vadász. Felszólította a grófot, hogy rendeztessen a kedvéért hajtóvadászatot a birtokán. Tetszik tudni, a Durchlaucht óhajtása parancsolat. Ha a Durchlaucht azt álmodja, hogy velem beszélt, én kötelességemnek tartom ugyanakkor a Durchlauchtról álmodni. - A gróf készségesen felajánlotta a vadászkastélyát, s elrendelte a tiszttartójának, hogy az illusztris társaságot pompás lakomára várja. Innen küldték le a service-t és az ezüstöt. A gróf maga nem vadászik; azt mondja, hogy buddhista: az állatokban emberi lélek lakik. - Denique hát, hogy egyik szót a másikba ne öltsem, a pompás vacsora után kora hajnalban kivonultak a nimródok az erdőbe, s megkezdődött a hajtás. Azonban, ahogy a költő mondja: ,,De hiába, vad nem tűn ki, És haragban ég az úrfi!" Egész nap nem lőttek összevissza egyebet, mint egy vadmacskát. - No jól van! Másnap a hegy túlsó oldalán hajtottak, akkor pedig lőttek egyesült erővel - egy borzot. - Tovább aztán nem folytatták a mulatságot, hanem visszatértek, re quasi bene gesta nagy bosszúsan. - Este a kaszinóban találkozott a Durchlaucht a gróffal, s nem titkolá el a sikertelen vadászat fölötti legfensőbb kedvetlenségét. - ,,Nagyon csodálom - mondá a gróf -; hiszen én kiadtam a rendeletet az erdőmesternek, hogy egy hétig mindennap próbahajtást tartasson az erdőben." - Eszerint a gróf a vadászat előtt egy héttel minden vadat elkergetett az erdejéből a túlsó hemisphaeriumra; a Durchlaucht számára nem maradt ott más, csak a borz meg a vadmacska. A Durchlaucht most dühös, mint egy aszkéta, s egészen terrorizálva van a gróf ellen.
- Hát ez a bátyám baja.
- De nekem is bajom - monda Balambér úr, vékonyra fogva a hangját -, mert éppen most ment fel az instánciám.
- Ahán! Bala bácsi folyamodott valami hivatalért?
- Hát mit csináljon a szegény ,,romlásnak indult, hajdan erős magyar"? Feleséges ember vagyok. A robotot, dézsmát elvesztettük. Élni csak kell. Az én elvem csak az, hogy ne engedjük át a hivatalokat az idegeneknek. Azt mondja a költő: ,,Hass, alkoss, gyarapíts! S a haza fényre derül".
- S aztán mihez ért urambátyám?
No már ez olyan gorombaság volt, hogy Balambér urat felállítá a helyéből. Büszkén ütött az asztrakán süveggel a mellére
- Mindenhez!
- S kész elvállalni akármi hivatalt?
- Ami csak rangom és kapacitásomnak megfelel és quadrál. Azt mondja a költő: ,,Minden pálya dicső, ha belőle hazádra derül fény".
- De már mégis melyik pályát tartaná magára nézve legdicsőbbnek, urambátyám?
- A katasztert. A földbecslést. Azt mondja a költő: ,,Ez a föld, melyen annyiszor apáid vére folyt. Ez, melyhez annyi szent nevet egy ezredév csatolt!" Hiba, hogy e szent nevek nem lőnek betelekkönyvezve! Most vége az avitikumnak.
- Hát ért urambátyám a földkóstoláshoz?
Balambér úr igazán haszontalan szószaporításnak tartotta az ilyen kérdést.
- Kérem. Én az elnökségért folyamodtam.
- Igazság! Hisz az elnöknek nem kell hozzá érteni.
- Azért jöttem, kedves uramöcsémnek a jóakaratát biztosítani magamnak. Tekintse, hogy ágrul-végről atyafiak vagyunk.
- De urambátyám a forradalmi kormánytól is sok megbízatást elvállalt.
- Elvállaltam; de semmit sem hajtottam végre. Ez a folyamodásomban is benn van az érdemeim felsorolása között.
- De hisz én nem tehetek semmit. Én nem vagyok a helytartóságnál.
- Jobban tudom én ennek a sorját, kedves öcsémuram. A Durchlaucht leküldi a folyamodást információ végett a megyefőnökhöz. A megyefőnök maga nem ismer senkit, átadja véleményadás végett a szekretáriusának. Minden kedves uramöcsémnek a véleményadásán fordul meg.
- A legjobbat fogom véleményezni.
- Eszerint számíthatok kedves uramöcsémre?
- Balambér úr odaszorítá a mellét takaró szakallához Simon kezét.
- Azonban egyre figyelmeztetem urambátyámat. - Ez a nagy szakáll akadályozni fogja ám a földkóstolásban.
- Hiszen ha csak ez a szakáll van útban! Azt simpliciter levágjuk, és áldozatul hozzuk a közügyeknek. Ahogy a költő mondja: ,,Oh te nagy szakáll! Rajtad nagy szerencse és nagy átok áll; Kitéplek és szemétre doblak, ha muszáj!" Így mondatja azt Toldi Miklóssal Vörösmarty Mihály. - Ajánlom magam kegyes gráciájába.
Azzal eltávozott a jeles hazafi nagy sarkantyúpengés és buzogánykopogás közt.
- S ezért kellett nekem egy hosszú vadászmesét végighallgatnom! -dörmögé bosszúsan a titkár, visszaülve a hivatalos irataihoz.
Az antik óra szép haranghangjával két negyedet ütött kilenc után. Ez figyelmezteté valamire.
- Fél tízre? Vajon otthon van-e ,,még"? Vagy otthon van-e ,,már"?
Az íróasztal kisebb fiókját kihúzva, levélpapírt és borítékot vett elő. Mind a kettő rózsaszínű volt. Levelet írt. Ilyen papírra aligha írnak hivatalos információt.
Annyira el volt merülve a levélírásban, hogy nem vette észre, hogy a szoba oldalajtaja felnyílik, s azon egy hölgyalak lép be.
Az édesanyja volt. A saját szobáiból jött ide.
Szép matróna arc, ezüstfehér haja elöl régi divatú csigafürtökbe fodorítva; azok fölött fekete csipkefőkötő. Öltözete egyszerű, babos kék ruha, csipkés köténnyel.
Olyan csendesen jött, hogy Simon csak akkor vette észre a jelenlétét, mikor megszólalt.
- Kedves fiam!
Simon zavarodottan ugrott fel, s a borítékba zárt rózsaszín levélkét hirtelen a hivatalos iratok közé keverte el, s durván kiáltá:
- De grófnő! Bejelentetlenül!
- Én? Édes fiam!
- Itt, ebben a szobában én nem vagyok a grófnőnek fia, hanem megyefőnöki titkár. Rám országos titkok vannak bízva, amiket az anyámnak sem szabad meglesni. - Megmondtam már határozottan a grófnőnek, minden órában szívesen látom, amikor más látogató nincs nálam; de elébb izenjen be az irodaszolga által.
- A szolga eltávozott.
- Hová? Én nem küldtem.
- A világba. Azt mondta, hogy te bocsátottad el. A livrée-jét levetette, és itt hagyta.
- Akkor vason hozatom vissza! Hogy mert odábbállni elbocsátólevél nélkül?
- Én adtam neki elbocsátólevelet.
- Az én irodaszolgámnak?
- Huszonöt évig volt az én hűséges cselédem. Ő joggal kívánhatta, s én joggal adhattam ki azt a szolgának.
Simon mérgesen dobbantott.
- Most nincsenek jogok, csak rendeletek! - Aztán mégiscsak türtőztette magát. - No de a grófnővel nem perelhetek. - Most csak az a baj, hogy amíg más szolgát fogadok, nincs, aki az ügyfeleket bejelentse.
- Hát hisz azt végzem én éppen a szolga helyett. Bejelenteni jövök hozzád egy ügyes-bajos felet. A Manga kíván színed elé jutni.
- Az a vén cigányasszony? Hát mégsem égették meg? Talán hatósági engedély kell neki szabad kártyavetésre?
- Ne haragudjál erre az asszonyra, édes fiam. Ő neked hűséges dajkád volt.
- Elég hiba volt cigány dajkát fogadni mellém.
- Nem az én hibám volt. Tudod, fiam, midőn másodszor férjhez mentem atyádhoz, Lenke tábornokhoz...
- Bizony okosabb választást tehettél volna.
- Ő igen derék ember volt.
- De szegény ördög.
- S a mi népünket nagyon szerette.
- Hát'sz én is szeretem a mi népünket; de csak hidegre téve.
- A kolerajárvány alatt, a népzendülés idején...
- Tudom jól az egész históriát! Hallottam már elégszer. Az anyámat üldözőbe vették; menekült az erdőbe, s én ott születtem egy aranymosó cigánynak a kunyhójában. Rendkívüli eset, de én nem dicsekszem vele.
- Én az életemet köszönhetem annak a szegény cigányasszonynak. Ő téged is igen hűségesen ápolt. Te, mint kisgyermek, igen rossz voltál.
- Mint nagy gyermek még rosszabb.
- S ő eltűrte a te kínzásaidat.
- Szegény mártír! - Hát mivel tartozom érte?
- Nem magáért jött kérni, hanem a fiáért, a tejtestvéredért.
- Tehát tejtestvérem is van? Egy cigánylegény! Igazán előkelő atyafiság. Hát annak mi kell? Kiszabadítsam a katonaságból?
- Nem vihetik el katonának, mert egyik lábára biccent. Az is a te emléked. Mikor gyermekek voltatok, te letaszítottad őt a lépcsőről, s akkor eltörte a lábát.
- Hát még keresztfiam is? S ugyan mi kell neki tőlem?
- Nagyon kevés. Csak a hivatalos pecséted és aláírásod az útlevelére.
- Hát ehhez kell annyi protekció? Milyen nagy teketória!
- Ő maga is itt van.
- Nincs rá szükségem. Tudom könyv nélkül a személyleírását. Ismertetőjel: a bal pofáján egy harapás helye. Az is az én fogam nyoma. No hát mindjárt megkapja a pakszust.
(Héj, okos idők voltak ám azok! Útlevél nélkül a szomszéd faluba sem lehetett utazni.)[1]
- De a felesége is vele akar utazni. Az is itt van.
Erre a szóra egyszerre átváltozott Simon arca. A két szájszöglete szatír mosolyra húzódott fölfelé, a szempillái összevigyorultak. Valóságos faunarc lett belőle.
- Ah! A Citera is itt van? A Citerácska! Hát mért nem ezen kezdted mindjárt? Ereszd be őket. Ennivaló kis cigánymenyecske! Igazi csokoládé bonbon!
Ezt már nem hallgatta a bárónő,[2] kiment, s nemsokára visszatért az instans felekkel.
Hárman voltak: Manga, az anyjuk, Pali, a fiú és Citera, az asszony. Ebben a sorrendben lépegetének is be a szobába. Az ifjasszonynak leghátul a helye.
Manga már tizenkét év óta nem látta Simont. Amióta azt a bécsújhelyi akadémiába elvitték. Csak annyit tudott felőle, hogy most hivatalos úr.
S a cigánynak senki előtt sincs respektusa: egyedül a hivatalnok az, akit nagyra tart. Gróf, báró, földesúr neki mindegy, de a szolgabíró maga a császár, a vicispán maga a ,,kis Isten". Hát még a ,,szekretárius"! Ennek a címnek valami olyan szentséges hatása van.
A huszonkét év bizony nagyon megviselte a Mangát. Egész vénasszony lett belőle. Pedig legalább hat évvel fiatalabb volt a bárónénál. S míg az most is délceg amazoni alak, redőtlen, telt piros arccal, sima homlokkal, ragyogó szemekkel, a cigánynő arca csupa redő, a homloka is az, s mikor mosolyog, még több ránc támad az arcán. Ezeket mind a szükség támasztotta, ahogy a sor következett: van ott hízelkedés ránca, rimánkodás ránca. Most éppen tele van örömredőkkel, a szeme is könnybe lábad. - Tizenkét év múltán ismét láthatja Simont. Úrnak láthatja: előkelő úrnak, aki már a méltóságos tituláig felvitte, bársony hálókabát van rajta, selyemzsinórral átkötve. Manga odamegy hozzá meggörbedve, és kezet csókol neki, s a tenyerével végigsimítja a bársony kabát ujját, hízelkedő, lepcses hangon üdvözölve:
- Csókolom az aranyos kezedet, kegyelmes, méltóságos szekrementárius uram! A mennybéli Zebaóth Isten tegye azt a te ragyogó orcádat olyan gömbölyűvé, mint a párizsalma!
Simon mérgesen tolta el magától a hízelkedő asszonyt, letörülve zsebkendőjével a csókja nyomát a kezéről.
- Eredj! Ne nyalj engem! Nem vagyok én mézesbáb!
A tejtestvérével még régebben nem találkozott a báró. A cigányfiút már hatéves korában elvitte a híres Barkó Pista, a székvárosi banda prímása magához; már gyerekkorában nagy tehetsége volt a zenéhez; később a báróné bőkezűségéből Budapestre jutott. Ott tanulta ki alaposan a zeneművészetet. Már tizennégy éves korában hangversenyekben lépett fel. Akik hallották, azt mondták, hogy hét országra szóló művész lesz egykor belőle.
Az kellett volna neki csak, hogy külföldre kimenjen, s ott tökéletesítse magát.
Hanem aztán csak itt ragadt. Megházasodott fiatalon, elvette a nevelőapjának a leányát, Citerát.
Barkó Pali arca valódi fizionómiai talány volt, vonásaiban és egész kifejezésében egy barna Krisztus-fő; olyan búskomoly, mint akinek a homlokára van írva, hogy ő szenvedni, tűrni született. Szép metszésű ajkai körülfolyva göndör bajusszal és két ágra váló szakállal, finom, hajlott orra, sűrű, egyenes szemöldei, nagy, dióbarna, mély tüzű szemei s kétfelül leomló, acélfényű, langos haja. Termete karcsú volt, de izmos, csak jártában lehetett észrevenni valami kevés biccentést, de az is egész előkelő negédet kölcsönzött neki. Nem volt benne semmi affektáncia.
A felesége ellenben tökéletes cigányszépség volt, indus karcsúságú bajadértermettel, keze, lába finom, vékony, arca tojásdad, bronzzal zománcozott olajbarna, mély inkarnát pírral, mely szerelemgödröcskéket vesz körül, a haja pedig az az aranyosbarna, aminő az ázsiai oroszlánnak a sörénye. Abból különben csak a huncutkája látszik, a többit takarja a piros selyemkendő, s hozzá kökénysötét kék szemek, amiket a hosszú, fekete pillák félig eltakarnak. Egész tekintetében, minden mozdulatában az eltanulhatatlan cigányos dévajság.
A szekretárius úr akarta mutatni az uraságát. Cigány volt az ügyes-bajos. Megtöltötte a csibukját, s rágyújtott a kandallónál, s aztán pöfékelve ült le az íróasztalához.
- Nohát, Barkó Palya! Mi dologban jársz itt?
- Kérem alázattal méltóságos szekretárius urat, utazni akarok külföldre.
- Külföldre? Ohó! Ez gyanús dolog! Az emigrációhoz talán?
- Nem, méltóságos úr. Muzsikálni megyek.
- Értem. Itthon nem szabad a Rákóczit húzni, ugye? Olyan helyre igyekezel, ahol szabad lesz.
- Alig hinném. Oroszországba vagyok meghíva, Szentpétervárra. Maga Konstantin nagyherceg hítt meg, akinek már itt jártában többször muzsikáltam.
- Hohó fráter! Ekkorát még egy cigánynak sem szabad hazudni.
Barkó Pali e goromba szóra nagy nyugodtan húzta elő zsebéből iratait.
- Itt van az igazságom. Bécsből küldték. A külügyminisztérium által kiállított útlevél az orosz nagykövet által láttamozva. Ugyanazon nagykövet által hitelesített másolata a nagyherceg megbízásának. Ez pedig itt az orosz impresszárió szerződése háromhavi idényre.
Simon báró végignézte az iratokat fejcsóválva.
- Hm! S ez a mese mind igaz! Mire nem viszi egy cigány egy hegedűvel! - De hát akkor minek jössz hozzánk, ha már megkaptad Bécsből az útlevelet?
- Mert a feleségem is velem akar jönni, s annak a nevét és személyleírását itt kell beleírni az útlevelembe, ahol született.
- Ah! A kis Citerácska is vele akar menni az urával? Ugyan hová gondolsz, te Palkó? Asszonyt vinni olyan hosszú útra! Hagyd itthon! Ne búsulj, majd gondját viseljük.
Ez a szó a menyecskének is feloldotta a nyelvét.
- De köszönöm alásan a gondviselést. Már csak úgy illik az, hogy amerre az uram jár, én is arra járjak. Mindig azt hallottam, hogy ha a férj meg a feleség különválva élnek, az egyiket elkapja az ördög.
- Még énelőttem senki sem tett panaszt az ördög ellen.
- Nem ám, mert tudja, hogy egyik varjú nem vájja ki a másik szemét.
- Ejh, de hegyes nyelvecskéd van, Citerácska.
- Hát amilyen a mosdó, olyan a törülköző.
- No hát állj ide elém, hadd írjam be a személyleírásodat az urad útlevelébe. Vedd le a kendődet a fejedről, hadd látom a hajad.
Citerának le kellett venni a piros kendőt a fejéről.
Simon nem állhatta meg, hogy meg ne simogassa a haját.
- Nono! Meg ne tépássza.
Simon beírta az útlevélbe: ,,haja rőtbarna, sűrű, göndör, elöl huncutkákba csavarva".
- Nyisd fel szemedet, és nézz rám.
,,Szemei sötétkékek, nagyok, tüzesek, szemöldökei vékonyak, félhold alakúak. Arca tojásdad, arcszíne aranyosbarna, piros zománccal."
Itt egy ütést kapott a kezére.
- Azért nem szükség azt megcsípni.
Simon tovább folytatta az oculátát.
,,Szája korallpiros, fogsora ép, fehér."
- Mutasd a kezedet!
,,Kezei finomak, keskenyek."
- Nem kell azért úgy megszorongatni.
Még tovább is írt.
,,Termete karcsú. Két arasszal átérhető."
- No azt ne írja bele! Ne írja bele!
- Miért?
Az asszony még pirosabb lett e szóra.
- Hát csak azért, hogy no...
,,Lábai?"
Ekkor meg aztán egyszerre leguggolt, hogy a viganója elrejtse a lábait.
- Ahhoz meg már senkinek semmi köze.
A szekretárius úr nagyot nevetett. Szép asszonyok előtt félre kell tenni a hivatalos méltóságot.
(,,Óh milyen áldott jó ember! Milyen nyájas hozzánk!" - rebegé Manga a bárónéhoz fordulva.)
- No ez megvan - mondá Simon. - De hát ezért nekem fizetség jár.
- Hát mit fizetünk?
- Egy csókot.
- Akár kettőt - mondá nevetve a menyecske.
Simon azután szaván akarta fogni, de Citera kisiklott az ölelése alól, s a napát tolta előre.
- Anyámasszonynál áll a kasszám. Anyuskám, a méltsás úrnak két csók jár az útlevélért.
A vénasszony arca gyönyörteljes mosolyra derült, azt hitte, igazán úgy van.
- Eredj, banya, a pokolba! - szólt Simon mérgesen. - Megállj, te kis boszorkány! Elteszem az adósságodat. Majd lesz ennek nagy kamatja.
Pali közbelépett.
- Félre, asszonyok! Én tudom, mi a taksa.
S azzal leszámlált három ezüst húszast a méltóságos úrnak az asztalra. - Ennyi dukál egy útlevélért. Urasan viselte magát.
Simon mégiscsak fenn akarta tartani a szupremáciáját.
- No hát Barkó Palya, kezedben a passzus. Mehetsz vele Muszkaországba. - Hanem aztán becsületesen viseld magadat, azt mondom! Ne garázdálkodjál! Bele ne keveredjél valami rossz társaságba, mert Szibériába kerülsz!
- Azon leszek, hogy becsületet valljak.
- Úgy vigyázz, hogy vason ne jőjj vissza.
- Köszönöm a kegyes figyelmeztetést.
- Most várjatok még. Nem lehet még elszaladni. - Elébb be kell vezetnem dolgotokat a protokollumba.
Azzal az álló íróasztalhoz ment, mely festetlen fenyőfából volt, az alsó rekeszei nagy könyvekkel megrakva; a támlányán hevert egy rubrikás könyv kitárva.
Pali azt hitte, hogy utána kell mennie.
Simon ráförmedt:
- Ne hágj a sarkamra! Maradj ott, ahol állsz. Nem vályogvető ez, se nem taposómalom.
A cigány hátrahúzódott, a titkár úgy tett, mintha írna. Azalatt halkan hátraszólt:
,,Manga!"
A cigánynő örvendezve sietett hozzá:
- Parancsolj, te drága uraság!
Simon elővette azt a rózsaszínű levélkét, s odasúgott a nőnek:
- Ezt a levelet dugd a kendőd alá, s aztán vidd el a színházba, add át annak, akinek szól. A bárónénak ne szólj felőle semmit.
A cigánynő átvette a levelet, s elrejté azt a keblébe.
- Be van írva a számotok, most már mehettek - mondá Simon, átadva az útlevelet a zenésznek.
Pali átvette az írást, s azzal odalépett a bárónéhoz.
- Köszönöm a kegyes közbenjárását, grófnő, Isten áldja meg érte.
S tiszteletteljesen kezet csókolt az úrnőnek.
Anna pedig rátette a kezét a fiú fejére. (Nevelt gyermeke volt.)
- Isten vezéreljen az utadon, jó Pali.
Manga szemei kidülledve bámultak e jelenetre.
Egészen elképedt. Mintha valamit nézne, amit rajta kívül senki sem lát. Magában motyogott: ,,Hát már ennek a fiúnak ki súgta azt meg, hogy annak az asszonynak megcsókolja a kezét? Hát annak az asszonynak ki mondta, hogy a fejére tegye a kezét és megáldja? - Látott volna valamit a ,,Devla szeme" odafenn?
- Menjünk, édesanyám! - hangzott Pali lágy, melankolikus szava.
Manga felrezzent, mint akit álmából riasztottak fel. Visszafordult, Simon bárót találta a háta mögött.
- ,,Édes fiam!" - rebegé.
- Be vagy te pálinkázva? Vén majom! - rivallt rá a méltóságos úr.
Ekkor tért eszére az asszony.
- Bocsánat! Elkáprázott a szemem.
Amint a cigánycsalád eltávozott, Simon bárónak az arca ismét visszanyerte előbbi apatikus kifejezését.
Tudta éreztetni mindenkivel, hogy őneki hatalmában áll kellemetlennek lenni; különösen az anyjával.
- Nos? Hát elég tejtestvérileg bántam a védenceddel? - mondá a bárónénak. - Kegyenced no! Mikor kis kölykek voltunk is, azt becézted jobban.
- Megköszönöm a készségedet.
- És ezzel vége az audienciának?
- Még nincs, fiam. Mikor beléptem a szobádba, éppen egy levélkét borítékoztál be. A rózsaszínű papír sejteti a levél tartalmát.
- Ejh, de éles tekinteted van. Kitaláltad.
- S abból, hogy te véletlen belépésem fölött olyan nagy indulatba jöttél, azt is kitaláltam, hogy az a levél kinek van írva.
- Kitalálhattad. Arankának.
- Te szerelmes vagy e nőbe?
- Azt nem tudom; hanem nőül fogom venni.
- Az én beleegyezésem nélkül?
Simon báró cinikus flegmával ült le a karszékébe az anya előtt, akit állni hagyott, s elkezdte a körmeit csinosítani; aztán meg a két zsebébe mélyeszté kezeit, s csak úgy beszélt ki a vatermörderei közül.
- Kedves maman! Ha te Bárdy grófné volnál, és én fiad, egy Bárdy gróf, akkor a te áldásod vagy átkod súlyt vetne a latban. De te most özvegy Lenke báróné vagy, s Lenke Simonra nézve anyai beleegyezésed vagy tiltakozásod pusztán akadémiai diszkusszió.
A báróné megtörten beszélt fiához.
- Sohasem voltam terhedre szemrehányásaimmal. Néma türelem volt irányodban egész életem. Se neked, se másnak nem mondtam el soha, hogyha valami fájt, pedig te énnekem arra bőséges okot adtál. - Azért én nem szűntelek meg téged szeretni. - Fiam! Édes fiam! - Nem állhatom meg, hogy meg ne ragadjam a kezedet, mikor az örvény szélén látlak járni. - Tudod te, hogy ki az a nő?
Erre dölyfösen ugrott fel a székéből Simon.
- Grófnő! Megtiltom önnek és bárkinek is a világon, hogy azt a nőt előttem ócsárolja.
A grófnő szelíd lemondással beszélt.
- Egy szót sem fogok felőle szólni. - De annyit mondok teneked, fiam, hogy amely órában te azt a nőt mint feleségedet e házba behozod, én abban az órában elhagyom ezt a házat, s visszavonulok falusi magányomba.
- Azt pedig nagyon okosan fogod tenni. - Ott igen jó lesz laknod. - Itt a székvárosban te csak galibát csinálsz. - Amit a férfiak meg nem tehetnek, azt a szerepet mostan elvállaltátok ti asszonyok. Ha azok nem demonstrálhatnak, ti demonstráltok.
- Hogyan?
- Hát ez az öltözet, melyet viselsz, ez a kékre festett ,,honi" kartonruha nem demonstráció-e? A calicot a magyar mágnásnők rendes divatja? - Ti ezzel a nemzeti velleitásokat ébresztgetitek.
- Hát az bűn? A saját nemzetünk iránti vonzalom?
- Hóbort! - Hát az a mindenféle nagy hangzású nőegylet, mely szép szín alatt összejöveteleket tart, gyűlésezik, szpícsel, határozatokat hoz, pénzt gyűjt és osztogat, híveket toborz mindannak nem te vagy-e a fő-fő megindítója, vezetője?
- Hát a betegek ápolása, a kisdedek megóvása, és a nyomor enyhítése...
- Hóbort! S nagyon jól fogsz tenni magaddal s velem, ha abbahagyod.
Simon báró olyan önérzettel beszélt, mintha ő egymaga verte volna le az egész forradalmat.
Anna mélyen el volt keseredve.
- Akkor, édes fiam, úgy elválnak az utaink egymástól, hogy soha össze nem találkozunk többé. - Tégy, amit akarsz. - Az én átkom nem fog téged érni soha. - Hanem az az áldás, amit az oltár előtt adnak rád, amikor le fogsz térdepelni kéz kézben azzal a nővel: - az lesz a te átkod. - Isten irgalma legyen veled.
Anna megfordult, s csendesen távozott a szobája felé. Még egyszer megállt az ajtóban, és visszafordult. Összekulcsolta a kezeit. Az igaz fájdalom hangján kiálta föl:
- Fiam! Édes fiam! Esdeklek hozzád.
- Hajthatlan vagyok - rikácsolá az, karjait összefonva a mellén, s úgy állt ebben a törhetlen jellemű sztereotip pozitúrában, míg a báróné be nem tette maga után az ajtót. - Vasból vagyok!

[1] Ma is őrzöm azt a saját útlevelemet, melyben a kiállító rendőrhivatalnok a bediktált polgári állásomat ,,Schriftsteller" ezzel a szóval jegyzé be: ,,Schäftställer" (juhaklos). Komáromig utazhattam vele.
[2] Hol, bárónő", hol ,,grófnő". Megszólítva mindig azon rangfokot adják a családanyának, amely őt születésénél fogva megilleti; de írva a férje rangja szerint címezik. És így címezve ,,báróné", szólítva ,,grófnő".
J. M.









Jókai Mór: A fekete vér


IV. FEJEZET  A megyefőnök
Hanem aztán egyszerre megszűnt vasból lenni, amint a középső ajtó megnyílt. Pedig csak egy öt láb magas emberke lépett a szobába.
Az volt a megyefőnök.
Lebegut Ottokár három év óta volt már e nevezetes Bezirknek a főnöke. Abban különbözött a többitől, hogy szeretett alkalmazkodni az itteni lakossághoz és szokásokhoz. A magyar nyelvet is elsajátítá, s azt minden alkalommal használta; hibás kiejtéssel, de helyes syntaxissal.
Kedélyes, kicsi emberke volt. Gömbölyű arca, piros ábrázatja, hirtelenszőke haja hegyes üstökbe csavarintva, kurta kis bajusza, mely nem ért a száj szögletéig, s ahhoz kifliforma pofaszakáll incselkedett az arca közepén. Tisztességes, hosszú, tubákszín kabátot viselt, s annak a gomblyukában veres érdemrendszalagot.
- Jó reggelt! Jó reggelt! - mondá beköszöntve.
E varázshangra a törhetlen vasember egyszerre kétrét görnyedt.
- Ah, méltóságos megyefőnök úr! Milyen kiváló szerencse! Ezer bocsánat, hogy ilyen neglizsében talál. Azonnal, azonnal!
S nagy sietve kapkodva veté le a bársony hálókabátot, s rántá fel a fekete szalonrokkot: nem mulasztva el folyvást hajlongni, bókolni.
A megyefőnök úr pedig azzal volt elfoglalva, hogy erősen szítt egy szivart, mely nem akart a hatóságnak engedelmeskedni.
- Kialudt, kialudt. Szívhatom, szívhatom. Nem szelel, nem szelel.
A megyefőnök úrnak az a szokása volt, hogy a szavakat gyakran megduplázva ejté, ami különben nem kellemetlen. Az operában gyakran halljuk ezt. Ő maga természetesen nem vette ezt észre.
Simon báró készséggel futott a gyufatartóhoz, s sietett tüzet gyújtani, s azzal a főnök úr szivarát működésbe hozni. De biz az tovább is megmaradt a passzív ellentállásnál. - Átkozott szivar! - Úgy hívják, hogy dragaderos, dragaderos. Eleinte azt hittem, hogy spanyol szó, spanyol szó, mikor aztán magyarul megtanultam, megtanultam, akkor megtudtam, hogy magyarul van; azt teszi, hogy ,,drága, de rossz; - drága, de rossz!"
- Szolgálhatok? Talán ez jobb lesz? - kínálkozék Simon báró, az íróasztala kis fiókjából elővéve egy világos, pettyes szivart. Mindjárt gyufával is szolgált.
Lebegut Ottokár úr elvette az ajándék szivart, a magáét kioltá s a zsebébe tette, aztán kerekre nyílt szemekkel megnézte a kapottat, meggyújtotta, egyet húzott belőle, a füstöt kifújta, azután a tenyerével az arca felé visszaterelte, ajkait gömbölyűre csücsöríté, s egy ravasz oldalpillantást vetve Simon báró felé, fejcsóválva mondá:
- Ej, ej, ej, ej, ej, ej! Csempészett szivar? Csempészett szivar?
- Konfiskált szivar - igazítá helyre a balvéleményt Simon.
- Nagyon jó, nagyon jó. Ezután minden reggel idejövök kollaudálni, kollaudálni.
- Legyen szerencsém, legyen szerencsém.
Már Simon báró is duplázta a szót. Lehet, hogy ragad önkéntelen ez a beszédmodor, de az is feltehető, hogy csupa kedvkeresésből tette.
A főnök úrnak nagyon derült kedve volt. Valami adoma fúrta az oldalát, amihez embert keresett.
- Nagyon nevetnem kell, nevetnem kell ezeken az idegeneken, idegeneken, akik még nem tudnak a nép nyelvén, a nép nyelvén. Az a cseh járásbíró,[1] a Mikuláj, a minap egy kriminalitásban inkvirál, inkvirál. Kérdezi a delinkvenstől, delinkvenstől, ki volt még ott rajta kívül? Azt mondja, nem volt ott más, csak a komondor, csak a komondor. Azt mondja erre a Mikuláj, a Mikuláj: ,,Komondor lépjen be! Komondor lépjen be!" Hahaha! Azt hitte a Mikuláj: valami ,,komondőr".
Simon báró is erőltette a nevetést. Ostobaság volt. De ha a főnök úr anekdotázik, akkor muszáj nevetni.
- Igazán nevetni való! Nevetni való.
A főnök úr nagyot nézett rá, s elkomolyodott. Gondolta magában, de furcsa szokása van ennek a szekretáriusnak minden szót kétszer mond el, kétszer mond el.
Rátért a tárgyra.
- Hát ezúttal a feleségem küldött, a feleségem küldött, a báró úrhoz. Még nem tetszett vele beszélni. Nem is lehet, nem is lehet. Áldott teremtés, áldott teremtés. Süket és néma, süket és néma. - Hanem igen jól tudja készíteni a Nudlpflanzlt, a Nudlpflanzlt. S ez az én Leibspeisom, az én Leibspeisom.
- Én is imádom.
- Ma az lesz ebédre. És ebéd után a feleségemmel Langepuffpartie.
- Az nekem passzióm.
Igazán jó fiú ez a bárócska!
- Szabad referálnom a beadványokról?
- Ráérünk, ráérünk! - monda a főnök. - Nem kell sietni! Ez a regula. Inkább még én is hoztam egy írást, amivel tudom, hogy meg fogom örvendeztetni kedves barátocskám.
,,Kedves barátocskám!" - mondá magában Simon báró. - Ez bizonyosan előléptetésem.
- Óh kérem! Mindig hálásan emlékezem pártfogó kegyességére a méltóságos úrnak.
A megyefőnök kigombolta a kabátját, s előhúzott a zsebéből egy paksamétát.
- Kellemetlen história! Nagyon kellemetlen. A báró úr bátyja, gróf Bárdy Zoltán, valami nagyon kompromittáló levelet írt külföldre, külföldre, kompromittáló levelet. A titkos megbízottja, akire a levelet bízta, átadta azt nékünk. Itt van az akta: a species facti. - Ennek az alapján énnekem gróf Bárdy Zoltánt rögtön el kellene fogatni, elfogatni, haditörvényszék elé állíttatni. - Tízévi sáncfogság, sáncfogság és birtokvesztés lenne jutalma, lenne jutalma. - Én azonban tekintve a rokonságot: a báró úr testvére, testvére, mondok, ne csináljunk belőle lármát, belőle lármát. Mai világban sok a delátor, sok a delátor. Csúnya egy fajzat! Simítsuk el a dolgot, simítsuk el a dolgot. Fogja, barátocskám, ezt az írást. Vegye elő négy szem között az urabátyját. Vigyázzon magára, meg ne üsse a lábát, üsse a lábát! - Az egész levelet aztán dobja a tűzbe, dobja a tűzbe. Nem kell protokollumba vezetni. - Szeretem a békességet. Igazság helyett kegyelmet, kegyelmet. Ez az én elvem, az elvem.
Simon báró fanyar képet csinált az egész dologhoz. Jobb szerette volna, ha a főnök az ő előléptetési dekrétumát húzta volna elő a zsebéből. Beletekintett az átadott írásba, s átfutott rajta.
- Fölöttébb lekötelez méltóságod ezzel a nagy gráciájával. Bátyámuram igazán nagy bajba keverhette volna magát ezzel a levéllel. Az amerikai dollárjegyekről van benne szó. Flagrans perduellió! Én azonban, mint afféle subalternus hivatalnok, nem tehetem azt a saját hajlandóságombul, hogy egy ilyen kezembe akadt ügyiratot - csupa testvéri szeretetből - a rendes útjáról félretérítsek; hanem ha méltóságod kegyeskedik ide az akta szögletére ráírni ezzel a kék plajbásszal, hogy ,,supprimatur". Legalább ha megmutatom a gróf úrnak, majd az is abbahagyja az élcelődést az új hivatalnokokra.
- Hagyja el! Akik élcelnek, jó emberek, jó emberek. Voltam én már olyanok között is, akik szembe hízelkednek, hátul leszurkálnak, hátul leszurkálnak.
S azzal egész jóhiszeműleg ráírta az ügyirat hátára a maga ismeretes hátradűlő írásjegyeivel a hivatalos ,,supprimatur"-t (Elfojtandó).
Emellett teljes tudatával bírva annak a jó szolgálatnak, amit e diszkrét eljárásával tett a báró családja grófi ágának, még egyszer igénybe vette azt a szivarrejtő fiókot egy pettyegetett havanna erejéig.
Régi közmondás, hogy ,,apró ajándékok tartják fenn a jó barátságot".

[1] Ő magát nem tartotta idegennek, hanem a csehet igen.
J. M.









Jókai Mór: A fekete vér


V. FEJEZET  Bárdy Zoltán
Megint nyílt a középső ajtó, s bejelentetlenül lépett be valaki.
(Ilyen baj az, ha az irodaszolga ex abrupto mondja fel a szolgálatot.)
A belépő azonban, amint észrevette a megyefőnököt, vissza akart húzódni.
- Ezer bocsánat! Nem tudtam, hogy a megyefőnök úr itt van. Senki sincs az előszobában.
- Csak az én kalucsniaim. Tessék bejönni - kiálta eléje a főnök. - Nincs semmi titkos dolgunk, titkos dolgunk. Lupus in fabula, lupus in fabula. Éppen gróf Bárdy úrról beszéltünk.
Bárdy Zoltán gróf mostohatestvére volt Lenke Simon bárónak.
Két ellentétesebb alakot alig lehetne képzelni.
Zoltán atlétatermete, mely közel egyöles lehetett, teljes összhangban volt szelíd, férfias arcával. Határozott, egyforma jellemre valló vonásai voltak, nyugodt tekintete, sötétszőke haja és szakálla. Az egész arcnak nagy hasonlatossága volt az anyjáéhoz. Európai öltözetet viselt, minden különlegesség nélkül. Dacára annak, hogy olyan kuruc hírben állt, nem volt sem veres nyakravalója, sem halálfej melltűje.
- Rólam méltóztattak beszélni? - kérdé csodálkozva. - Hogyan ért ez a szerencse?
Lebegut Ottokár megkínálta a grófot a szivartárcájával.
- Szabad szolgálnom egy szivarral, egy szivarral?
- Köszönöm. Én nem szivarozom.
- No hát erről beszéltünk, erről beszéltünk. Hogy a gróf úr, amióta a trafikát behozták, a trafikát behozták, nem dohányzik többet. Én bámulom Mucius Scaevolát, Mucius Scaevolát; de jobban bámulom azt a magyart, ki a tirannizmus bosszújára lemond a dohányzásról, lemond a dohányzásról.
- Hát már én ilyen vagyok.
- Magukra hagyom önöket uraim, uraim.
Azzal felszedte az esernyőjét, kalapját a megyefőnök, és távozni készült. Látszott az arcán, hogy szeretne is kezet nyújtani a grófnak, de fél is tőle. Ez karakán fickó! Mindenki tudja róla, hogy mikor Bécsben találkozott egy ünnepélyen a mindenható miniszterrel, ki hajdan ügyvédje volt, azzal szólítá meg: ,,nun lieber Doktor (!), was haben Sie neues vor?"
Zoltán gróf azonban észrevette a tétovázást, s őszinte nyájassággal nyújtá a távozni készülő elé a kezét.
Amit aztán Lebegut egész elérzékenyülten fogadott, mind a két kézzel megszorongatva, s háromszor is megrázva.
- Gróf úr! Gróf úr! - Csak annyit mondok, csak annyit mondok...
Azzal kiment az ajtón, az előszobában kiabálva:
-János! Johann! A kalucsniaim.
De biz ott se János, se Johann nem jött elő, magának kellett felhúzni a sárellenző telekes-bocskorait.
- Jó napot, öcsém - monda Zoltán, egy karszékbe leereszkedve.
Simon nem hagyhatta észrevétel nélkül, hogy ,,de nagyon megszorongattad a kezét a megyefőnöknek".
- Ez egy becsületes idegen hivatalnok, aki a kötelességét teljesíti.
- Az ,,idegen" szó nekem volt aposztrofálva?
- Semmi vonatkozás nem volt benne. - Én most tehozzád egy igen kényes és bizalmas ügyben jövök, s mint testvér testvérhez akarok veled beszélni.
Simon féloldalt sandított Zoltánra.
- Azt előre is kijelentem, hogy ha Arankáról akarsz beszélni, én veszem a kalapomat, s itthagylak egyedül a szobámban.
- Egy szót sem fogok szólni a ,,te" Arankádról. Hanem elmondom neked a saját életem tragikomédiáját, amiben senki sem lesz nevetségessé, csak én magam. Hogy megtudjam róla a véleményedet. Ezt megengeded, ugye? Te olyan higgadt, komoly férfiú vagy, hogy bölcs ítéletet mondhatsz az én hebehurgyaságom fölött.
- Hallgatok rá.
- Mikor én olyan idős voltam, mint te most, én is halálig szerelmes voltam. Úgy látszik, hogy mind a ketten ,,aus dem Geschlechte Azra" vagyunk, akik meghalnak, ha szeretnek. (Lásd Heine.) Ideálszépség volt, márványból kifaragva sem láttam soha mását.
- Hát márványnak is láttad?
- De eleven márványnak! - És amellett szellemes, csupa bűbáj, szikrázó elmésség, ha rájött a kedve, szilaj volt, mint egy menád; ha meg a mélaság szállta meg, túlemelkedett a földön, s magával vitt. Azt csinált belőlem, amit akart. Szentföldre vándorló zarándokot vagy Fra Diavolót. S úgy tapasztaltam, hogy ő is szenvedélyesen szeret engem.
- Nem tetted próbára?
- Dehogynem. Mind fényesen kiállta. Ez tartott két évig. Paradicsomi élet volt. Ki is vettem a jussomat a gyönyörbül ezalatt az egész életre; úgy, hogy utóbbra semmi sem maradt. - Te akkoriban külföldi egyetemen voltál, minderről nem tudsz semmit. Mi örök hűséget esküdtünk egymásnak, s én megfogadtam az imádottamnak, hogy amint nagykorúvá leszek, azonnal nőül fogom venni. Addig is elláttam minden kényelemmel és pompával, s amiatt csináltam annyi adósságot, hogy a mama nyilvános tiltakozást bocsátott közre a megzabolázásom végett.
- Anyánk haragudott e viszonyért?
- No de mennyire! Fenyegetőzött, hogy elhagyja a házat, ha akarata ellenére idehozom a mátkámat. Meg is átkozott, ha jól tudom.
- Veled is így bánt?
- Természetesen. Csakhogy én rászolgáltam, mert én korhely, garázda, tékozló fiú voltam, nem ilyen józan, szorgalmas, munkás ifjú, mint te. - Hát persze ezek a mamák azt szeretnék, ha az ember valami szűk mellű, vérszegény, klastromban nevelt bábot hozna nekik a házhoz, aki fölött szuverén jogaikat gyakorolhatnák! Haha!
Simonnak egészen ínye szerint volt ez a beszéd! Ő is tódított rajta nevetve.
- És akinek legalább háromezer hold várandósága van s hét őse apa-anyai ágon. Haha!
- Hanem én hát ebben a tárgyban nem hagytam a fejemmel beszélni; megmondtam magyarán a grófnőnek, hogy ha nem tetszik neki a nő, akit feleségül veszek, visszavonulhat a falusi kastélyába, s ott uralkodhatik minden élők fölött.
- No ugye? - kapott rajta Simon.
- Az volt hozzá a végszavam, hogy ,,hajthatatlan vagyok"!
Simonnak tágult a keble. Vannak közös családi tulajdonságok. ,,Erély a mamával szemben."
- Mielőtt azonban a nagykorúságomat elértem volna, kiütött az országban az a szerencsétlen mozgalom, melybe aztán magam is belekeveredtem.
- Nem tudtál külföldre menni?
- Nem tudom én azt megmondani, mi volt? Valami szent düh, valami járvány, ami az embert meglepte. Felcsaptam huszárnak. Tetszett az a nyalka egyenruha, aztán meg a könnyelmű tábori élet, a veszéllyel járó izgalom, kalandos csatározások, strapáciák utáni dínomdánom. Egynéhány derék ütközetben is részt vettem. Tudod, ez a legélvezetesebb neme a sportnak. Félig medvevadászat, félig akadályverseny, amellett párbaj en masse.
- Egyikhez sincs kedvem.
- Mikor aztán vége volt a hajcihőnek, akkor besoroztak a császári seregbe, elvittek Lombardiába, megismertem a szép Olaszországot, ingyen, a császár kenyerén.
- Hát a mátkád?
- No hisz arról akarok beszélni. Ezalatt folyvást levelezésben álltam az én jegyesemmel. Leveleink áradoznak a szerelemtől s annak minden édes fájdalmaitól. - Mikor aztán megkaptam az obsitomat, vágtattam a szenvedély tüzes szekerén haza a mi városunkba. Itt azután nagy bámulatomra értesültem róla, hogy az én ideálom réges-régen, rögtön a harc bevégezte után, az új rend beálltával - a legbensőbb baráti viszonyba lépett azzal az emberrel, akit én a világon legjobban gyűlölök, s aki oly magasan áll fölöttem, hogy megtorlást nem vehetek rajta. - S ez a szirén ez egész idő alatt folyvást írta hozzám a szenvedélytől lángoló leveleket, sőt a miniatűr arcképét is megküldte, a legeszményibb jelmezben. A levelei mind itt vannak ebben a tárcában, az arcképe a tárca borítékán. Most adj nekem tanácsot, öcsém, mit tegyek én ezzel a nővel?
Ezzel odanyújtá a zsebéből kivett tárcát Simonnak.
Ilyen lehet a viperacsípés hatása, mint mikor Simon azt az arcképet meglátta.
- Ez Aranka!
- Én nem mondtam ki a nevét - szólt a gróf hidegvérrel.
- Miért adtad ezt a tárcát a kezembe?
- A tárca le van pecsételve. Egészen rád van hagyva, hogy fölbontsd-e vagy fölbontatlanul hagyd? - Ha akarod, megismered a tartalmát, ha nem akarod, tárcástul, arcképestül a tűzbe dobod.
- Ez szép kelepce volt tőled!
- Őszintén megmondtam, hogy én csak a saját tragikomédiámról fogok beszélni - ha akarsz, okulsz rajta, ha nem akarsz, nem okulsz.
Simon végigjárt a szobában, s aztán karjait összefonva a mellén, odaállt a bátyja elé.
- Mondd meg, miért akarjátok ti, a grófnővel együtt, minden kigondolható furfanggal útját állni az én házasságomnak Arankával?
- Megmondom, öcsém. Nem foglalok el holmi erkölcsprédikátori pulpitust. Én a szerelemben nem ismerem a különbséget az erény és a bűn között. Mi férfiak annyiszor elbukunk ebben, hogy semmi jogunk sincs a nők fölött törvényszéket ülni. - A szívnek mindig igazsága van.
- Hát akkor mi bajod velem?
- De ennek a hölgynek nincs szíve. - Ennek minden ízében hideg, kiszámító ész lakik. Nincs szenvedélye; csak tervei vannak. Téged azért választott ki jövendőbelijének, hogy elfogadható állást szerezzen magának a világban. - Ezt az állást azután ő majd - más összeköttetéseinél fogva - folyvást magasabbra fogja emelni. - Téged tolni fog egyik rangfokról a másikra, csak azért, hogy önmagát emelje fölfelé.
Simon báró most már egészen visszanyerte nyugodtságát.
- Hát amit most elmondtál, ez az én programom. Rémképet akartál elém festeni, s eltaláltad az én prospektusomat. - Apám után szegény vagyok, anyám az első férje utáni özvegyi jogon élvezi a birtokát, amíg él. - Nekem az eszem után kell megélnem. - Katona nem lehetek, mert ahhoz hiányzik a személyes bátorság nálam. Ideges vagyok. Vagy nem tudom, mi lelt? Nincs a véremben a vitézkedés. - Állami szolgálatba kell állnom. - Ez most gyűlöletes dolog. - A patrióták nem akarnak állami hivatalba lépni. - És így előttem egy üres pálya nyílik meg, melyen kevés a vetélytárs, s ahol azzal a szerény tehetséggel és tanulmánnyal is mehetek előre, ami nekem jutott. - De én gyorsan akarok előrehaladni. Nem kérdezem, kinek a keze az, aki emelkedni segít? - Ha asszonykéz, annál jobb. Akármerre nézek, azt látom, hogy a patriótáskodás, az ábrándkergetés minden nemesi családot tönkretesz. - Próbáljuk meg az ellenkező utat, hátha a hűség, a szolgálatkészség jobban célhoz vezet? - Anyám azért ellenzi Arankával kötendő házasságomat, mert a hölgy szegény; - te felvilágosítottál róla, hogy Arankának ,,hozománya" van!
Zoltán felállt, és megfogta Simonnak a kezét.
- Még egy szót, öcsém. - Ez lesz az utolsó. - Nem beszélek semmi nőről többet. - Mi mostohatestvérek vagyunk. - Csak anyánk ugyanaz. - A te atyád derék tábornok volt, de vagyontalan. - Az én apám szép ősi birtokot hagyott rám. Van kényelmes kastélyom jól felszerelt birtokkal. - Ennek a jövedelme mind a kettőnket úri módon eltart. - Jöjj oda velem. - Hagyjuk itt a várost. - Menjünk gazdálkodni. - Én megosztom veled a jövedelmemet. Házasodni sohasem fogok, elég tanulmányom volt eddig a nők világából. Ha meghalok, egész vagyonom terád száll. Azt mondád: gyorsan akarsz emelkedni. No hát én egyszerre úrrá emellek. Azt mondád nem kérded, kinek a keze segít előre? Elfogadod. No hát itt a testvéred keze! Elfogadod?
Simon indulatosan rántotta ki a kezét Zoltán kezéből. Kolerikus, félnevető hangon beszélt.
- Más szóval: én hagyjak itt most minden munkát, rangot, hivatást? Menjek ki az erdőre bús magyarnak? - Kergessek nyulat, őzet? - Neveljek agarat, kopót? - Tanítsak csikót hámba, nyereg alá? - Szaladjak az oláh fáták katrincái után? -Tagadjam el, hogy írni-olvasni tudok; mindenre mondjam azt, hogy ,,niksz tájts!" - Üssem a filkót a vad cimborákkal napestig robotban, s szidjam a németet, mikor nem hallja? - Igyam le magam a pajtások kedvéért félholtra, s mikor józan vagyok, építsem a fellegvárakat a jég hátára, s várjam a külföldi messiást, aki a régi szabadságot ezüsttálcán, megsülve, elénk hozza? - Addig is énekeljem a szózatot, meg a ,,dárum madárum" nótát? - Mondjak tósztokat, amik a félvilágnak hadat izennek? S azzal fussak a berekbe, ha egy zsandár sisakját megpillantom? - Hisz ettől én megőrülök!
Zoltán lecsüggeszté a fejét, de még nem adta fel a sakkjátszmát.
- Hát sok igazat mondtál, brúder, a magad szempontjából. - Te arról nem tehetsz, hogy hazáról, nemzetről nincsen fogalmad. - Külföldön nevelkedtél gyermekkorod óta. A mi fájdalmainkat nem érzed, s én azokat beléd nem olthatom. - Magas ambícióid vannak - legyenek. - Munkád, eszed után akarsz megélni. - Helyeslem. - De akkor térj át a helyes útra. Te iskolai tanulmányaidat nem fejezted be. - Diplomád sincs. - Eredj hát vissza az egyetemre, s szerezd meg a doktori kalapot. - A ,,doktor" cím különb az excellenciásnál. - Légy jogtudós. - Ne maradj itt ebben a kis szűk hazában. - Települj le Bécsben. - Lesz híred, állásod, jövedelmed. Amíg kell, pénztáram nyitva áll előtted. - Ha ágens fogsz lenni, megszerzem számodra valamennyi ismerősöm megbízását. Vagy válassz bármi életpályát: légy orvos, mérnök, építész. - Légy uzsorás! - Csak ne légy a mi üldözőnk! Ne légy a mi elnyomóink kezében vak eszköz! - Ha az idegen sújt bennünket a korbáccsal, egyszer fáj, elfelejtjük; de ha a vérünkből való vér kezében van a korbács, annak az ütése éget, és el nem múlik soha! - Hadd vegyem ki ezt a kezedből, öcsém.
Meleg hangon mondott meleg szavak voltak! De hát az amfibiumoknak az a sajátságuk, hogy ha szerelmeskednek is, ha dühbe jönnek is, azért a vérük csak hideg marad. (Talán ez a fekete vér?)
Simon a tükör elé állt a haját helyreigazítani. Azután eszébe jutott, hogy a zsebórája nincs felhúzva, azt felhúzta. Csak azután reflektált a mondottakra.
- Kedves Zoltán! Nem tudom, hogy a nagylelkűségedet bámuljam-e inkább vagy a könnyűvérűségedet? Képesnek hiszlek rá, hogy ami szót most olyan könnyen odavetettél, azt meg is fogod tartani. Ámde én óvatosabb vagyok a szavam lekötésében. Igaz, hogy te most egyike vagy az első nagybirtokosoknak a koronaországban; de egy meggondolatlan lépés egy óra alatt megfoszthat minden birtokodtul, s téged fogollyá s engem földönfutóvá tehet.
Zoltán megütközve tekinte az öccsére.
- Mit gondolsz, öcsém? Nem értelek.
Simon erre határozott mozdulattal lépett Zoltán elé, s vállára tette a kezét.
- Te most is összeesküvésen töröd a fejed!
- Én? Badarság! Mért esküdnénk össze mi magyarok? Hiszen mind egyetértünk!
- Tagadni szokás azt; de mi jól vagyunk értesülve. Itt egy messzeágazó összeesküvés van.
- Akkor az olyan finomul van szőve, hogy én egy szálát sem látom.
- Nem állsz levelezésben az emigrációval?
- Soha! Egy betűt sem írtam senkinek.
- Mered ezt nekem mondani?
- Nemesi szavamra!
Simon egy lépést tett az íróasztala felé, hogy fölvegye azt az iratot, amit Lebegut rábízott, s Zoltánnak a szeme elé tartsa. - Hanem aztán feleúton mást gondolt, abbahagyta.
(Akkor a többi is ámítás volt, amit beszélt, ha ezt eltagadja.)
Megnézte az óráját. S azzal hivatalos lagymatagsággal mondá
- Gróf úr! Úgy hiszem, ez az ügy be van fejezve. Engem hivatalos teendőim szólítanak. - Volt szerencsém!
Azzal leült az íróasztalához.
Bárdy Zoltán is vette a kalapját, s távozott.
- Üdv önnel, uram. - S azzal fölcsapta a kalapját még a szobában.
... Az ajtóban csaknem összeütődött egy sietve belépő hölggyel, aki előtt aztán sietve lekapta megint a föltett kalapját.
... Aranka volt az.









Jókai Mór: A fekete vér


VI. FEJEZET  Aranka
Zoltán háromszor meghajtotta magát a hölgy előtt, amíg az ajtón kilépett, a hölgy büszke fejbólintással fogadta az üdvözlést. Egy szót sem szóltak egymáshoz köszöntés fejében. A hölgy egy helyben állt addig, amíg Zoltán be nem tette maga után az ajtót. Akkor sebesen előrejött Simonhoz, akinek éppen csak annyi ideje maradt azalatt, amíg Aranka dacosan a szeme közé nézett Zoltánnak, hogy azt a tárcát az ügyiratok közé elrejtse.
- Ez az ember énrólam beszélt! - lihegé a hölgy indulatosan.
Már maga a megjelenése mutatta, hogy ez valami soronkívüli hölgy. Az egész hölgyvilág krinolinban járt, utcákon, társaságokban csupa mozgó léggömböket lehetett látni, csak Aranka nem vette fel azt soha. Volt vakmerősége dacolni a rút divattal. Ő testhez tapadó öltönyt viselt, utcán mindig fehéret, a fejdísze is fehér volt, fátyolával az álla alatt keresztülkötve, s ehhez a fehér klasszikus öltözethez az arca oly feltűnő ellentétet képezett. Barna, sötét, mint a beduin nőké, nagy, mély tüzű, epedő szemekkel, fekete egyenes szemöldökkel, vékony ajkakkal. Ha a szobában leveté a fátyolát, a fejét vállig levágott szénfekete haj repkedte körül, olyan volt, mint egy Rafael-angyal.
S mennyi kifejezés volt ebben a színtelen arcban! Még akkor is, ha a szemeit lehunyta. Ezt gyakran szokta tenni. Ha az ajkait összeszorítá s a szemeit lehunyta, azzal kínozni tudott.
Simont megzavarta ezzel a kérdéssel. Válasz helyett csak azt tudta hebegni: ,,Aranka!"
- Ne tagadd! Az ő arcából láttam, hogy beszélt, s a tiédből olvastam, hogy te azt meghallgattad.
- De visszautasítám.
- Elmondta, hogy egykor az ő szeretője voltam, most pedig a halálos ellenségéé vagyok, a koronaország despotájáé.
- Ravasz furfanggal csalt bele, hogy meghallgassam.
- Most hát én kényszerítelek, hogy hallgass meg engem. Hallgasd meg az én védelmemet, s légy ítélőbírám.
- Nem! Aranka!
- De igen. Én ismerem a vádat. S ha egy nő vádolva van, az már el van ítélve. A társadalom kegyetlen törvényszék. Az apagyilkos számára van védelem, a nő számára nincs. Akit a vésztörvényszék elítél, még apellálhat, még remélhet kegyelmet, várhatja, hogy fogsága majd letelik, s akkor szabad lesz; de a nő, akit a társadalom elítélt, nem várhat kegyelmet, az életfogytig el van ítélve, annak csak egy apellátája van, ahhoz az emberhez, akit szeret. - Tehát hallgass ki.
Simon megfogta Aranka kezét, s le akarta ültetni a pamlagra.
- Nem. A vádlott állva beszél. Te ülj le az asztalodhoz. Lám a feszület is ott van már.
Simon elfanyalodva ült le, nem az asztalához, hanem a pamlagra. Az egész következő jelenethez nem volt semmi kedve. Tudta ő jól, hogy ,,kit" vesz el. Alapjában szkeptikus volt, csupán a kíváncsiság ösztönzé, hogy vajon mit tud egy merész nő fantáziája elővarázsolni, mikor a látszatot meg akarja menteni.
Aranka drámai pózba helyezte magát, két leeresztett kezét összetéve. Akárcsak Norma az utolsó szcénában: ,,Most tehát ismerj meg engem"!
- Nevem Arnóti Zsófia. Az Aranka nevet a bérmálásban kaptam. Huszonöt éves vagyok, római katolikus, hajadon. Atyám regens chori volt, vagyontalan. - Anyámat korán elvesztettem. - Gyermekkoromban tanítottak varrni, hímezni; pénzért dolgoztam. - Szép hangom volt, atyám zenemester, megtanított énekelni. - A templomban énekeltem nagy ünnepek alkalmával a legnehezebb oratóriumokat. - Tizenhat éves voltam, mikor legelőször találkoztam Bárdy Zoltán gróffal. Ő akkor kezdett el a világban szerepelni. - Szomorú volt a találkozás, atyám temetésén. - A gróf volt az egyház patrónusa. - A legelső találkozásnál felajánlotta, hogy menjek az özvegy bárónéhoz társalkodónőnek; én elfogadtam. - A báróné igen kegyesen bánt velem, úgy tekintett ő és a rokonsága, mint családtagot. - Az egész háztartás rám lett bízva. - Gondolhatod, hogy ahol egy fiatal férfi és egy ifjú leány vannak együtt egy háznál, mennyi ártatlannak tetsző bizalmaskodás történik meg ottan. - Egyszer a báróné észrevette, hogy ő irányomban nemcsak anya, hanem annál több: anyós. - Heves jelenetek következtek az anya és fiú között, amiknek a következése az lett, hogy nekem el kellett hagynom a házat. - A gróf azonban esküvel fogadta, hogy nőül fog venni, mihelyt nagykorúságát eléri. - Odáig azonban még évek voltak hátra. - Nekem addig is valami állás kellett a világban. A gróf rávett, hogy menjek a színházhoz, amíg nőül vehet. Rövid időn a közönség kegyence lettem. Külföldre is híttak, s ha a fényes ajánlatok valamelyikét elfogadtam volna (a leveleket megláthatod nálam), most világhírű művésznő lehetnék; nekem is ritka nagy terjedelmű althangom van, mint Alboninak volt. - A gróf nem bocsátott el. - Körülvett pompával, úri kényelemmel. - Ellenben a báróné minden eszközt elővett (elismerem, hogy tisztességes eszközöket), hogy innen eltávolítson. Saját költségén idehozatta a külföldi impresszáriókat, hogy hallgassák meg az énekemet: rá akart venni, hogy bécsi vagy párizsi énekmesterhez menjek tanulni. - Nem fogadtam el, hű maradtam a grófnak adott ígéretemhez. Ekkor kiütött az a szerencsétlen belháború, melybe a gróf is belekeveredett, s melynek az lett a vége, hogy az egész ország megbukott, minden társadalmi rend fölfordult, s mely az én vőlegényemet is elszakítá tőlem. - Így mondta el a gróf előtted?
- Így mondta.
Még eddig igazat beszélt a nő.
- Fél évig hírt sem hallottam a grófról. Elhiszem, hogy az nem az ő hibája volt. Az egész társadalom szét volt robbantva. Egy ismerős alak nem maradt a székvárosban. - Én, ki éveken át kényelemhez, úri életmódhoz voltam szoktatva, ott álltam a legszomorúbb ínség országútján. - Egy szép leány, aki éhezik.
- De hiszen megmaradt a művészeted.
- Éppen ez volt a sorsomnak a lidércfénye - vagy talán vezércsillaga. - Kérdezhetnéd, hogy miért nem mentem hát külföldre, ahová oly nagyon hívtak? - Azért, mert forradalmak idejében a külföldi művészeti vállalkozók is mind megbuktak - és aztán, mert még mindig bíztam a vőlegényem adott szavában. S vártam, hogy visszajön. - Addig is itt akartam maradni és dacolni a cifra nyomorúsággal. A fegyverzaj elcsöndesülte után összeverődött megint innen-onnan egy színésztrupp; ledobták a honvédruhát, leborotválták az arcukat, s ismét beálltak komédiásnak. - De ám az új rend mellett a komédiázáshoz felsőbb engedély is kell. S kinek legyen elég erős szíve a koronaország félelmetes despotájának a színe elé járulni, akinek kegyetlen híre megelőzte az érkezését? - Senki sem mert eléje kerülni a koncesszió kérvényével. - Engem biztattak föl, hogy tegyem meg. - S én fölkerestem a hatalmas nagy urat. - És találtam a dölyfös zsarnok helyett egy udvarias gentlemant, aki a kérésemet nyugodtan végighallgatta; rögtön aláírta az engedélyokmányt, maga elvezetett az irodájába, ahol azt hitelesítették; aztán az előszoba ajtajáig kikísért, s azzal bocsátott el, hogy bármikor legyen valami teljesíthető kívánságom, mindenkor szívesen fogja azt pártolni. - Hát - nem mutatsz még ajtót előttem?
Válasz helyett Simon megfogta Aranka kezét, s gyöngéden odavonta a leányt maga mellé a pamlagra.
- Kérlek. Mondjad tovább.
- Én diadallal tértem vissza a színésztrupphoz a kivívott koncesszával a kezemben. - S ezzel a diadallal lett megalapítva a rossz hírem. - Ettől fogva akárkinek volt valami baja, kívánsága, az mind engem kért fel közbenjárónak a hatalmas férfiúnál. - Hány embernek nyitottam meg a börtöne ajtaját! - Hány embert szabadítottam meg a bujdosásból! - Hány gyászoló háznak adtam vissza a családapát! - Hány elbukott embert segítettem új életpályához! - Hány nemzeti intézetnek eszközöltem ki a szabad fejlődhetést! - Hány nyomorultnak adattam vissza elkobzott vagyonát! - És mindannyian, akikkel jót tettem, siettek elhíresztelni felőlem, hogy ,,Könnyű neki, mert a zsarnoknak a kedvese!" - Ezt hallotta felőlem a gróf, mikor Olaszországból visszaérkezett. - De hogy ehhez a visszatéréshez én nyitottam neki utat, azt nem tudta meg soha. - Ha ekkor odajött volna hozzám vádolni, szemrehányást tenni, akkor neki mondtam volna: hallgass ki, s aztán ments fel, vagy ölj meg! - De ő felém se jött. A kósza hírre elítélt, megvetett, kikerült. - Mindent elmondtam, most törd ketté a pálcát fölöttem, ha bűnösnek találsz.
Simon e szóknál fölkelt Aranka mellől, az íróasztalához lépett, s előhúzva az ügyiratok közé dugott arcképes tárcát, odanyújtá azt Arankának.
- Itt a válaszom. - Zoltán bátya itt hagyta nálam ezt a tárcát, lepecsételve, melyben annak a hölgynek a hozzá írt levelei vannak, akinek a történetét előttem a név említése nélkül mondta volt el, s én csak ez arcképről, mely a tárca borítékán látható, tudtam meg, ki az? - Rám hagyta, hogy bontsam fel a tárcát, s olvassam el a tartalmát, vagy dobjam a tűzbe olvasatlanul.
- Még ez a kegyetlenség is! - kiálta fel indulatosan Aranka. (De barna arca még ekkor sem lett pirossá.)
- Én az egészet felbontatlanul átadom neked.
Azok a nagy szemek milyet villámlottak.
- Ezt még meghálálhatom! - rebegé, elvéve a tárcát. A fenyegető arckifejezés meghazudtolta a szót.
Simon megszorítá Aranka kezét.
- Ma tudattam a grófnővel nősülési elhatározásomat. A levelet is látta, melyben kezedet megkérem.
- Én is tettem valamit, hogy azt előmozdítsam. Én is hoztam a számodra egy meglepetést.
Azzal kivett a kebléből egy iratot, s azt Simonnak nyújtá. Simonnak örömre hajnalodó tekintete elárulá az irat tartalmát.
- Kineveztetésem irodafőnökké!
Ezért gyöngéden átölelé Arankát: ,,őrangyalom vagy!"
Aranka még fokozta a jótett becsét a helyzet fölfedezésével.
- Pedig bizony mondom, hogy mostanában nagyon rossz kedélyhangulatban van a főúr! - Bátyádnak az az igazán kurucos tréfája azzal a hajtóvadászat-rendezéssel minden jóindulatát ellenkezőre fordította. Egy ilyen büszke főnemes, aki megszokta, hogy hozzá hízelegve vagy reszketve közelítsen mindenki, egy olyan emberre akad, aki vele dacol, s még hogyan dacol? Úgy, hogy őt nevetségessé teszi. Te! Azt még egy színpadi zsarnok sem szíveli el, hogy kinevessék!
- Hátha még azt a levelét látná a zseniális grófnak, amit az imént adott át nekem a jámbor megyefőnök, hogy semmisítsem meg; akkor bátyámuram busásan visszakaphatná a tromfot a hajtóvadászatért.
- Levelét? - kapott a szón Aranka.
Simon megbánta, hogy szólt.
- De mit beszélek én most hivatalos allotriákról? Mikor te itt vagy, enyim vagy, szeretsz! - Azzal maga mellé vonta Arankát a kerevetre, s megfogta a két kezét a leánynak. S azután a fehér fátyolt feljebb húzta a fejéről, hogy jobban gyönyörködhessék az arcában. - Most már irodafőnök vagyok, most már beszélhetünk arról, hogy menyegzőnket mikor tartsuk meg?
Aranka kibontakozott a gyöngéd ölelésből, s fölkelt a pamlagról.
- Még nem, kedvesem. Még ,,csak" irodafőnök vagy. Kétezer forint fizetéssel. Ez még háztartásra nem elég. Ha én hozzád nőül megyek, a színháznál többé nem maradhatok. Másunnan pedig jövedelmem nincs. Ha udvari színháznál volnék, akkor lehetnék hivatalnok neje, az már ,,állás", de ez egy vándortrupp, mely nyáron faluzni megy. Azt pedig, hogy vendégszerepelni járjak, ismerve a világ nyelvét, talán te sem engednéd meg. - Azért még várnod kell egy kis ideig. - Ne nyugtalankodjál, nem sokáig. - Pártfogónktól hallottam, hogy a kerületi főnököt rövid időn fölhívják Bécsbe, osztályfőnöknek a minisztériumhoz.
Örömhír volt ez Simonnak!
- Akkor nagy előléptetés lesz! Lebegutot kinevezik kerületi főnöknek, én pedig elfoglalhatom az ő helyét; a megyei főnökséget.
Aranka szűkebbre húzta a fátyolt az arca körül, hogy csak a szem és a száj látszott ki belőle. A többi minden fehér rajta, csak ez a léleklakta folt sötét.
- Hátha még jobban is lehetne? - suttogá. - Azt mondtad, a megyefőnök a grófnak egy levelét adta át neked megsemmisítés végett, ami ha illetékes kézbe kerülne, a grófnak nehéz megtorlást okozhatna a famózus hajtóvadászatért. - Hadd lássam azt a levelet.
Simon fölvette az íróasztalról az egész ügyiratot, s átadta Arankának.
A hölgy figyelemmel olvasott, s kívül-belül megvizsgálta az összehajtott fölzetet.
- Hm! A megyefőnök azt jegyezte föl ez iratra, hogy ,,Supprimatur". - Ha ez egy felsőbb hatalom kezébe kerülne, a gróf beleütné a fejét a felhőbe, a megyefőnök kapna egy nagy hivatalos orrot, s maradna megyefőnöknek az előléptetésekor - te pedig az ő fején keresztül ugranál át a kerületi főnökségbe! Add ezt az iratot énnekem, ahelyett, hogy a tűzbe dobnád: - én téged kerületi főnökké teszlek. (Súgva tevé hozzá:) És ennek a palotának az urává...
Simon letérdelt a Nefitim leánya elé, térdeit átölelve.
- Istennőm vagy!
- Legyen eszed - súgá a hölgy. - Még nem vagy itthon. Állj fel, és írd meg a köszönő feliratot a Durchlauchthoz. Ma nem fogad el senkit. De a leveledet várja.
Ez rendes dolog. Simon azonnal az íróasztalához ült, s új tollat tett a tollszárba, hogy egész kalligráfiával írhasson a magas párfogójának. Természetesnek tartotta, hogy a hálálkodó levelet is ugyanazon posta vigye meg, aki a kinevezési iratot idehozta.
Azalatt Arankának módjában volt a szobában szerteszét fürkészni. - Leányoknak mulatság az, egy férfiszobát felkutatni.
Az álló íróasztalhoz is odament, ahol a kitárt protokollum feküdt a támlányon. Abba is belepillantott.
A legutolsó szám volt a Barkó Pál külföldre szóló útlevelének bejegyzése.
Arankának az egész arca egyszerre átváltozott. Harag, elszörnyedés torzította el a vonásait. Ideges reszketegség állta el a termetét.
- Megbocsáss! - lihegé. - Csak írj tovább, nem várhatom meg a leveledet. - Tíz óra! A próbára kell sietnem. A viszontlátásig!
S azzal nem várva, hogy Simon kikísérje, elsuhant a szobából, s aztán futott a színház felé, ahogy szoktak színésznők futni az utcán, akik elkéstek a próbárul.
- Siessen, kisasszony, a próba elkezdődött, rögtön a jelenése jön - kiálta eléje az igazgató a színfalak sikátorában.
- Ma nem énekelhetek. El vagyok rekedve.
- Ne tréfáljon, kisasszony.
- Lehetetlen. Nem hallja? Egy csepp hangom sincs.
Csak úgy suttogva hápogott.
- Megüt a guta! Minden páholyjegy, minden zártszék elkelt.
- Adják mással a darabot.
- Mit? A Prófétát? Hát énekelheti Fidest a sopranistáné?
- Adják hát Ernánit.
- De a Durchlaucht express a Prófétát kívánta mai napra. Magas rangú vendégei vannak Bécsből.
- Várjanak holnapig. Akkorra majd kirekedek.
- Holnap drámai nap van. Holnapután pedig itt hagy bennünket a karmester, megy Muszkaországba.
- Annál rosszabb ránézve! Jöjjön a színházi orvos, vizsgáljon meg.
Azzal berohant az öltözőbe, ott hagyta a direktort, engedve neki találgatni, hogy kire nézve rosszabb az: a direktorra? A Durchlauchtra? Vagy a karmesterre?
- Meg vagyunk lőve! - rikácsolt a direktor a rendező elé. - Capriciosa berekedt, nem énekel. Küldjön a doktorért.
A rendező tapasztalt férfiú volt és flegmatikus temperamentum.
- Nem doktor kell ennek, hanem valami más.
Azzal odament a súgólyuk födeléhez, s hangtölcsért csinálva a rekvizitum jegyzékből, odatelefonozott a karmesternek.
- Gyere fel egy szóra, Palkó barátom.
Barkó Pali volt a színház karmestere.
- Ugyan kérlek - súgá a fülébe, amikor Pali előkerült -, eredj be a primadonnához, s csinálj vele valami csodakúrát, hogy ne legyen ma rekedt.
Aranka az öltözőben azt cselekedte, hogy levelet írt.
Mikor Pali belépett hozzá, mérgesen összetépte a levelet.
- Nagysád be van rekedve?
- Úgy! Csak nagyságolj! Mért nem kezded mindjárt a ,,fenséges"-en? - förmedt rá egészséges, teli hangon a művésznő.
- Örömmel hallom, hogy a kisasszony hangja nem veszett el.
- Nem a hangom veszett el, hanem a lelkem.
- Majd megkeressük.
- Keresheted azt! Te vesztetted el!
- Drága nagysád.
(Aranka tegezte Palit, ez pedig nagyságolta a hölgyet. Ez így szokás - a cigányoknál.)
- Te utazni készülsz Muszkaországba?
- Hisz ezt leghamarább megmondtam a kisasszonynak.
- Igen. Nekem mondtad meg legelőször, hogy meghívást kaptál Szentpétervárra. S én ugyanakkor közöltem veled az én titkomat, amit még kívüled senki sem tud, hogy én is kaptam szintén Szentpétervárról igen kedvező ajánlatot. Milyen örömmel, milyen lelkesedéssel beszéltünk akkor arról, hogy egyszerre megnyílik előttünk a nagyvilág. Nem koldulni fogunk ezután, hanem hódítani.
- Nagysád lelkesedett, de én nem. Rosszul emlékezik rá.
- No hát a saját eksztázisomban azt hittem, hogy te is örülsz! Hisz ebből a te mozdulatlan pofádból nem lehet kiolvasni semmit.
- De világosan beszéltem. Magam miatt is aggódom; bár én sokáig és alaposan kitanultam a zenét; nagysádra nézve azonban egyenesen megmondtam, hogy ha a nagyvilágban akar hódítani, elébb menjen fel Bécsbe, s legalább egy esztendeig tanuljon egy jó énekmestertől.
- Ejh! Én tudok annyit, mint Alboni tudott! A hangom, a megjelenésem biztosítja a diadalt.
- Akkor mehet nagysád Szentpétervárra.
- Mehet - nagysád - Szentpétervárra - ismétlé dacosan Aranka, utánozva Pali méla szólejtését. - Ezt bolond nélkül is tudom. - De mi másról beszéltünk akkor!
- Nagysád beszélt, én pedig hallgattam.
- Hallgattad, de nem mondtál ellent! Közös dicsőségről, megosztott koszorúkról beszéltünk, művészi versenyről, mely neveinket egymás fölé helyezi: együtt átérzett isteni mámorról, mely erősebb szakramentum az oltár előtti eskünél! Beszéltünk arról, hogy lelkeinket a legerősebb láncok, a művészdiadal koszorúi kötik majd össze! - És most egyszerre elutazol.
- Én csak azt teszem, amiről beszéltünk. Elfogadtam a szerződést, s most sietek annak eleget tenni. Hát nagysád válaszolt valamit az orosz direktornak?
Aranka bosszúsan tépte le a kesztyűt a kezéről, hogy az oldalzsebéből kikeressen egy összehajtott levélkét; rózsaszín volt a papír.
- Elmondok neked mindent. Válaszúton állok. Rád bízom, hogy válassz, melyikre lépjek? Olvasd e levelet.
Pali olvasta a levelet, s visszaadta azt.
- Lenke Simon báró nőül kéri nagysádat.
- Nos! Mit szólsz?
- Én szaladnék Szentpétervárra.
- Veled? Együtt ketten?
Pali vállat vont.
- Az útlevélnyerés soká tart; azt Bécsben kell láttamozni, s én sietek.
- Beírathatsz a magad útlevelébe, mint útitársnődet.
Mint a tigris az áldozatát, úgy tartá Aranka a szemei igézetével megfogva a művészt.
- Oda már van valaki beírva.
- Kicsoda?
- A feleségem.
- A Citera? Hát őrült vagy te? Egy ostoba fabábot cepelni magaddal, aki egy szót sem tud más nyelven, csak magyarul, s azon is csak hülyeségeket mond! A feleségedet viszed magaddal külföldi művészútra, hogy legyen egy fájós oldalad, amit mindenik sérthet? Gúny, nevetség tárgya akarsz lenni idegen országban? Hiszen itt sem mered emberek közé vinni a társadat, mert az arcod ég miatta.
- Úrnőm! Én keleti faj vagyok, mely nem beszél az asszonyáról soha.
Aranka megkapta hevesen a művész kezét, s forró leheletével égeté az arcát, midőn fülébe súgott:
- Hagyd itthon a nődet, s én veled megyek Oroszországba.
Barkó Pál arra fölemelte a fejét, s komoly, határozott hangon szólt:
- Mármost azt a tanácsot adom önnek, kisasszony, hogy fogadja el a báró úr ajánlatát: - ma pedig énekelje el szépen Fidest, hogy a Durchlaucht meg ne haragudjon. - Én kezdem a nyitányt.
Aranka elállta az útját, nem bocsátá ki az ajtón.
- Maradj még egy szóra. Azt mondtam, hogy válaszúton állok. - Még nem mondtam el mindent. - Bennem kétféle ördög lakik: egy jó meg egy rossz. - Démon mind a kettő. Az egyik őrült, lángoló szellem; aki csak a jelennek él, csak a gyönyört keresi, feláldozza magát: nem törődik isteni és emberi törvényekkel, csak a szenvedélyes vér parancsolatával. - Ez a jó! - A másik egy hideg, kiszámító démon, aki nem osztozik senki örömében, csak a fájdalomnak örül. - Amelyiknek odavetsz, azé leszek.
- Sokkal csekélyebb teremtésnek érezem magamat ezen a világon, mint hogy én valakinek a sorsára befolyással lehessek.
- Sokszor a csekélynek látszó emberekre vannak bízva nehéz küldetések. Ez a te mostani siettetett elutazásod valami politikai mozgalommal van összeköttetésben.
- Nevetnem kellene rajta, ha oly végtelen nagy tisztelettel nem volnék a kisasszony iránt.
- Ne gyilkolj a tiszteleteddel! - Szólj! Szereted-e Bárdy Zoltán grófot?
- Hogy szeretem-e? Senkit a kerek világon úgy nem szeretek. Csak egy apát ismertem: az ő volt. Csak ő nem éreztette velem soha alacsony származásomat. Azért az emberért meg tudnék halni.
- No hát annak az embernek az élete most a te kezedben van.
- Az enyimben?
- Ha én úgy akarom. Még most én tartom kezemben. Én, aki őt gyűlölöm. Akit megrontott, megalázott, összetört. Most a fejére téve tartom a lábamat. - Ha te most azt mondod: ,,Eh! Hagyjuk a gyűlöletet az okos embereknek! Mi legyünk könnyelmű bolondok! Öntsük ki a méregpohárt. s raboljuk el az istenektől azt, ami édes, ami meg van tiltva!" - hát akkor én összetépem ezt a papírt, amit itt tartok a kezemben, s elszórom a fejünk fölé, legyenek belőle lepkék.
- Mi van abban az iratban?
- Látod, mennyi bizalmam van hozzád? Ha ezt a titkot közlöm veled, magam is árulást követek el. Mégis megmondom. Orozva loptam el ezt az iratot a báró asztalárul. Ebben Zoltán grófnak egy levele van az emigráció főnökéhez, melyből kitűnik a részvétele az összeesküvésben, melynek célja az országnak általános fellázítása.
- Nem hiszem, hogy ezt a levelet a gróf írta volna.
- Nem hiszed?
- Nem. Mert ismerem a jellemét. Nyíltszívű, őszinte lelkű, aki ha ellenségére talál, azt szemben támadja meg, nem a háta mögött. Aki karddal vitézkedni tudott, annak a keze orgyilokhoz nem nyúl soha.
- De ha ez a levél illetékes kézbe talál kerülni, akkor a grófot elfogják, haditörvényszék elé állítják.
- Majd szabadon eresztik, ha ki fog derülni az ártatlansága.
- És ha az ellenkező derül ki? Ha utoléri a nemezis, melyet maga idézett föl vakmerően és hitszegően? - Igenis hitszegően, mert már egyszer amnesztia útján szabadult meg a büntetés alól, és akkor nemesi szavára fogadta meg, hogy többé semmi összeesküvésbe bele nem ártja magát. És most ,,ezt" az adott szavát is megszegi.
- Nem tudom elhinni.
- Láthatod, hogy milyen rabnővé teszem magamat, testem, lelkem a hatalmadba adom. Ha Bárdy Zoltánt elfogják, te tudni fogod, hogy ki adta őt föl, ujjal mutathatsz rá, s akit ma a közönség lelkesedése a csillagokig emel, holnap a közmegvetés a sárba fog tiporni. Kényurammá, istenemmé tettelek! Mondd, hogy ne tegyem! - Vígy magaddal, hogy ne tehessem. - Mondd ki azt a szót, aminek az árában széttépem a Bárdy levelét. - Elkárhoztathatsz vagy üdvözíthetsz.
- Zsófia!
- No hogy valahára nevemen szólítasz! Azon a néven, amelyen gyermekkoromban híttak, mikor a szentmise alatt én énekeltem a kórusban az Ave Máriát, s te zenéltél hozzá. Milyen jó fiú voltál akkor, s én milyen rossz leány! Mennyit kínoztalak! S te hogy engedted magadat kínozni!
- Komolyan beszéljünk. Vagy írta valóban Zoltán gróf a levelet, melyből az összeesküvésben való részvéte kitűnik, akkor meg is fogja tenni azt, amit írt. Akkor elfogják fegyverrel a kezében. Vagy nem írta, s akkor föl fogják menteni. Vigye ön vissza azt a levelet oda, ahonnan elhozta, nehogy még a vőlegényét is bajba keverje.
- Hát a ,,vőlegényemet"? - Azt akarod, hogy fogadjam el Lenke báró kezét? A tejtestvéredét. Aztán legyek férjéhez méltó asszony. - Te is maradsz feleségéhez méltó férj. Jól van. - Végeztünk. - Eredj, mondd meg az igazgatónak, hogy már kirekedtem. - Egy adag arzenikumcukor a szokott módon énekképessé tett. - Eléneklem az este Fidest. - Kiteszek magamért. - Úgy fogok játszani, mint még soha.
Barkó Pali szépen kezet csókolt a primadonnának.
- Még egy szót! - Te még ma bizonyosan meg fogod látogatni Zoltán grófot, hogy elutazásod előtt búcsút végy tőle. Mondd el neki, amit tőlem megtudtál - hogy az elfogatás veszedelme fenyegeti. - Még most menekülhet. - Reggelre túl lehet a határon: Havasalföldön. - De csak attól a rossz gondolattól őrizze meg őt a védszentje, hogy a mai estén eljöjjön a páholyába. - Mert ha én őt ott ma meglátom, akkor elfelejtem, hogy nő, hogy ember vagyok! Szörnyeteg leszek! Eredj! Időt adok rá, hogy megszabadítsd.
A zenész férfiúi büszkeséggel emelte fel a fejét.
- Arnóti kisasszony! Én öntől utasítást nem kérek. Búcsúzni már voltam Zoltán grófnál, s hírt hordani nem szokásom. - Nem is tenném a jelen esetben, mert ha Bárdy gróf futni talál, akkor ezáltal tanúbizonyságot szolgáltat a vádlóinak a bűnrészességében. Ő itt lesz az este a páholyában, s ha ön szépen fog énekelni, tapsolni fog önnek lelkesen.
Azzal otthagyta a művésznőt.
       
Az esteli előadás fényesen sikerült. A színház tele volt válogatott közönséggel. Taps, kihívás, koszorú töméntelen sok.
A parterre-en már el volt terjedve a híre, hogy ez alighanem utolsó föllépte az isteni Arankának.
Némelyek azt beszélték, hogy rendkívül fényes föltételek mellett van szerződve a szentpétervári operához. - Mások ellenben azt suttogták, hogy Barkó Pali társaságában indul világkörútra, mint Lagrange. - A legjobban értesültek azonban kitalálták, hogy egy nagyon előkelő mágnás kedvéért válik meg az Olympustól, aki őt címere viselőjévé teszi. Ma énekli a hattyúdalát.
Zoltán is jelen volt a páholyában. Két idegen vendége volt; azoknak engedte át az első két ülést, maga a háttérben foglalt helyet.
A koronázási jelenetnél azonban előkerült, s kiült a középső helyre.
Éppen akkor volt Fidesnek az átkozódási jelenete. Észrevette Zoltánt a páholyban.
A templomban énekelték a ,,Domine salvum fac regem" zsolozsmáját. Fides közbeénekli: ,,És légy örökre átkozott!"
De azt mindenkinek észre kellett venni, hogy a kinyújtott karja az átokverő szétnyílt kezével egyenesen Zoltán felé van irányozva.
A közönség suttogott.
Arankát az a suttogás még jobban felingerlé. Remekül játszott. Nem játék volt az már!
E felvonás után rengett a színház a tapstól; Aranka neve hangzott fergetegként.
Amint előjött a függöny mögül, s meglátta Zoltánt teljes buzgósággal tapsolni, féktelen düh szállta meg testét, lelkét. Fejét dacosan hátravetve, ökölre szorított kezekkel maga volt a bosszúállás istennője. Egész lénye azt mondta: ,,hogy mersz te énnekem tapsolni."
Tizenkétszer kihívták a lámpák elé...
... Ezen az éjszakán, éjfél után két órakor elfogták Bárdy Zoltán grófot, s vasra verve vitték Gyulafehérvárra.









Jókai Mór: A fekete vér


VII. FEJEZET  Estély a kegyelmes úrnál
Tíz hónap múlt el azóta, s ez idő alatt nagy változások történtek.
Lenke Simon báróbul ,,kegyelmes úr" lett. Előkelő születése, atyjának érdemei már előzetesen is ajánlották. (A magyar mágnásokban nemigen lehetett a kormánynak válogatni, mert nem jöttek hivatalt keresni.) Nagy előnyére vált az is, hogy külföldi egyetemeken tanulva, kellő ismereteket szerzett az európai jellegű közigazgatásról, az ócska magyar törvényeket, a feledésnek átadott közjogot pedig egyáltalában nem ismerte. - Nem tudni is érdem! - Ekként immúnis volt mindenféle nemzetiségi velleitásoktul. De legnagyobb érdemül számíttatott be neki az a minden személyes tekinteteket félretevő lojalitás, amellyel a veszedelmes összeesküvést még csírájában elfojtani serénykedett. - A rosszakarói (s kinek nincsenek rosszakarói?) alattomban azt suttogták felőle, hogy az egész őrült szerencséjét annak köszönheti, hogy a koronaország kormányzójának nagy befolyású pártfogoltját nőül vette.
Rövid tíz hónap alatt megyefőnöki titokőrzőből kerületi főnökké lett: Lipót-rendet kapott, kegyelmes titulust és még valami mást.
Zoltán grófot elítélték tízesztendei várfogságra, el is vitték Josefstadtba. Azon időkben az ítéleteket nem szokták közzétenni. Az elítéltnek felolvasták, de minden indokolás nélkül. Megapellálhatta - intra dominium.
A birtokait is elkobozták: provisorie azonban Lenke Simon báró kezelése alatt hagyták. Ezután szerzendő érdemei határozzák majd meg, hogy ugyanezen javak véglegesen az ő birtokául adományoztassanak-e.
S ilyen érdemeket ő nagy buzgalommal igyekezik szerezni. Fél is tőle minden ember!
S ez fölöttébb szükséges egy kerületi főnökre nézve. Félelem az az enyv, mely az államokat összeragasztja. (Az idealisták ugyan azt állítják, hogy a népek szeretete még erősebb ragaszték, de hát ki kér azoktól tanácsot?)
Tehát Aranka volt az úrnő a Bárdy-palotában. A termek, az előszobák, a konyhák, az istálló és kocsiszín mind az ő rendelkezése alatt állt. Nagy fényűzést folytatott. Hogy miből telik ez a pazarlás? Arról megint sokféle mendemondát lehetett hallani. Mert a Bárdy Zoltán-féle birtokot a fiskus lefoglalta, s annak a jövedelméből az özvegy grófnénak kötelezett részt levonva, a többit az aerarium tartotta meg. Hanem hát egy magas állású hivatalnoknak nem mesterség az aranycsinálás.
Csak egyet nem lehetett megvásárolni pénzen: a tiszteletet. Amilyen látogatott volt elébb a Bárdy-palota, olyan csendes lett a nagy változás után. Egy úrhölgy sem lépte át a küszöbét többé, akik nemrég gyűléseket tartani odajártak. Pedig Lenke tábornokné még ott lakott. - Nem hagyta el a házat, midőn Simon fia odahozta a nejét, ahogy fenyegetőzött. Nagyon erős oka volt ott maradni. Hanem egészen visszavonultan élt, még az ablakait sem látta senki nyitva.
A kegyelmes úrnak pedig felsőbb helyről utasításul lett adva, hogy igyekezzék a tekintélyét társadalmi úton is megszilárdítani. Estélyeket kell adni, melyeknek leírását a hírlapok közöljék. A kegyelmes asszonynak, mint ci-devant művésznőnek kell azt tudni, hogyan csinálják a concert spiritueleket?
A meghívók szétküldettek a város minden előkelőségéhez. Ez volt az első próba.
Kik jönnek el?
S ezt előre nemigen lehetett tudni; mert van egy kiváló magyar virtus, a meghívókra nem adni választ. - A jelen esetnél ez talán több is volt, mint ősi szokás.
Aranka ideges volt egész délután. A frizernénak és a komornának nagy szenvedései voltak vele. Felvette már a krinolint s az ahhoz tartozó vállfűzőt; a színésznői kosztümöt félre kellett dobni. A szabadon repkedő arkangyalfürtöket is à la Eugenie frizurába kellett kényszeríteni.
A férje még a hivatalban volt, a kormányzó távollétében még azt is kellett helyettesítenie.
Ezt az unalmas időközt, ami a teljes toalett és az első vendég érkezése között van, azzal tölté el Aranka, hogy Mangával kártyát vettetett magának.
A vén cigánynő mindennapos volt a háznál. Ki tudná az okát, miért. A kegyelmes úr ki nem állhatta. - Talán azért.
A jósnő magyarázza a kirakott kártyák horoszkópját.
- Nagy szerencse áll a házhoz. - Hanem a gyászos asszony megakadályozza. - A titkos kívánság még ma beteljesül. Egy titkos bujdosóról jó hír érkezik.
Aranka kedvetlen volt.
- Szedd össze a kártyáidat, Manga. Már a kártyáknak sem hiszek. Ha te az én gondolataimat nem tudod elolvasni, akkor a kártyáidból sem találsz ki semmit. Beszélj nekem a - fiadról. - Elfogadta a meghívást a mai estélyemre? - Külön levelet is írtam neki.
- Elfogadta - de csak az én nagy rimánkodásomra. A mágnás urak mindenképpen le akarták venni a lábáról, hogy ne jöjjön ma ide a mulatságba. Ötszáz forintot ígértek neki, ha ma a kaszinóba megy muzsikálni; de az a kis levél mégis erősebb volt, lenyomta az ötszáz forintot meg a mágnás urak barátságát. - Hja, az én fiam úgy hozzá van már szokva a nagyurakhoz, mint a kovács a szikrákhoz. - Muszkaországban szóba sem állt hercegen alul. - Még aki a kótáját forgatta is, gróf volt. - Hát még mikor Angliusországba átment! - Tengeren járt! - Ott is volt három hónapig. Még a királyné előtt is muzsikált. - A walesi hercegnek egy hétig volt a vendége. - S ahogy az itteni bandáját is maga után vitette, a sok mylordok haza sem akarták ereszteni többet. - Mind pertu lettek a Palival. - Mikor a búcsúlakomát adták a tiszteletére, valamennyi királyfi mind ott volt, veres ruhában. - Aztán a cigányokat odaültették maguk közé - egy király, egy cigány, egy király, egy cigány! Úgy mulattak. - Hát még aztán Franciaországban! Ott volt csak az igazi parádé! A császárné minden nótáját megújráztatta. A császár pedig saját kezűleg tűzte a mellére a csillagos ordót.
- Hát érdemrendet is kapott?
- Jaj de mennyit! Mikor azokat felrakja, úgy néz ki velük, mint egy generális.
- Hát pénzt szerzett-e sokat?
- Vékával mérték ott az ezüstöt, iccével az aranyat! Hanem hát neki is feszíteni kellett. - A sok borravalók, meg az ekvipázsok. Aztán meg a banda. - Azt minden városban ki kellett neki váltani a kuhiból. Azért mégis csak hozott haza szépen. - Amit megtakarított, abból vett egy házacskát, kertecskével. Most ott lakik a maga uraságában.
- Hát a felesége?
Manga bizalmasan súgva mondá:
- Hjaj! Annak már van kettő. - Ikrek az angyalkáim! Olyan feketék, mint a fekete rigó. - Már meg is vannak keresztelve. - Péter és Pál.
- Én meghívtam az asszonyt is az estélyre.
- Azt meg is hívhatta kegyelmes asszonyom, mert az előkelő famíliából való. A nagyapja vajda volt, az apja meg prímás. - Az tanította a Palit is hegedülni kisgyerek korában. - Jó nevelést kapott ám a Citera! Az apácákhoz járatták: megtanult írni, olvasni és harisnyát kötni. - De azért alig hiszem, hogy eljöjjön, mert otthon van dolga a gyerekekkel. - Hiszen érti már, tudja már a kegyelmes asszony.
- Értem, de nem tudom - szólt Aranka, nagyot sóhajtva.
- Jaj, ha énnekem megengedné a kegyelmes asszony, hogy én is hallgathassam, mikor a Pali muzsikál! - Talán mint kisegítő fraj felszolgálhatnék? Körülhordanám a teát, meg a cukkerpakkert. Nem töröm ám össze a csészéket. - Jaj de drágalátos szép porcelánedények! - Mindeniken rajta van a méltóságos gróf úrnak a címere. - Ismerem én azt jól. - Errül a fehér hattyúrul. - Most ez a sok szép porcelán mind a báró úré lett? Ugye? - Meg ez a sok ezüst is mind? - Ej de nagy szerencse! - Ugye a gróf úr nem jön többet vissza? Örökre ott tartják a tömlöcben? - De jó, hogy van egy derék öccse, akire rámaradt ez a sok drága szerdék! - Ugyebár ez a palota is a kegyelmes úré lett? - Meg az a nagy, úri birtok? - De jó, hogy azt a nagy ribilliót fölfedezte! Megvan érte a jutalma.
Nagyon kellemetlen volt ez a fecsegése az ős vadembernek Arankára nézve.
- Ne fecsegj annyit össze, Manga. - Nem bánom, itt lehetsz, mikor a Pali muzsikál, s körülhordozhatod a teát, de a vendégeket ne tegezd. Aztán a férjemet kikerüld: tudod, hogy ki nem állhat.
- Pedig ha tudná a kegyelmes úr, hogy én őtet milyen nagyon szeretem!
A vénasszonynak könnybe lábadtak a szemei.
Míg a kegyelmes asszony a nagy állótükör elé ment a toalettjét körültekinteni, azalatt a vénasszony összeszedte a kártyáit, magában motyogva:
- No ti szép dolgokat mondtatok el nekem. Ehun van ni! A báróné a muzsikusba szerelmes, a báró meg a cigány menyecskébe. Jó szerencse, hogy ezek ketten olyan nagyon szeretik egymást; mert különben még a Devla ,,helyrerontana" valamit.
Azzal nagy ,,kezet-lábat csókolás" mellett kiment a cselédek ajtaján.
Amint a beszélgetés megszűnt az elfogadóteremben, az oldalajtón belépett az özvegy báróné.
Teljes gyászban volt: mint akinek halottja van.
- Kedves leányom - szólt szelíd, nyájas hangon Arankához.
- Nos? Mamán!
- Nem engedhetnéd el nekem, hogy részt vegyek a mai estélyeden?
- Nem, mamán. Azt magad is fölfoghatod. Mikor a kerületi főnök az első elfogadási estélyre megnyitja a termeit, akkor azokban a kerületi főnök anyjának, Lenke bárónénak láthatónak kell lenni.
Anna nagyot sóhajtott.
- Ma van szegény fiamnak a születésnapja. Lehetetlen rá nem gondolnom. - S ha rá gondolok, lehetetlen derült arcot mutatnom a világnak.
- Bárdy Zoltánról éppen kedvező hírt mondhatok mamának. - Közbenjárásomra meg lett neki engedve, hogy börtönében könyveket és írószereket használhasson.
- Ez nagy vigasztalás lesz rá nézve. - Köszönöm, hogy olyan jóindulattal vagy hozzá. - De hát ,,az",amire kértelek.
- Nem tudom. Mire?
Annának az ajkán nem tudott kijönni az a szó.
- Az, amit úgy esedeztem, hogy legyen neki elengedve a fogságában. - Oh, nem bírom kimondani azt a szót! A szívem elszorul bele...
- Ah! Tudom. - A ,,lánc"? Ezt már nem lehet itt helyben elintézni; mert ez a legfőbb fórumhoz tartozik, hogy az ítéletben kimondott sáncfogság átváltoztassék börtönfogságra. - Ez kissé hosszadalmas eljárást igényel. - A férjem vette a kezébe a dolgot, s elhiheted, hogy eléggé a szívén hordja a bátyja ügyét. Hanem az ilyesmit sürgetni nem lehet. El kell találni a kedvező pillanatot az irányadó köröknél, s ezt csak a beavatottak értik. - Légy nyugodt. - Én rajta leszek, hogy könnyítsek Bárdy Zoltánnak a sorsán. S mihelyt a férjem megjön, rögtön szólok vele.
Éppen jött már.
Teljes szalonöltözetben jött, fekete frakk, fehér kravátli, arasznyi inggallérok. - Hanem a kalapja a fején volt.
Nem is üdvözölte a hölgyeket; csak amikor Aranka gúnyos hanglejtéssel jó estét kívánt neki, akkor vette le a kalapját; akkor aztán odavágta az asztalhoz. Az ajkai szederjesek voltak a dühtől.
- Megint egy paskvill! - S nem tudok rájönni, hogy hol nyomtatják? - Ha a kalapom leteszem valahol, mire föl akarom tenni, már benne van. - Ha a felöltőm zsebébe nyúlok, ott találom. - Ha kilépek a hivatalszobámból, oda van ragasztva az ajtómra. - Olyan vagyok, mint a hajtásba került medve. Csak kaphatnék valakit, akit összetépjek!
S minthogy olyan valakit nem kaphatott, hát csak magát a paskvillt tépte össze.
- Uram! - figyelmezteté Aranka.
- Tessék?
- Ne csináljon szemetet a szalonban.
Simon szót fogadott, s a papírrongyokat a kandallóba dobta. Szépen égtek.
- Van még más követelése?
- A grófnőnek van egy előterjesztése a kerületi főnök úrhoz.
- Tudom! Tudom jól! A régi nóta Bárdy Zoltán miatt. Legyen nyugodt a grófnő. - A fia jó helyen van. - Kap jó élelmezést, ruházatot. - Van külön zárkája, sétálhat naponként, esztergályozhat, minden szükségessel el van látva. Hiszen még csak tíz hónapot töltött el odabenn.
Anna szomorúan mondá
- De mikor az énnekem egy örökkévalóságnak tetszik!
- Én mindent megteszek érte; de hát a grófnő is tegyen valamit. Nem várok valami pozitív dolgot, csak negatívot. Ne rontsa a fiának az ügyét.
- Mivel rontom én?
- Mivel? Hát ezzel az öltözettel. - Mért van kiadva most a jelszó a honleányok között, hogy mindenki gyászruhát viseljen? Azt akarjátok, hogy úgy tegyünk veletek, mint a varsói asszonyokkal, ahol csak a rendőrileg számozott hölgyeknek van megengedve fekete ruhát viselni? - Én nagyon kérem a grófnőt, hogy a mai estélyünkön kegyeskedjék távolléte által a közfigyelmet magára vonni.
- Ahogy parancsolod fiam.
Anna kész volt a visszavonulásra.
Csakhogy ebbe Arankának is beleszólása volt.
- Kérlek, mamán, maradj. - Én azt kívánom, hogy a grófnő itt legyen a termeinkben az estély alatt.
Simon ingerült volt.
- Hogy mint egy vándorló sírszobor terjessze a hidegséget a báli társaságban! - Egy eleven párticédula, fekete szegéllyel!
Aranka nem engedett.
- A grófnő jelenléte a mai estélyünkön ránk nézve a renomé kérdése.
Simon a közönséges jellemek durva modorával beszélt az anyjáról.
- Hisz úgyis tudja az egész világ, hogy csak azért maradt velünk a grófnő, hogy az elítélt fiának az ügyét nap nap után zaklathassa.
Aranka megsokallta e szívtelenséget. Talán még őt bántotta.
- Kérem, ne rontsa el a mai napomat.
Az özvegy báróné pedig olyan alázatos volt; az a borzasztó csapás megtörte. Kérlelni kezdte az összekoccant házastársakat.
- Édes gyermekeim. Kérlek! Énmiattam a családi béke meg ne zavarodjék közöttetek. - A leányom azt kívánja, hogy jelen legyek a társaságban; a fiam neheztel a gyászöltönyöm miatt. Rajtam a sor az engedésben. Tehát majd öltönyt váltok, és visszatérek olyan toalettben, mely nem zavarja meg a fényes társaságot.
- Azt okosan teszi, grófnő - monda Simon.
Ezzel Anna báróné visszavonult a szobájába.
Amint ketten egyedül maradtak, Simon odafordult Arankához, mint egy rögtönítélő bíró, olyan mord tekintettel.
- Asszonyom! Nekem hírül hozták, hogy ön tegnap egyedül sétált végig az allén, s ott egy kis cigányleánynak egy levelet nyomott a kezébe.
Aranka gúnyosan nevetett.
- Ah! Ön féltékeny? - Ez nevezetes. - Vajon mi célja lehet vele?
- Nekem Argus-szemeim és Dionysios-füleim vannak! Ön valami intrikát sző!
- Ugyan kérem, nem gyanúsítana még azzal is, hogy a paskvillokat én csempészem önnek a kabátzsebébe?
- Nem járnék hamis nyomon.
Aranka megrántá férjének a karját, halkan dörmögve:
- Vendégeink érkeznek. Tegye ön fel az érdemrendjét.
Simon kivette a mellényzsebéből az aranyláncra akasztott miniatűr érdemrendet, s a frakkja gomblyukába illeszté. Érkeztek a meghívott vendégek. A komornyik ajtót tárva, udvari szokás szerint jelenté hangosan az érkezők neveit.
,,Őméltósága Lebegut Ottokár megyei főnök úr és neje." Lebegut úr karján vezette a nejét, Fruzina asszonyt. Kellemetes, pirospozsgás arcú asszonyka volt, valamivel kisebb termetű, mint a férje, szokottnál is magasabb fejdísszel és rendkívüli átméretű krinolinban.
- Mi vagyunk az elsők, mindig az elsők! - monda Lebegut úr. - Ez nekem szokásom, régi szokásom. Valakinek csak kell elsőnek lenni.
Azzal bemutatta a hitvesét Arankának.
- A feleségem néma, egészen néma, de azért beszél az mindig, de mindig.
S a két hölgy azonnal hozzálátott a társalgáshoz, néma jelekkel. Fruzina asszony értesíté Arankát, hogy neki ugyan a foga fájt, de inkább kihúzatta, csakhogy eljöhessen az estélyre; - szereti látni a muzsikát, ámbár nem hall belőle semmit; ellenben táncolni nagyon szeret, mindent: walzert, hopszot, galoppot.
Aranka viszont ugyanolyan pantomimikával (ez neki hajdani mestersége vala) viszonzá a vendégének, hogy itt nem lesz tánc: ezek a férfiak unalmas emberek; csak inni tudnak meg a kártyát ütni; egyébre nem valók.
Lebegut úr kedélyes elégültséggel mondá Simonnak:
- A mi asszonyságaink milyen hamar megértik egymást, megértik egymást.
- Anélkül, hogy kétszer mondanának egy szót.
Most már nem ragadt Simonra a szóduplázás. Ő volt a feljebbvaló.
A komornyik új érkezőket jelent be.
,,Őnagysága Mikuláj Márton járásbíró úr és neje."
Tisztességes úriemberek voltak, az úr nagyon rövid derekú frakkban s igen hosszú mellényben, az asszonyság piros selyemruhában.
Fruzina asszony magyarázta jelekkel Arankának, hogy ez az az ember, aki a bűnösöket elfogja, megkötözi, kivallatja, elítéli és becsukatja.
Ismét föltárult a szárnyajtó, hangzott a bejelentés: ,,Teljes című Kummer, Sorge és Társa, tábori liferáns a feleségével."
Csinos, pikáns asszonyka volt, a férfi simára nyalt gavallér. Hogy ő-e a Kummer, a Sorge vagy a Társa? Azt nem lehetett tudni. De az mindegy, egy konzorciumot képeznek, s per procura signálhatnak egymás helyett.
Újabb érkezők neve kitörülte őket az emlékezet táblájáról:
,,Tens Kalácsi fiskális úr és gróf Ingoványi kancalista ifjúr" Ezek itt házaspárszámba mentek, minthogy közös házastársuk volt.
Kalácsi fiskális azoknak a tucatembereknek a kategóriájába tartozott, akiket háromfertály kilenckor meglátunk, s egy fertály tízre már elfelejtünk; ellenben gróf Ingoványi tökéletes úr volt, fél szemébe szorított monoklival.
Fruzina asszony az utóbb bemutatott jellemzésére egy nagyon sajátszerű mozdulatot tett, a két tenyerét kifelé fordítva s a homlokára téve felfelé fordított ujjakkal.
Aranka tétovázó tekintettel nézett Lebegut úrra.
- Ezt a pantomimiát nem értem.
Lebegut úr aztán előállt a magyarázattal.
- Azt mondja vele a feleségem, hogy ez az úr egy gróf, akinek kilencágú korona díszíti a címerét.
Vagy úgy!
Ismét nyílt az ajtó, új bejelentés jött.
,,Tens Kikutat Jonathán, adóvégrehajtó úr és neje."
No ezeket leírni sem érdemes.
Fruzina asszony mutatá Arankának, hogy az az ember, aki a többieknek a kezéről lehúzza a kesztyűt s a lábáról a csizmát.
Most jött aztán az igazi.
,,Méltóságos Vaskobaki Kapotnyaki Balambér, kataszterbizottsági elnök úr és neje."
Balambér urat már láttuk. Az életpárja méltó fegyvertársa. Ugyanaz a kerekbe hízott példánya a hazai ínséges időknek.
Balambér úr ide is díszmagyarban jött, panyókára vetett mentével és sarkantyús csizmával. A felesége kalotaszegi varrottast viselt.
Hanem a feje a tisztelt hazafinak teljesen hasonlít egy jégverem tetejére felfutott tökhöz: az állától a homlokáig sima.
Még maga Simon báró is elmosolyodik a láttára.
- De! Édes urambátyám! Mit csinált magával? Hiszen én csak azt mondtam, hogy azt a nagy szakállát vetesse le, de nem, hogy az egész fejét olyan simára borotváltassa le, mint egy biliárdgolyó!
Balambér úr tudta a regulát.
- Instálom! Május elsejéig szoktam viselni a parókát; akkor de regula leteszem, s októberig föl nem teszem. Ahogy méltóztatott intimálni, hogy a szakállam levétessem, nem illik a kataszteri praesességhez; egyúttal a parókát is letettem, és most egészen fráj vagyok.
- De legalább a bajuszt meghagyhatta volna; mert így paskvillt írnak ellenem az ön karikatúrája miatt.
- Holnap rögtön bajuszt viselek, kérem alássan.
Simon mosolyogni igyekezett, de amellett a fogait csikorgatta. Duzzogva dörmögé a feleségéhez:
- Mondhatom, hogy illusztris társaság! Száz meghívót küldtünk szét, s mintha egyszerre az epidémia ütött volna ki a városban, annyian jelenték magukat betegnek; a legtöbb nem is felelt. Aki eljött, mind az én alantosom vagy aki a protekciómat keresi. Még az újságírót sem látom itt, akinek a lapját én tartom a víz színe fölött. S maga a főszemély, a muzsikus, akinek a többit kellene mulattatni, hogy várat magára! No, azt se hittem volna, hogy valaha itt, ebben a teremben a Barkó Pali legyen a fehér elefánt, akinek a tiszteletére én fölteszem az ordómat.
Ollósi úr azonban megérkezett. Az újságíró. Ezt nem jelenté be a komornyik. Hivatását fölfogni képes reporter mindig talál hátulsó ajtót, amelyen bejusson a terembe. Odafurakodott a kegyelmes úr mellé, s megsúgá neki: ,,ő már jön!"
,,Ő" Ki az az ,,ő"? Hát ki volna más, mint a világhírű művész. - Miből lesz a pestis!
- S ön előreszaladt kengyelfutónak?
De már nyílt a szárnyajtó, a komornyik jelenté hangosan:
,,Barkó Pál művész úr!"
S a várva várt belépett. - Livrée-s inas hozta a hegedűjét tokban.
Elegáns alak volt, frakkban, tászlis mellényben, hímzett ingplasztronnal, feszes trikot pantalló, csatos cipők, chapeau bas (olvasd: ,,sapopa") egészíté ki jelmezét, balfelől a gomblyukában láncra fűzött érdemrendek kicsiben. Aki nem ismerte, azt hihette, valami herceg.
A háziúr elé lépve, meghajtotta magát.
- Kegyes meghívására megjelentem.
Amire az büszke fejbólintással felelt:
- Üdvözlöm önt.
De az egyik kezét a mellényébe dugva, a másikat a frakkja szárnya alá rejtve tartá, s őrizkedett valami kéznyújtáshoz hasonló mozdulatot elkövetni.
Pali Aranka előtt is meghajtá magát, aki már liberálisabb volt, mert a kesztyűs kezének a kisujját nyújtó eléje. Azután a társaság többi tagjainak mutatá be a háziasszony a celebrált művészt kölcsönösen.
Simon panaszhangon mondá Lebegut úrnak:
- Azt is megérte hát már a világ, hogy egy cigánnyal per ,,ön" beszélnek.
- No még sohasem láttam cigányt frakkban - jegyzé meg Lebegut úr. - De mennyi ordója van neki!
Simon fitymálva veté oda:
- Azok csak olyan Hausordenek, aminőkkel a külfejedelmek az inasokat szokták megajándékozni.
De Lebegut úrnak ez sehogy sem ment a fejébe. Maga körül gyűjté fegyvertársait, a járásbírót, a katasztert, a liferánst, az adóvégrehajtót, s azoknak a keblébe önté ki szíve keservét.
- Ez mégis szörnyűség, hogy amíg mink egy kis ordócskát ki tudunk magunknak böjtölni, hány stemplit kell az embernek megnyalni, hány névaláírást felkörmölni, hány földet megkóstolni, hány tolvajt kivallatni, hány prófuntot kisütni, hány rekrutát megvizitálni? S ez az ugrifüles muzsikus egész füzérszámra hozza az ordókat; pedig semmit sem csinált egyebet, mint muzsikált.
- Pedig muzsikálni mink is tudunk, ugyebár fetterkém? - mondá erre Mikuláj úr, a járásbíró.
Mely tréfás malíciára Lebegut úr jóakaró nehezteléssel mondá, mutatóujját szája elé téve:
- Ssssss! Csitt! Szót se arról. Az aranjuezi szép napoknak vége.
A rossznyelvű hír ugyanis azt regélte Lebegut úrról, hogy egyszer, valamikor kintornázással szolgálta a közügyet. De ez rágalom! Az klarinét volt. S az is nagyon régen volt. (Aztán az akasztott ember házában nem kell kötélről beszélni! A háziasszony is énekesnő volt - hajdan.)
- No nézd ezt a gonosztevőt! Hogy itthon találja magát! - mondá Simon Lebegut úrhoz fordulva.
- Gonosztevőt? - kérdezé az, nagyra meresztve a szemeit, nem tudta, a ,,sok" közül melyiket érti.
- Hát énelőttem minden poéta, művész, színész - kihallgatás nélkül gonosztevő. Ez is az.
- Csak egy mentő körülmény van a számára: a szép asszony.
- S ez a fickó éppen azt hagyta otthon. (Ez volt a gonosztett a kegyelmes úr előtt.)
Lebegut úr nagyon behúzta az összeszorított ajkát, hogy ki ne mondják, amit az Arankára sandító szemei beszélnek: ,,Én ezt a másik szép asszonyt értettem."
Simon meg is interpellálta emiatt Palit.
- Ön nem hozta el magával a szép nejét.
- Bocsánatot kell miatta kérnem. Ő a gyermekeivel van elfoglalva.
- Külföldön magával hordta ön a társaságba. Sokat olvastunk a lapokban az ,,indian beauty"-ról. Itt is szívesen lett volna látva.
- Köszönöm a nagy kegyet. - Más országban magammal vihetem a nőmet; ott megszokták az egzotikus idegen arcszínt, nálunk az föltűnik. Aztán külföldön az én asszonyom néma; de itthon megjön a szava, s az ő naiv beszéde kirí a művelt társaság hangjából.
(Ebben a cigányban egy diplomata veszett el! - mondá magában a kegyelmes úr.)
Barkó Pali a háziasszony első fölkérésére elővette a hegedűjét, s minden művészi mórikálás (fakszli) nélkül eljátszotta egyikét Beethoven legnehezebb műveinek.
Általános taps fogadta a játékát.
Csupa műértő közönség volt jelen (Balambér kivételével), s mindenki el volt ragadtatva a precíz művészi előadás által.
- Különösen a piánói voltak remekek! - magyarázá Lebegut úr (szakértő) a társaságnak.
Fruzina asszony is el volt ragadtatva. Ő a szemeivel hallgatta a játékot, s nagy volt az élvezete.
Az első darab után még egy másodikat is játszott Pali. Valami Schubert-félét.
Akkor aztán a hölgytársaság lefoglalta magának a művészt.
Aranka csupa elektromosság volt, mikor Palihoz beszélt.
- Önből egész mítoszi alakot csinált a hír. Európai körútja valóságos diadalút volt. Mért nem engedi az itthoni közönségnek is, hogy művészetében gyönyörködhessék? Mért nem ád nyilvános hangversenyt?
- Annak igen egyszerű az oka, kegyelmes asszonyom. Ami a külföldön nagy hatást tesz, az itthon megszokott dolog. Hegedűművészt százszorta jobbakat hallottak nálamnál a külföld nagy városaiban. Ahol egy Ole Bull, egy Vieuxtemps remekelt, ott egy olyan hegedűjátszó, mint én, csak kontárkodik. - De ami a külföldi közönséget részemre hajtá, az volt bennem éppen a cigány. - Beethovent, Paganinit akárhányan jobban tudják előadni, mint én. Hanem aztán, mikor a hazai dalokra kerül a sor, mikor nekiereszthetem a nyirettyűmet, ahogy az Isten tudnom adta; mikor elfelejtem azt, hogy művész vagyok, csak azt tudom, hogy cigány vagyok: nem látom többé a fényes közönséget, csak az erdők bokrait magam előtt; nem hallom a kísérőzenét, nem a tetszés moraját, csak a vadludak kiáltását, a nád zizegését magam körül: akkor vagyok igazán a magamé. - Ez volt az, amiért a külföldön úgy szerettek.
- ,,Idehaza ez mind megszokott mulatság" - veté oda a zenész.
- Sőt valljuk meg, hogy megtiltott mulatság - mondá Aranka.
Ez nehéz mondás volt, oly nehéz, hogy a reporter tárcájába jegyzé.
A vendégkoszorúban már nemcsak hivatalnokok voltak, lassanként olyan elemek is összegyűltek, akik politikával nem foglalkoznak: becsületes katonatisztek, független polgárok, akik magukban eleget zúgolódtak a kegyelmes úr rendszabályai miatt. Kicsinykedés a rendszere. Beavatkozik a nemzeti viseletekbe, szokásokba, dalokba, azokat üldözi makacsul.
S az a szó, amit Aranka kimondott, ennek a kisszerű zsarnokoskodásnak az elítélése volt.
De azért senki sem merte efölötti tetszését elárulni, mert hátha a kegyelmes asszony csak agent provocateur?
Csak a művész kapott rajta. Az ilyen művész örökké gyermek marad, s a gyermekek a legbátrabb szókimondók.
- Tehát kegyelmes asszonyom maga tudja legjobban, hogy miért nem lehet nekem ,,itthon" hangversenyt adnom. Úgy vagyok, mint a Babilonba vitt zsidók: ,,Hegedűnket függesztettük fűzfákra."
- Majd másképp lesz az rövid időn! - mondá Aranka, úgy, hogy a körülállók mind hallhatták.
Ez meg éppen orákulumszerű volt.
Keleten kitört a háború, egyfelől az oroszok, másfelől a törökök, angolok, franciák között. Az esélyek Ausztriát is fenyegették. Lehetett várni valami üdvös fordulatot.
A muzsikusnak természetesen nem itt járt az esze. Ő csak a maga művészetével volt elfoglalva.
Aranka azt kérdezé tőle, hogy nem fog-e egyet azokból a hazai darabokból is eljátszani, amikkel a külföldi közönség tetszését megnyerte?
- Nem tudom. - Ah, az egészen más! Nem vagyok képes azt a csodaérzést visszaidézni magamba, mely a külföldön megszállt, mikor játszani kezdtem. - Mikor magam előtt láttam egy ismeretlen, idegen közönséget, elsősorban ugyanazon fényes katonai egyenruhák viselőit, akik mint diadalmas ellenség vonultak végig a hazámon, a szívem elfogódott; alig tudtam játszani. A bekövetkező tapsról észrevettem, hogy az csak csinált tetszésnyilvánítás. A műértő közönség hideg maradt. Legjobban érti azt a művész maga. - Hanem aztán mikor a nemzeti dallamokra került a sor, mikor rázendítettem a Bihari ,,Kesergőjét", a fia fölötti rekviemét s aztán azokat a pusztai dalokat, amiknek kesergő melódiáiban egy nemzetnek sok százados szenvedése beszél, amikben megelevenülnek azok a szóval ki nem fejezhető ábrándozások: akkor egyszerre átváltozott a közönség ábrázatja. Az ellenséges arcok rokonszenves mosolyra derültek. Az idegenkedés felhője alól egyszerre kitört a testvériség sugára. Hisz a magyar népdal panaszhangja úgy összetalál az orosz népzene mélabús dallamával. Az egész közönség egyszerre fölmelegedett. A fényes egyenruhák, a gyémántos hölgyalakok odanyomultak közelembe.
Most már csakugyan az egész társaság odacsoportosult a művész körül. Rendkívüli eset az, hogy egy cigány szónoklatot tartson. Nincs természetében az ékesen szólás. S az arca is egészen átváltozott. Elhagyta az a cigány egykedvűség. Megjelent rajta a lélek. A szót kísérte a kifejezés. Olyannak látta őt e percben Aranka, amilyennek óhajtotta egykor látni: átmelegülve indulattal, szenvedélytől. Mikor arra kérte, hogy vigye el magával, s tartsa meg a maga bolondjának!
Pali nem vette észre, hogy az ,,urak" is hallgatnak rá. Simon különösen figyelmére méltatá a rajongót. Ő csak mondta tovább. Bolond fiú! Ahelyett, hogy hegedült volna, amiért idehítták, deklamált, ami nem szabad (egy jól rendezett társadalomban). Kivált cigánynak! Hogy egy cigány, úri társaság előtt, fennhangon beszéljen a maga élményeiről, ez olyan bizarr gondolat, amit nem volna tanácsos színpadon bemutatni, mert kifütyülnék érte a cigányt is, meg a szerzőt is.
Hát hiszen még megkaphatják azt itt is.
A tetszésmorajtól elkapatva folytatá a muzsikus:
- Én pedig, mintha csak annak az egy szál betyárnak muzsikálnék ott a csárdában, aki közbedúdolja a szomorú nóta még szomorúbb versét, úgy folytattam egyik népdalt a másik után. A hegedű sírt a kezemben, s akik hallgatták, azoknak a szeme is megtelt könnyel. - Olyan pillantások voltak ezek, amikben lehetővé lesz, hogy két ellenséges nemzet keblére borul, s testvérnek ismeri föl egymást. Ilyenkor a diadal mámora állta el minden idegeimet. - Nagyobbnak éreztem magamat a hadverő vitézeknél. - Nem az én győzelmem, nem az én érdemem volt az, hanem ezeké a daloké, ha egy ily pillanatban a tündérszép hölgyek a nyakamba borultak, és megöleltek. - Én csak a hegedűm húrjaiban éltem. Az én nótáimat csókolták azok meg, nem az én orcámat.
A hallgatóság tapsolt.
És akkor az a hallatlan eset történt, hogy a házi asszonyság (az excellenciás asszony!) odalépett a művészhez elragadtatva, átölelte annak a fejét, és megcsókolta az ajkát.
A férfisereg tapsolt.
A példa ragadós, kivált ha őrültség van benne. A többi hölgyek is sorba csókolták a művészt; még Fruzina asszony is.
- De már ez több az elégnél - fakadt ki Simon báró.
- Az én feleségem is megcsókolta, is megcsókolta! Az exaltáció nagy - táció nagy! - mitigálta az esetet Lebegut úr.
- De én kikérem magamnak az ilyen exaltációkat.
S azzal odament Arankához, majd föltaszítva a komornyikot, aki ezüsttálcán hordott körül limonádét és barbarászt a vendégek között:
- Ez nagy önfeledkezés volt öntől, báróné! - súgá hevesen Aranka fülébe Simon.
- Micsoda?
- Megcsókolni a cigányzenészt.
- Ez csak múzsacsók volt.
- Az egész társaság előtt.
- Éppen az adja neki a magasabb ihletet.
- Eh! Ihlet ide, ihlet oda! Ön engem a saját házamnál nevetségessé tesz!
- Jobb lenne, ha a házán kívül tenném azzá?
- Nincs szó semmi szentimentális kitörésekről - mondá Simon, visszavonulva inggallérja sáncába. - Nekem egyik cigány csak olyan, mint a másik. - Elhúzatom vele a magam nótáját, kifizetem, s odább mehet. - De nyilvános karakteremben nem hagyom magam kompromittálni. Az én házamnál se művész, se cigány holmi zenére tett pronunciamentókat nem fog elhegedülni, amikben egy nemzet sok százados fájdalmai vannak elsiratva.
- Ha ez az ön háza, akkor csakugyan ön parancsol itt.
- Azt majd meg fogom mutatni!
Ezalatt a vendégek egy része körülfogta Palit az unszolásával, hogy bocsássa közre egyikét azoknak a csodatevő, szép daloknak: a Bihari ,,Kesergőjét" vagy az ,,Alföldi halászlegényt".
A cigánynak azonban, bár a politikához semmi érzéke nincsen, de van valami helyes ösztöne, mint a macskának. Pali azt a mentséget találta ki, hogy a magyar népdalhoz okvetlenül kell valami kíséret, azokat egy szál hegedű nem adhatja méltó módon elé.
Vesztére ott volt a reporter. Amint Ollósi úr meghallá, hogy zenekíséret kell, nem várt utasítást, vágtatott le a szomszéd kávéházba, ott nyekgette a Vagabundenpolkát a Csicsa a pasasérok mulattatására. Egy kontrást meg egy klarinétost kisajátított közülők; útközben kapott egy szóló cimbalmost is, s azokat elkalauzolta a főúri palotába. A díszterem előtti szobában el is helyezkedének.
Ezalatt Lebegut is szakértő eszmecserébe bocsátkozott Palival az igazi straduárió ismertetőjelei fölött, amilyennek állítá Pali a maga hegedűjét, amit Lebegut úr erélyesen kétségbe vont. Majd összekaptak rajta.
Simon szétválasztotta őket, s azután a fortepiánóhoz szorítá a zeneművészt.
- Kedves művész úr. Bátor vagyok önt figyelmeztetni, mint házigazda, hogy itt, ebben a teremben, az úgynevezett ,,nemzeti melódiát" elzengedeztetni nem összeegyeztethető az én hivatalos állásommal.
- Excellenciád szava nekem parancsolat - monda Pali, s azzal nyugodtan visszatette a hegedűjét a tokjába.
Aranka észrevette ezt, talán mások is. Odasietett hozzájuk.
- Uram! Ne sokírozza ön az egész társaságot! - súgá a férj ének.
- Akkor a társaság fog sokírozni engem.
- Mindenki kíván egy nemzeti dalt hallani.
- Akkor húzzon nekik egy battutét.[1]
Férj és feleség között az ingerültség a kritikus pontig hágott, amidőn az oldalajtó felnyílt, s egyszerre csak berohant rajta az özvegy báróné, mégpedig oly heves, szeleburdi módon, mely se ismert jelleméhez, se tiszteletre méltó életkorához éppen nem illett.
Odafutott egyenesen a fia és menye közé. Egész díszbe volt öltözve, lilaszín selyemruhában, structollakkal a fején.
Tele torokkal kiáltott:
- Ah! A fiam! A fiam!
Mindenki meg volt lepetve, mind a megjelenés módja, mind a szokatlan kiáltások által, de legjobban a háziúr.
- Nos! Mi az? Grófnő! Micsoda szcéna ez megint? Így kell ajtóstul berohanni a terembe?
Anna elragadtatással, gyöngédséggel rebegés - Istenatyám! Ah, a fiam!
Simon báró azt hitte, hogy róla beszél.
- No hát mi baja van ,,velem" maman? Ön is beleavatkozik ebbe az ízetlenkedésbe? Pártolja a menye kapricait?
Simon báró azt hitte, hogy még mindig a nemzeti nótákról van szó.
Anna grófné a fejét rázta erre.
- Ah nem! Mit tudom én? - A fiam érkezett meg! - Most láttam őt az ablakon át, amint a kocsiból leszállt.
- Micsoda fia? - kérdé elbámulva Simon.
Anna hevesen mondá:
- Hiszen csak ... (Akkor vette észre magát.) Ő az! - Ő. A Zoltán fiam!...
Simon bárónak szeme-szája elmeredt.
- Bárdy Zoltán? Hisz az lehetetlen.
- De hallom jönni már. Ismerem a lépéseit. Itt jön.
Azzal az ajtóhoz futott, taszigálva mindenkit maga elől, akit útjában talált.
A társaság is mind odafigyelt már.
S a feltárt ajtóban csakugyan a Bárdy Zoltán alakja jelent meg, ugyanabban a drappszín kurta kabátban, melynek hat zsebje volt elöl, aminőben őt megszokták látni. Csak a szakálla meg a bajusza volt kurtára nyírva, egyebe mind megvolt.
Amint az ajtóban összetalálkozott az anyjával, hevesen összeölelkeztek, egymást úgy átkarolták, mintha soha el nem akarnák ereszteni. Érteni se lehetett, hogy mit beszélnek egymáshoz.
Zoltán mögött pedig ott állt egy ismeretes alak, a János hajdú, akit innen a kegyelmes úr elkergetett. Most is csak olyan keményre volt kifenve a szürke bajusza, mint elébb; egy kis útibőröndöt tartott a kezében.
- Hát ez kiszabadult? - kérdezé Lebegut úr Simon bárótól.
- Az ördögök keveredtek ebbe a játékba - dörmögé Simon.
Anna két keze közé fogta a fia arcát.
- Szabad vagy?
- Látod, hogy szabad vagyok.
- Nem üldöznek?
- Hiszen nem szökve jöttem. Itt az útilevelem.
- Hadd lássam az arcod. Nem vagy sápadt a börtönlégtől.
- Dehogy vagyok. Sohasem volt olyan jó dolgom, mint ott a várban.
- Hát nem voltál sötét börtönbe zárva?
- Szabadon jártam-keltem az egész várban. Alig győztem a vizitezést a tiszt uraknál. Üres óráimban a térparancsnokkal piketíroztam.
- S én azt hittem, hogy te éhezel, nyomorogsz.
- Arról meg szó sem lehet. Hisz egy államfogolynak harminc forintja jár egy hóra. De én azt sem tudtam mire elkölteni a nagy vendégszeretet miatt; az ordonáncomnak adtam. De hiszen mindezt megírtam én neked. Minden héten írtam egy hosszú levelet.
- Sohasem kaptam egyet is.
- Valami autogramgyűjtő tán megtartogatta útközben.
Zoltán kegyes hazugságokkal tartotta az anyját.
Hanem az anyát nem olyan könnyű rászedni.
Egyszer csak rátalál valamire, amíg a fiának a kezét simogatta.
- Hát ez itt! Ez itt nem a bilincstörés helye? A lánc nyoma.
Milyen az anyának a szeme!
Zoltán felkacagott.
- Hahaha? Lánc? Bilincs? Hát ki beszélt erről? Volt eszemben ilyennel muzsikálni! - Egy kis horzsolás az egész. Az úton feldűltem a szekérrel. Ezzel a kis bőrfeltöréssel menekültem.
- De te láncra voltál elítélve.
- Az csak frázis! Hivatalos formaság! - De apropó ,,lánc!" Kérlek Jánosom! (Látod, az öreg is velem volt az egész idő alatt.) Hozd ide azt az útibőröndöt.
A János előre jött a kézibőrönddel.
Zoltán hirtelen odasúgott neki:
- Egy szót se arról, ami velem történt! Anyám meg ne tudja! - Aztán fennhangon mondta: - Nyisd fel azt a bőröndöt.
Amíg a János azzal bajlódott, Zoltán megpillantá Palit a sokaság között. A többit is látta; de ez tetszett meg neki legjobban. Megfogta a kezét, megölelte.
- Ah! Te is megérkeztél, kedves Palim? Olvastam a nagy diadalutadról. Minden járásodat tudom a hírlapokból. - Hát a kis feleséged? Az én kis komámasszonyom? Csodálkozol ugye hogy így nevezem. Mindenről jól értesültem. A tiszttartóm tudósított, hogy két fiad született, s én rendelkeztem, hogy írjanak be keresztapának. Holnap meglátogatom a keresztfiaimat. Saját házadban lakol, ugye? Azt is tudom.
A János ezalatt felcsatolta a szíjakat, kinyitotta a bőröndöt.
Zoltán két csinos bőrtokocskát vett ki belőle.
- No most, kérlek, Jánosom, zárd be megint, aztán vidd át a hálószobámba. Készítsd a fekhelyemet: korán aludni megyek. Tudod? Csak a tábori ágyamat kell rendbe hoznod, a medvebőr takaróval. Én azon tudok csak jól aludni.
János elment a bőrönddel.
A vendégek hüledezve néztek egymás szeme közé.
Lebegut úr naiv malíciával mondá Mikuláj úrnak.
- Hogy parancsolgat ez itt, mintha csak a saját házában volna.
Simon báró ingerülten rágta a körmeit.
Mi lesz ebből? Két házigazda van ennél a háznál? Melyik lesz az igazi?
Zoltán felnyitotta az egyik tokocskát, s kivett belőle egy elefántcsontból láncformára faragott kösöntyűt.
- Nézd, kedves jó anyám. Fogságom ideje alatt megtanultam faragni. Még ez a nyereségem is volt. Neked készítettem ezt - a távollét emlékéül.
Annának könnyek ragyogtak a szemeiben.
- Óh édes jó fiam! Ez lesz nekem az olvasóm. Ezen imádkozom, amíg csak élek.
Azzal a másik tokot nyitotta fel Zoltán, s abból is egy olyanforma rabmunka kösöntyűt vett elő
- Ezt a másik kösöntyűláncot pedig az én kedves sógorasszonyom számára készítém. Kedves Aranka! Légy kegyes ezt elfogadni tőlem, és viselni, s emlékezzél meg rólam annyiszor, ahányszor én terólad, amíg ezt kifaragtam.
S amíg a csontláncot Aranka kézcsuklójára felcsatolta, folyvást a szemébe nézett a nőnek, s ebben a nézésben volt elmondva a vád és az ítélet.
Aranka remegve engedé a csontkarperecet felcsatoltatni. Egyszínű arca még halaványabb lett, szemei kísértetlátó félelemmel néztek Zoltán szemeibe.
- Viselni fogom - rebegé halkan.
Csak egy szemrehányó szó, egy haragos szemvillanás kellett volna Zoltán részéről, hogy a hölgy fölsikoltson, és elfusson a teremből; de a gróf egyszerre szerepet változtatott. Aranka mellett állt Lebegut úr, ahhoz fordult joviális kedéllyel.
- Ah, drága jó megyefőnök úr! Mennyire örvendek, hogy önt itt láthatom. - S kezet nyújtott neki.
A módos emberke nagy örömmel ragadta meg Zoltán kezét, s magasra emelkedett a sarkairól.
- De én még jobban örvendek, biz' Isten örvendek, hogy önt ,,itten" láthatom, itten láthatom. Másodszor is mondom, hogy örvendek. A feleségem magánkívül van örömében.
Fruzina asszony nevetett! Annyira eksztaziálva volt. Anna grófnő meglepetve nézte e jelenetet, melynek minden mozzanata titkokat árult el az ,,édesanya" fürkésző szemei előtt.
Az a rémület Aranka arcán, amidőn Zoltán a ,,drága" ajándékot kezére csatolta, a remegés, a holdkóros szemek. Háta mögött állt a férje, Simon báró, akinek vastag vonásokkal volt az arcára festve a vádlott bűnérzete; nem mert előrelépni, hogy a testvérét üdvözölje, csak a hosszú bajuszát húzogatta a szájába. - És Zoltán sem nézett rá. Hanem ahelyett a megyefőnökkel szorított kezet. Ennek a kis emberkének milyen öröme volt, s ez örömében még a felesége is osztozott. Az asszony nevetett. Ez pedig csak önkénytelen jöhetett neki, mert őtet suttogva nem lehet utasítani.
Anna előtt egy titok lobbant föl egyszerre, egész megőrjítő világosságában. Nem a megyefőnök volt az, aki Zoltánt feladta az elfogott levél miatt, ahogy ővele eddig elhitették, hanem Aranka maga.
Az özvegy báróné ajkai megnyíltak, kezét fölemelte, hogy Arankára mutasson vele; közel volt hozzá, hogy felsivalljon:
- Te voltál az árulkodó!
S akkor neki fog rohanni ennek az asszonynak, és rongyokra tépi, s a hajánál fogva hurcolja ki a teremből!
Zoltán észrevette a hatást, s szépen eléje került a katasztrófának.
Manga egy tálca cukorsüteménnyel kínálta meg.
- Jaj, édes Manga, nem árestáns gyomrának való ez! Nincs egy kis törökbúza pogácsátok?
- A szakács gulyáshúst csinált a cselédeknek.
- Az lesz nekem jó, meg egy kis puliszka kászutúróval.
Azzal az anyja elé állt.
- Óh te drága kedvesem, te tudtad énnekem olyan fölségesen készíteni azt a mennyei eledelt, a kászutúrós málépuliszkát. Micsoda tökéletessé tennéd vele az én boldogságomat a mai napon.
Ezzel le volt fegyverezve minden harag. A tragikai hősnő, a háziasszony szerepének említésére elfelejté azt a másikat. A fiának a kívánsága valami jó anyafőzte után elfelejteté vele a gyanút, a haragot, az őrjöngő dühöt. Egyszerre földerült az arca.
- Igen! Igen! Hiszen én vagyok itt a háziasszony! Lesz minden jó, édes fiam! Sietek! Gyorsan meglesz. Mármost majd én traktálom meg a vendégeket!
Micsoda diadal volt ebben a szóban!
Majd most tudja meg az úri társaság, hogy mi a különbség háziasszony és háziasszony között. Amott limonádék, kráflik; emitt magyaros vacsora.
Nem is frázisokból áll ám az anyai szeretet. A kedvenc ételeket kitalálni és jót elkészíteni, ez a hajdani jó anyák gyöngédsége. Még egyszer megölelte a fiát.
- Hiszen ma születésed napja van!
S azzal elsietett, odakinn lehetett sírni.
Zoltán pedig aztán szerklt tartott (magyarul ,,kör"), akár egy potentát, a maga szalonjában. Sorba vette a vendégeket. Mindenkihez volt valami lekötelező szava.
Csak Simont nem látta meg.
- Kedves Mikuláj úr! Még nem voltam olyan szerencsés, hogy őnagyságának bemutatott volna. Nagyon örvendek! Méltóztatik a színházba járni? Csak operákba? Tetszett lenni sok bálban a farsangon? Hogy már nem táncol? Az képtelenség! No a legközelebbi pikniken nekem ajándékozzon egy francia négyest.
Majd Balambér urat vette elő.
- Ejh, Bala bácsi. Alig ismerek rá, úgy megfiatalodott. Ej, ej! Gyanús dolog. A szakállát levenni. Nem félti őt, nagyságos asszonyom? Nagy hamis az én Bala bátyám. Szeret félrekacsingatni.
Balambér úrnak pedig semmi sem tetszett olyan nagyon, mint ha azzal gyanúsították, hogy ,,nagy hamis!"
Még az újságírót is megszólította, sőt mind a két kezét megfogta, úgy interpellált hozzá.
- Kedves barátom, édes Ollósi úr. Ugyebár nem fogja az esetemet kiírni az újságba? Fogadja ön meg - anyjának a csontjaira.
- Kérem, az anyám még él.
- Annál inkább. - Nem fog ön regényt írni az esetemről. ,,Tíz hónap a josefstadti kaszamátákban." Megígéri?
- Megígérem; de nem hiszem, hogy megtarthassam.
Aranka ezalatt visszaerőszakolta elvesztett nyugalmát. Halkan dörmögé Simonhoz:
- Ez az egész egy rossz álom! Kinek a keze van ebben?
Aztán, hogy Zoltán ismét a közelébe jutott, ő kezdett vele beszélgetést.
- Gróf úr. Minő szerencsés fordulat az, hogy ön most itt van. Nem vártuk, hogy olyan gyors sikere legyen az általunk legfelsőbb helyen beadott kegyelmi kérvénynek.
- Nem kegyelem útján szabadultam ki, kedves ángyom. Nagyon egyszerű ennek a magyarázatja. A felsőbb bíróságnál rájöttek, hogy az egész ellenem támasztott feladás hamis volt. Az énnekem tulajdonított levél otromba hamisítás, egy sikkasztásaiért elbocsátott sáfáromnak a koholmánya, aki ezt be is vallotta.
Arankának eszébe jutott, amit Pali mondott neki erről a levélről. A cigánynak milyen finom érzése van!
- Tőlem aztán szépen bocsánatot kértek a tíz hónapi letartóztatásért, én pedig szépen megköszöntem nekik, hogy tíz hónapig eltartottak az állam költségén. - Ezalatt legalább voltam valami. - És mostan megint leszálltam a magas paripáról: hazajöttem, s vagyok megint ,,Senki Pál".
- Óh, mi nagy aggodalommal voltunk eltelve az ön sorsa miatt - monda Aranka, visszanyerve nagy hirtelen színjátszói tudományát.
- Tapasztaltam, kedves sógorasszony. - Az enyhítésekben, miket velem éreztettek, akikre neveltetésem bízva volt, felismertem a te jóltevő kezedet. Különösen nagy hálára vagyok lekötelezve irántad, hogy távollétem alatt, szegény gyászbaborult anyám helyett, a háziasszony tisztét viselted.
Minő gyilkos irónia.
Aranka az ajkába harapott. Ebben a szóban a felmondás is meg volt adva. Mátul fogva megint Anna báróné a ház asszonya. Az úr Zoltán.
Hát a kegyelmes úr? Meg a neje? Mi itten már most? Vendég? Zsellér? - Vagy megtűrt atyafiság?
Az egész társaság összesugdosott. Mindenki kényelmetlenül érezte magát.
Zoltán vette észre, hogy a társaság ugrásra áll készen. Sietett elejét venni a feszélyezett állapotnak. Olyan hangosan, hogy mindenki meghallhatta, mondá Arankának:
- Különösen nagyraveszem azt a gyöngéd figyelmedet, kedves sógorasszony, hogy hazaérkezésemnek a megünneplésére ilyen díszes társaságot gyűjtöttél össze!
S nagyobb nyomatékul a karja alá vonta Aranka kezét, s úgy fordult a társaság felé.
Ez a tüntetés tetszett a vendégtársaságnak - annál kevésbé a deplaszált kegyelmes úrnak, akit Zoltán még mindig nem akart észrevenni. Az csak magában dúlt-fúlt.
Igazán tréfásnak találta mindenki ezt a helyzetet.
A jelenlevők mindegyike tudta a kulisszák mögött történteket. Hogyne? Provinciális székvárosban úgy kiszivárog a titok, mint a kényeső a szarvasbőrön át.
Aranka egykor Zoltán menyasszonya volt - azután a kormányzó pártfogoltja - majd a féltestvér felesége - azt is tudta, aki akarta, hogy Zoltán felségárulási perének ki volt a megindítója? És most a fölmentése és kiszabadulása után karöltve sétál - a saját termében a rab az árulkodóval, hajdani kedvesével.
S minden szavával finom, illó mérget szagoltat vele.
- Te tudtad ugyebár, hogy ma megérkezem? Hogyne? Legelső kútforrásból értesülhettél róla. Holnap első dolgom lesz a Durchlauchtnál tiszteletemet tenni, s megköszönni a kegyes közbenjárását. Itthon van-e?
Aranka szeretett volna egy késdöféssel felelni erre a kérdésre.
- Nem tudom. A férjem fogja tudni. Kérdezze tőle.
Zoltán pedig ahelyett, hogy az egyenes utasításra hederített volna, azt ragadta meg, hogy ,,hát mi nem tegezzük egymást?"
- Azóta még nem találkoztunk - hebegé Aranka.
- ,,Azóta!" De hát milyen dátumról számítjuk ezt a hedzsirát! - Most vagyunk a fructidor hónapjában. Utoljára találkoztunk a brumaire-ben. Ugye hát? Leydeni János koronázása alkalmával! Milyen híven tapsoltam én akkor ,,Fides"nek! Emlékezetes egy este volt!
Aranka közel volt hozzá, hogy elájuljon.
Zoltán a társasághoz szólt.
- Kérem, tisztelt hölgyeim és uraim! Folytassák a mulatságot, ahol én megérkezésemmel félbeszakítottam. ,,Tessék zenélni, táncolni, zálogosdit játszani. Én magam is mulatni akarok ma. - Duplán születésnapom van. - Annak megisszuk ma az áldomását. - Az én szeretteim között, akik olyan várva vártak. - Ah! Itt a whistasztal felterítve. Ez az én kedvenc játékom. - Mindjárt összeállítunk egy játszó társaságot. Szabad egyiknek kérnem a kegyelmes asszonyt? (Már nem tegezte.) Úgy tudom, hogy nagyon jól játssza a whistet.
Ez megint egy méregcsepp. Csak a háziasszony nem ülhet le kártyázni. - Aranka már játszhatik whistet.
Némán inte fejével, hogy beleegyezik.
- Harmadiknak a megyefőnök urat kérném - mondá Zoltán.
Lebegut úr odatoppant egyszerre.
- Ezer örömmel, ezer örömmel! De csak fél krajcárban, fél krajcárban.
- Hát negyediknek? - Zoltán szétnézett a társaságban, ki volna itt kártyafogható ember?
- Tán a kegyelmes úr? - monda Lebegut. - A gróf úr öccseura?
- Ah, az öcsém nem ért hozzá. Úgy játszik, mint a bot. Jőjj ide, Pálom! Egészítsd ki a partit.
No még csak az kellene, hogy Palit odaültesse a whistasztalhoz, vizavinak Arankával. Az elébb ki akarta dobnia másik háziúr.
A művésznek több esze volt, nem állt rá:
- Én nagyon gyöngén játszom a whistet.
- Az a legnagyobb érdem a whist játéknál, ha az ember elismeri magáról, hogy rossz játékos. Csak te foglalj helyet.
Ez már Simonnak mégis csak sok volt.
Kínos zavarodás és elfojtott düh kifejezésével arcán kerülgette Zoltánt, mozdulatai elárulták ideges trémáját. Most már egészen odafurakodott mellé, hogy okvetlenül találkoznia kellett Zoltán tekintetével.
Barkó Pali csúnya kelepcében érezte magát; lehetett látni, nem az arcán, hanem a felhúzogatott vállain. A cigánynak a két válla szokta elmondani, hogy szeret valamit nagyon, egy kicsit, félig - vagy ,,kell az ördögnek".
A Manga teát hordott körül csészékben. Odasomfordált Pali mögé, s a fülébe súgott cigányul:
- Iszkiri more! Eredj haza a feleségedhez! Nem jó itt neked!
Lebegut úrnak valami mentő ötlete támadt, amivel kettévágni remélte ezt a furcsa, bonyolult helyzetet. Elemelt egy teáscsészét a Manga tálcájáról, s az egész társaságnak szóló hangon ilyen felköszöntésre buzdítá fel magát:
- A gróf úr szerencsés hazaérkeztére!
Ez a toaszt általános viszonzásra talált.
- Nem, uraim! - kiálta Zoltán. - Toasztot borral szoktunk köszönteni.
Arra, mintha csak éppen most venné észre Simon bárót, vagy mintha folyvást megszokta volna, hogy együtt van vele, szép nyájasan, atyafiságos bizodalom hangján szólt oda neki
- Ugyan édes öcsém, Simon, légy olyan jó, eredj az írószobámba, vedd elő az asztalfiókombul a belső pincémnek a kulcsát. Tudod, hol áll? S hozass fel a Jánossal a mi kedves vendégeinknek abbul a 34-iki rózsamálibul vagy húsz palackkal...
Hiszen nem volt abban semmi gorombaság. Bátyja szólt az öccséhez, az idősebb testvér, aki birtokosa a háznak, a jószágnak, az ifjabbhoz, akit nem illet meg semmi, de akivel szívesen megosztja mindenét. Ha Simonban csak egy csepp lett volna az ősmagyar kedélyből, legfeljebb azt a tájszólamot vágta volna vissza Zoltánnak, hogy ,,magad, uram, ha szolgád nincs!" De idegen volt annak teste-lelke. - A sértett ámbíció fortyant fel benne. Hátravetette a fejét dölyfösen, s recsegő hangon szólt oda:
- Uram? Én a kerületi főnök vagyok!
Lehet, hogy ezt még Zoltán nem tudta. Talán észre sem vette azt a gomblyukba akasztott rendjelt? Idején volt őt figyelmeztetni rá, hogy a villámok légkörében jár. Akit ő most borért küld, az egy excellenciás úr!
Erre Zoltán a legártatlanabb nyájasággal mondá:
- Nem tesz semmit, azért te is ihatol abból a rózsamáliból.
Mintha ő volna az, aki testvéri szívének kifogyhatlan jóságából - megkegyelmez eltévelyedett öccsének.
S a vendégsereg nemhogy elszörnyedt volna e megsértése fölött a hivatalos rangtekintélynek, sőt itt-amott egy kis kárörvendő kuncogás volt hallható. - Ha a hivatalfőnök tyúkszemére gázolnak, az mindig csiklandó hatást idéz elő az alárendelteknél.
Simon e szóra mérgesen fordult meg, s a könyökével kiüté a háta mögött settenkedő Manga kezéből a teástálcát. A findzsák mind a földre potyogtak, némelyiknek le is törött a füle.
- Ostoba lúd! - kiálta Simon Mangára, mintha az volna ennek a balesetnek az oka.
Manga sietett felszedni a lehullott csészéket a tálcára, s igazi cigány filozófiával okoskodott magában:
- Ne haragudjál már! Hisz a gróf porcelánja törött már össze; nem a tied!
Aranka odasietett a férjéhez. Itt ma már nem jön össze a whistparti!
Zoltán is fordított egyet a dolgon. Palihoz intézte a szavát.
- No hát, édes Palikám, ha már kártyást nem tudsz játszani, játsszad azt, amit jól tudsz. Húzd el nekem az én kedvenc nótámat: ,,Megvirrad még valaha."
- Ha a háziúr parancsolja - szólt engedelmesen a művész, s azonnal hátravonult, az előszobában consignálva ácsorgó cigányokat értesíteni a történendők felől, s nemsokára fölzendült a gyönyörű szép, őskori magyar dal zenéje, amelynek szövegét mindenki utánadanolja magában, aki hallja: ,,Megvirrad még valaha! Nem lesz mindig éjszaka A magyarnak."
De már ezt az inzultust nem állta ki a kegyelmes úr.
- Menjünk innen - mondá a nejének. - Ez az ő háza.
És a kegyelmes úr a kegyelmes asszonnyal együtt éjnek éjszakáján átköltözött az eddig lakott palotából a vendéglőbe, anélkül, hogy valaki marasztalta volna.
A vendégei pedig mind ott maradtak. S amint a városban elterjedt a híre, hogy Bárdy Zoltán gróf hazaérkezett, s ő tartja most a születésnapját, egyszerre vége volt az epidémiának, akik meghívást kaptak, s azután leköszöntek a mai estélyről, hirtelen toalettet csináltak, nem fájt már se kezük, se lábuk, siettek a társaságot kiegészíteni.
Éjfél tájon Anna bárónő feltálaltatta a pompás vacsorát. A lakoma után pedig táncra kerekedett a fiatalság, s tartott a vigasság kivilágos kivirradtig. Lebegut úrnak olyan kedve kerekedett, hogy egyre danolta, akármit húztak is, a maga nótáját: ,,Csak úgy iszik bújában, Kifordított bundában."
És Lenke Simon ott hallgatta a vendéglői szállása ablakából a szünetet nem tartó zenedöngést, mely a Bárdy-palotából áthallatszott hozzá.
Pedig a policáj-órát is rég meghaladták már, mégis muzsikáltak! S minden tánczene után újra fölhangzott, hogy: ,,Megvirrad még valaha, Nem lesz mindig éjszaka A magyarnak."
Szerette volna a nyakát törni - a magyarnak is, a cigánynak is, a grófnak is - akiért húzzák, akivel húzatják és aki húzatja.
De nem tehetett ellenük semmit. Hisz az ő saját meghívott vendégei voltak ott együtt. Egész éjjel gördültek a hintók. Most már mennek! - Maga a rendőrkapitány is ott táncolta a csárdást.

[1] Oláh táncnóta.









Jókai Mór: A fekete vér


VIII. FEJEZET  A méreg-vetés
Lenke Simon, mikor első furiájában rögtön elhagyta a Bárdy-palotát (eddigi hivatalos lakását), a feleségén kívül egyébre sem gondolt. Se komornyiknak, se kapusnak nem szólt semmit, hogy késő éjszaka hová megy: csak rohant, mint a felvert vadkan. Jó szerencse, hogy a szemfüles újságíró észrevette a meteorhullást, s utánaszaladt. Utolérte az utcán. Annak aztán elmondá, hogy a vendéglőben fog hálni, s egyúttal utasítást adott neki, hogy majd ha vége lesz a di nomdánomnak, jöjjön föl hozzá, és referáljon róla, hogy mit látott és hallott.
Ollósi úr titkos besúgója volt Simon bárónak.
Egész a hotelig elkísérte a menekülőket; ott ő lármázta föl a szolgáló személyzetet, két szobát nyittatott a számukra: a szobalányt avizálta, hogy a kegyelmes asszony számára készítsen hársfaherbatét és hideg borogatást, mert erős migrénje van, a pincérrel pedig szamovárt és egy palack rumot vitetett föl a kegyelmes úrnak, aki az éjjel fönn fog maradni, sok írnivalója lesz. - Minden akként lett végrehajtva.
Azzal Ollósi úr nyargalt a nyomdába, megírta a reggeli lap számára a nevezetes újdonságot, cicero durchschossen cikknek. Aztán hirtelen versbe szedte az egész tréfás esetet: fölséges paskvill került ki belőle. A metronpázs cimborája volt; az szedte ki: reggelre ki lesz nyomva és szétosztva.
Hát ugyan ki írná a gúnyverseket a kegyelmes úrra más, mint a saját lájbzsurnalisztája. A jó spion előre is, hátra is csúszik, mint a kurta kígyó, akiről azt hiszik emiatt, hogy két feje van.
Aranka lefeküdt az egyik szobában; rosszul volt! Simon pedig leült az asztal mellé egyedül; megparancsolva a pincérnek, hogy résen legyen, amikor csengetni fog neki.
Hozzáfogott, hogy tudósítást írjon - a kormányzónak, a helytartónak és a miniszternek.
Egy betű sem jött ki a tollából. El volt a feje butulva. Azt sem tudta, hol kezdje el?
Előtte lobogott a meggyújtott rum a teás csészében. Annak a zöldeskék lobogványa kísértetes világítást adott az arcának. Olyan volt, mint egy galvanizált halott.
Forrott a lelkében a méreg! Agyában egyik torzpofájú szörny a másikat kergette.
Mekkora csalódás! Bizonyosra vette már, hogy az elítélt Bárdy Zoltán birtokait neki fogják adományozni, s most azt egyszerre szabadon bocsátják, mint ártatlant. Ki kontárkodik odafenn?
A hazatérő előbb előkelő gőggel fitymálja, majd kihívó módon megsérti őt, a hatalmas főnököt, s az inzultusra a jelenlevő vendégek nemhogy a megbántott főnökért megtorlást vennének, ha egyébbel nem, hát azzal, hogy vele együtt otthagynák a kivilágított termeket: nem! Mind ott maradnak, a hazatértnek gratulálnak, megisszák a rózsamáliját, s táncolnak a nótáira.
Minő bosszút álljon rajtuk?
Föl-fölugrott, s nagy léptekkel járta végig a szobát.
Még az is bántotta, hogy a mai ünnepély kedvéért új csizmát húzott föl, s az kegyetlenül szorította a tyúkszemeit. Becsengette a pincért. Hozatott magának papucsot, a csizmát lehúzatta a lábáról, s kiadatta a háziszolgának, hogy reggelre fényesítse ki.
Papucsban aztán könnyebb volt a föl s alá járkálás. Kiken álljon bosszút? És mi módon?
Nagy hajlama volt a kegyetlenkedésre.
Az ő agyában született meg az a praktikus eszme, hogy a zsandároknak tagliát kell adni az elfogottakért, az azokra kimért büntetés kvalitása szerint. Egy éven alul ítélt bűnös két forint, azon fölül három forint, és aztán minden további év három forint. Ha olyat kerít kézre a zsandár, akit halálra ítélnek: azért hatvan forint!
Volt is fényes eredménye e dicső ötletnek. Az első három hónap alatt, hogy ezt életbe léptették, háromszáznegyvenegyezer-kilencszázkilencven elfogatást eszközölt a csendőri intézmény a birodalom területén. Volt ugyan polyva is közte, ami kihullt a rostán, de mag is csak maradt.
Héj, ha azt az egész társaságot, amely most a Bárdy-palotában tivornyázik, ,,par kompanyi" mind hatvan forintosokká lehetne tenni.
Ha Lebegutra gondolt, akkor arra haragudott jobban. Ha pedig a muzsikus jutott eszébe, arra agyarkodott. Általjában üldözte a cigányokat. A csendőröknek ki volt adva a rendelet, hogy ahol cigányt találnak útközben, szekéren, sátor alatt, verjék vasra, csukják be, koplaltassák meg, s mikor szabadon eresztik, verjenek rá egy sort emlékezetnek okáért. A muzsikuscigányt pedig dugják be a dolgozóházba; tanuljon varrni, legyen a cigányból szabó!
S még deklamálni mer az ilyen cigány egy előkelő társaságban. S elcsavarja az asszonyok fejét, hogy egymásután sorba csókolják!
Mért nincs nekünk is Szibériánk!
Lehetett már éjfél után három óra, mikor Ollósi úr előkerült a dáridóból. - Hajmeresztő dolgokat beszélt.
A vacsorának még most sincs vége. Még mindig az asztalnál ülnek. Most adták fel a tizedik fogás ételt: a levelensültet.
Levelensültet! Ilyent csak nagy urak asztalán látott, aki látott, egyszer életében.
S micsoda ivást követnek el! Lebegut úr magyar nótákat dalol, a két mutatóujját feltartva magasra, mint egy kínai pagódli.
Lebegut dalol.
Mégpedig a cigány elé dalol. Úgy, hogy az a fülébe húzza a nótáját.
De hisz ez még álomnak is képtelenség!
- Hát a zsandárfőnök?
- Ott van! Nem hiányzik. Megjelent a nagy muzsikálásra. Aztán őt is leültették az asztalhoz. Éppen most köszöntötte fel Anna bárónét, mint a Gracchusok anyját.
Simon kacagott dühében, s a papucsokat lekapkodva a lábáról, a plafondhoz hajigálta.
- Bertalan-éjt a gazoknak! Szicíliai vecsernyét! No majd a seprűjét én töltögetem ki nekik.
Aztán egyszerre átcsapott az ellenkező hangulatba. Hidegvért affektált, s csak úgy magában mormogá a német szójárást: ,,Geduld bringt Rosen - Geduld bringt Rosen".
Azzal elbocsátá Ollósi urat. Azt mondta, hogy aludni akar.
Megivott a teához egy palack rumot. Amint levetette magát az ágyra: rögtön elnyomta a tompa kábulat. Reggel lüktető fejfájásra ébredt fel. Olyan volt a szája íze, mintha gubicsot evett, s timsót ivott volna.
Öltözni kezdett, behozatta a csizmáit. Az egyik sehogy sem akart felmenni, valami volt beledugva - egy papiros.
Kihúzta, szétnyitotta. Ott volt a legújabb, frissensült paskvill a múlt esteli tréfás eseményekről.
,,Gyorsaság nem boszorkányság." Azt szokták mondani. Valakinek, aki az estélyen jelen volt, arról szatírás verset írni alexandrinusokban, azt kiszedni, kinyomatni, s reggelre őexcellenciája legfényesebb csizmájába bedugatni! Ehhez mégiscsak kell egy kis boscói tudomány.
Az első meglepetésre nagyot ugrott Simon báró dühében, s ki akart szaladni az ajtón, hogy rögtönítélő bíróságot tartson az összes vendéglői cselédség fölött, hanem aztán csak meggondolta mégis, hogy így félcsizmával, félharisnyával a lábán nem volna valami impozáns megjelenés a folyosón, s az alatt, amíg egészen felöltözött, visszanyerte az önmaga fölötti egyeduralmat. - Dobbal nem fogják a verebet. - Jobb lesz lármát nem ütni, hanem lesben maradni. - Az árulóknak itt kell közelben lappangani.
Kopogtattak az ajtón. Belépett Ollósi.
Simon báró olyan közönyös arcot csinált, mint aki semmit sem tud a paskvillról.
De nem várt arra Ollósi, hogy a báró így vagy amúgy kezdje a beszédet. Szaladástól lihegve sietett elmondani:
- Kegyelmes úr! A Durchlaucht az éjjel megérkezett.
Ez sikeres oldaltámadás volt. Ezzel a gúnyirat háttérbe lett taszítva. Simon bárónak várva várt hír volt ez.
- Megérkezett?
- Az inasától tudom. Le sem feküdt. Rögtön küldte az inasát excellenciádhoz egy levéllel, az a Bárdy palotában kereste, ott nem tudta senki felvilágosítani, hogy hová méltóztatott az éjjel a főhadiszállását áthelyezni. Én pedig nem mondtam meg neki.
- Azt okosan tette, Ollósi. Nem szükség kikiabálni, hogy itt töltöttem az éjszakát.
- Hát... ez az orr! - mondá Ollósi, mutatóujja hegyével megpecegetve a szagműszerét.
- Hát ha olyan nagyon jó szagoló orgánuma van önnek, édes Ollósi, nem tudná kitalálni az illatáról, hogy hol termett ezen az éjszakán ez a szép mákvirág?
Azzal odanyújtá neki a gúnyversezetet, fürkésző oldaltekintettel pislogva felé, míg azt elolvassa.
Ollósi úr hüledezése strófáról strófára növekedett. Mikor végét érte, a lojális elszörnyedés hangján rebegé:
- Ez már infámia!
Simon báró a közönyöst játszotta.
- A tartalom engem legkevésbé bosszant. Elég elmésen van írva. De azt szeretném tudni, hogy lehetett ezt estétől reggelig megírni, kinyomatni, és az én lábtyűmbe becsempészni. Önnek jó orra van. No hát mit szimatol?
- Kegyelmes uram... - szólt vonakodva Ollósi -, énnekem van szimatom, de nem merem nyilvánítani.
- Csak bátran.
- Meghallják.
- Kicsoda?
Ollósi nem felelt, csak a hüvelykujjával mutatott a háta mögötti ajtóra.
- Ah! - Ön azt hiszi, hogy a feleségem?
Ollósi úr súgva mondá:
- Mikor művésznő volt, minden játszótársára írt paskvillokat. Geniális dolgok voltak.
- De hisz velem jött. Itt van a mellékszobában. Egész éjjel migrénje volt.
- Mikor az asszonyoknak migrénjük van, olyankor szeretnek leginkább szatirikus verseket írni. Ez csillapító kúra nekik.
- De hogyan juthatott volna ki innen az írás?
- Megsúghatom. Mikor első ízben idejöttem, láttam, hogy egy ablak hirtelen felnyílik, és aztán becsapódik. A járdán egy sötét alak felkapott valamit a földről, s amint engem meglátott, elszaladt.
- De hol nyomtatták ki? Hisz a mi nyomdánk ellenőrzés alatt áll éjjel-nappal.
- Méltóztassék rá emlékezni, hogy a megyefőnök úr irodájában van egy kézisajtó, amin az utasításokat és kurrenseket szokták nyomtatni.
- Ön azt gondolná, hogy Lebegut bele van avatva?
- Ah! Nem ő maga, hanem valamelyik alárendeltje.
- Jó. Figyeljen tovább is, de ne közölje a tapasztalatait senkivel.
A furfangos tollforgató jól ismerte Simon báró gyengéit. Féltékeny a feleségére. Képesnek hiszi, hogy az bosszantja őt ezekkel a gúnyversekkel. A gróf hazakerült. S hajdan igen erős viszony volt kettőjük között, a régi érzés feltámadhatott. - De még inkább gyanakodhatott Lebegut áskálódásaira. - Ezt az embert ő szorította hátra a hivatalos előmenetelében. Ez természetes ellenség volt.
Ilyenformán Ollósi úr szépen hamis nyomra vezette a kegyelmes protektorát. S egyúttal egymásra uszította a két riválist. Hát a szegény tollvitéznek ez a sportja. Egyik emberrel a másikra vadásztatni. Mikor azok egymásba beleharapnak: az neki pokoli gyönyörűség.
,,Panem et circenses."
Azok adják neki a panem; ő meg azoknak a circensest.
Aranka még mélyen aludt a féloldali fejfájás után, amidőn Simon báró elment a Durchlauchtnál tiszteletét tenni.
Vártak reá. A legbelső kihallgató szobába vezették. Simon báró nagy emfázissal adta elő a példátlan botrány történetét, mely Zoltán gróf megérkeztétől az ő eltávoztáig és még azután is végbement, különösen kiemelte azt a minden diszciplínát halomra döntő, perfid és frivol magaviseletet, amit Lebegut és a többi hivatalnokok (inclusive rendőrfőnök) ez alkalommal tanúsítottak.
Az ilyen dolgokban a Durchlaucht máskor nemigen szokta érteni a tréfát.
Ezúttal azonban, Simon báró nagy megütközésére, egészen hidegen hagyta a vehemens előterjesztés.
- De leginkább az a Lebegut!
- Hm, hm - dünnyögött a teljhatalmas úr. - Ez a bonhomme nem hiába kapott már annyi hivatalos orrot, de ugyan átkozottul jó szaglása van.
(Már ennek is jó szaglása van?)
- Gondolja csak, édes báró, ez a pámsábel ember egészen korrekt cselekedett, mielőtt az utasítást megkapta volna. Odafenn egészen megfordították az eddigi rendszert. A hivatalnokoknak utasításul van adva, hogy igyekezzenek a társasággal magukat amalgamázni, járjanak el a mulatságokba, táncoljanak, igyanak és muzsikáltassák magukat, úgy, ahogy e tájon szokás.
- Hogyan? Hát engedni fogunk a magyarok kívánságainak?
- Arról szó sincs. De meg akarjuk tudni, hogy mit építenek. Be akarunk látni a fellegváraik architektúrájába. Gondolja ön csak, most jöttek rá odafenn, hogy nem az a 341 990 ember csinálja az országfelforgatást, akiket a mi zsandárjaink összefogdostak, hanem az a százhuszonhat ember, akit most odafenn ,,Umsturcpartáj"-nak neveznek.
- Hát nem tudják azokat is a többiek közé felfűzni?
- Nem lehet. Csupa herceg, gróf, báró, márki és nagykereskedő, élükön az esztergomi hercegprímással, a kalocsai érsekkel és több püspökkel. Csupa kifogáson fölül álló nagybirtokos urak. Hajdan ó-konzervatívoknak nevezték őket, nagyrészt az udvarnál megöregedett mágnások. Ma ezek a legnépszerűbb emberek Magyarországon. Az emigránsoktul nem fél senki. Hanem mikor ezeket említik, csak úgy reszket a fehér pantalló a miniszterek inán. Most is azt találták ki, hogy ezt a ,,bagázst" kontrakarírozni kell.
- Ugyan miként?
- El kell a kezükről licitálni a népszerűséget.
- Nekünk? A hivatalnok ármádiának?
- Igen. Magyar ruhába fogtok bújni. Kaptok kucsmát kakastolltarajjal, aranyzsinóros dolmányt, szűk magyar nadrágot és sarkantyús csizmát. Görbe kard egészíti ki az öltözetet.
- Lebegut Ottokár magyar nadrágban! Azokkal a lőcslábaival.
- Vannak ügyes szabók, akik a hiányzó lábikrákat pótolni tudják.
- A Göncöl szekeréig fog felhangzani a hahota, ami ezt a grand maszkaradot követni fogja.
- Annál jobb. Akik nevetnek, azok jó emberek. - És azután a kaszinókba, dalárdákba rendes tagokul beléptek, színházba, koncertbe eljártok, a feleségeitek a jótékony nőegyletben buzgón közreműködnek, a bálokban táncolnak, ahogy a lélegzetük bírja. A cigányzenét különösen szolgálatba veszitek.
Simon báró összecsapta a kezeit.
- És mindezt előre megérezte Lebegut Ottokár és az ő kollégái!
- Ahogy a kutyák, macskák előre megérzik a földindulást. Lássa kedves báró, önnek sem kellett volna elszaladni a Bárdy-házból, mikor az igazi gazda megérkezett, hanem a nyakába borulni, összecsókolni és á-tú-pri ott maradni vele együtt, ha már az intercalare alatt elfoglalta rezidenciájául a bátyja házát.
- Soha! Az után az affront után, amit rajtam elkövetett. Meggyalázni nem engedem magamat még az anyám fiának sem!
- Azt már helyeslem.
- Engem az az ember nevetségessé tett a hivatalnokaim előtt.
- Az igaz. Borért küldeni a kerületi főnököt!
- Én ezért megtorlást követelek.
- Nagyon helyes. Ha megtisztel azzal a báró úr, hogy én szerezzek önnek elégtételt...
- Lenne olyan kegyes a Durchlaucht?
- Kétségkívül. Rangbeli emberek ilyesmire kötelezve vannak egymás iránt. Mármost az én kezemben van a dolog. A gróf úrral én végzek. Ne beszéljünk erről ma többet. - Van önnek már új szállása?
- Azt nem lehet ilyen kis városban olyan hirtelen találni.
- Vegye át az én szállásomat. Ez úgyis üresen marad.
Simon báró nagyot bámult.
- Üresen marad? - hebegé.
- Igen. Én holnap délután költözöm a csehországi birtokomba.
- És nem jön hozzánk többé vissza?
- Soha! - Mert én szeretem a komédiát nagyon - de csak nézni -, játszani benne semmi kedvem. A revoár, kedves báró! Aztán ne felejtse el a tisztelt nejét beíratni a jótékony nőegyletbe, mint alapító tagot. A szükséges költségekre keze ügyében lesz egy megfelelő diszpozíción-szfond.
Végül még az utolsó kézszorításnál azt ígérte a magas úr Simon bárónak, hogy pontban tizenkét órakor meg fogja látogatni, nem a hivatalos helyiségében, hanem a szállásán, a vendéglőben: tartózkodjék otthon.









Jókai Mór: A fekete vér


IX. FEJEZET  A fényes elégtétel
Simon báró sietett vissza a vendéglőbe.
Csak útközben jutott eszébe, hogy arrul az impertinens paskvillrul el is felejtett panaszt tenni a Durchlauchtnál.
Erről aztán eszébe jutott a felesége.
Nem ment ki a fejéből az a szeg, amit Ollósi belevert. Az asszony szereti a pikáns élvezeteket, s mi lehetne pikánsabb mulatság, mint a magas állású férjet gúnyversekkel feldühíteni, s aztán gyönyörködni benne, hogy szaladgál az előre-hátra, a szerzőt keresve, hasonlatosan ahhoz a játékhoz, amidőn egy még be nem avatott embernek meg kell találni a tollsípot, amit a háta mögött megfújnak, azt pedig sehol sem kaphatja meg, mert a hátára van tűzve cérnaszálra.
A vendéglőbe érkezve, alig tudott belépni a saját szobájába a sok bőröndtül.
Aranka elhozatta a Bárdy-palotábul az összes gardróbját, s minden cók-mók ott volt szétrakva székekre, pamlagokra. Természetes, a tegnapi kivágott derekú bálruhában csak nem járhatott nappal.
Pedig nincs rettenetesebb jelenség a világon, mint egy asszony, mikor gardróbot pakol. Hát még ,,ilyen" körülmények között. Rosszabb ez a hajótörésnél.
Simon ügyesen kerülte meg a veszedelmes pozíciót.
- Van már szállásunk, kedvesem. Pompás, nagyszerű. Ezen kezdé. - Ne pakolj itt ki, egyenesen odaköltözhetünk már holnap.
Arankának be volt kötve a feje tarka selyemkendővel, de csak hátul, elöl szabadon repkedtek a szétzilált hajfürtjei. Olyan volt, mint egy gyönyörűséges szép Medúza.
- Ugyan miféle szállás lehet az? - kérdezte bosszús fitymálással.
- Nyolc szoba és szalon, erkéllyel a piacra, istállóval, kocsiszínnel. Teljesen bebútorozva, damaszt garnitúra, tapéták, brokát függönyök.
- Hisz az a kormányzó lakása!
- Ráismertél? Holnap odaköltözünk át.
- Megőrült ön? - rikácsolt Aranka tíz körmét saskeselyű módra a fejéhez kapva. (Most már tökéletes Medúza-fej volt.) - Hát nem tudja ön, hogy mennyi infámis pletykát csináltak énfelőlem emiatt? S most cakumpakk költözzünk oda?
Simon a két zsebébe dugta a kezeit, s cinikus mosollyal nézett Arankára: ,,Hát zsenírozzák magát ezek a pletykák?" - De nem mondta ki. - Mást is tudott. - Úgy játszott a felesége kedélyén, mint a fuvolán. - Kevés embernek van megadva az a talentum, hogy az asszonya kedélyét hangszernek merje használni.
- Légy nyugodt, kedvesem, a Durchlaucht még ma este kiköltözik a szállásáról.
- A mi kedvünkért?
- Nem biz az. Hanem azért, mert meghasonlott a minisztériummal, s itthagyja az állását, s hazamegy az uradalmába.
- Végképpen elmegy innen? - rebegé Aranka, hüledező arccal.
Aha! Most már más hangokat kezd adni a fuvola!
- Gondold csak, a kormány új kísérletet kezd meg a politikájában, ami az eddigi rendszertől homlokegyenest eltér, s mégis ugyanazon célhoz akar vezetni. A hivatalnokok mind magyar ruhát kapnak. Képzeld Lebegut urat Balambér kosztümjében! Kakastollas kucsma, görbe kard, zöld zsinóros nadrág, sarkantyús csizma.
A fuvolával sikerült kacajhangot adatni, Aranka kénytelen volt elnevetni magát annál a gondolatnál, hogy a jámbor emberke ezentúl Tuhutumnak lesz fölteremtettézve. Kolosszális tréfa volt, akárkinek a fejében született!
- Mi pedig ezentúl minden nyilvános mulatságban részt veszünk, bálokba járunk. Te mint alapító tag fogsz belépni a jótékony nőegyletbe, s még úgy fordulhat, hogy megválasztanak elnöknőnek.
Ez ismét új hatást keltett. Aranka ambíciója lett egyszerre felhizlalva.
- Szónoklatot fogsz tartani, és adod a honleányt.
Ez! Ez volt az ő utópiája.
- Azért a hencegésért pedig, amit Zoltán gróf mindkettőnkkel elkövetett, majd fog bátyámuram olyan visszatorlást kapni, hogy megemlegeti. A Durchlaucht megígérte, hogy fényes elégtételt fog nekünk szerezni.
A szép asszony arcán most a haragos dölyf indulatja vette át az uralmat. A kendőt letépte a fejéről. A fejét megrázta, dús haja úgy repkedett, mint a szilaj paripa sörénye. ,,Ezt el is vártam!" - dörmögé a fogai közül.
- Délben meg fog bennünket látogatni a Durchlaucht.
- Itten?
- Hát hol? Pur prándr konzsé. Holnap utazik.
Ez megint új trillát adott. Aranka egyszerre elfelejtett haragot, fejfájást. Csupa elevenség lett. Ez a szó: ,,látogató jön" - minden hadállást megváltoztat. Rögtön csengetett a szobaleánynak, s miután az késedelmeskedék, ráfanyalodott, hogy maga kezdje el a haját rendbehozni, leült a tükör elé. Egészen meg volt szelídítve. Simonnak megengedé, hogy apró szolgálatokat tegyen a toalettje körül. Nem is volt már szükség a szobaleányra. - Beszélni akart a férjével.
- Miféle megtorlást adhat nekünk Bárdy ellen a herceg?
- Hát neki sokféle eszköz áll a rendelkezésére. Én sejtem, hogy mit fog tenni, mert egyszer már említette, s bátyámuramnak ez lesz a legkeservesebb. Internálni fogják őt Csaszlauba. Kétségtelen!
- Ah! Egy csehországi kisvárosba! De hát lehet az?
- Ha lehetett egy magyar regényírót Budweisba internálni, miért ne lehetne egy magyar mágnást is. A regényíró nem vétett semmit, csakhogy éppen nem tetszett az ábrázatja a rendőrfőnöknek.
- No ez nem csak nekünk volna fényes elégtétel, de igen ügyes sakkhúzás.
- Emlékezetébe fogom hozni a Durchlauchtnak, ha elfelejtette volna.
- Te ne hozd elő. Majd elmondom én neki.
Aranka egészen visszanyerte azt a hangulatát, amiben a valódi belső világába engedett látni. Itt volt a kedvező alkalom egy véletlen ku-dö-Zsárnák-kal[1] elesésre bírni az ,,ellenséget". - Simon csak előhúzta a zsebéből azt a bizonyos paskvillt, s odatette Aranka tükörasztalára.
- Egy kis mulatságot is hoztam magának. Tessék, kedveském. Olvassa el. ,,Estély a kegyelmes úrnál." Al freskó! Nagyon elmés!
Aranka éppen akkor tűzte fel a kontyát a fejére, hímzett pongyolájának a bő ujjai gyönyörű fényes karjairól egész a hónaljáig csúsztak alá. Mikor meglátta a nyomtatott verset, elnevette magát. És nevetés közben odanézett Simon szemébe. (Ejh, de pokoli szép volt, mikor így egyszerre nevetett is, fürkészett is.)
- Mit olvasnék rajta? Hisz én magam írtam.
Simon báró csak elámult.
Aranka pedig tovább nevetett.
- Hát ön még nem jött rá, hogy ezeket a gúnyverseket én magam írom? Azt akarom, hogy mérgelődjék egy kicsit, különben elhízik, s olyan lesz, mint Balambér bácsi.
Simon báró már most igazán nem tudta, hogy ki írja hát ezeket a paskvillokat. Mert hogy ezek a szépséges piros ajkak nem arra a célra lettek formálva, hogy valaha igazat mondjanak, azt tapasztalatbul tudhatá.
Sokkal több inkvizítori szellem volt benne, mint hogy az ilyen nevető arc vallomását készpénznek vegye. Az igazi ,,ludas" tagad! A vétekben tudós gonosztevőnek a vád hallására egyszerre megnyúlik az arca, a szemeit fölfelé forgatja, szent pofákat vág, és könnyeket csorgat. - Másfelé kell nyomozni!
Simon báró aztán megemlékezett a várt magas látogatásról. Rögtön hívatta az oteljét,[2] tudatta vele a krónikába való eseményt, hogy a Durchlaucht ma délben a vendéglőt meg fogja tisztelni magas látogatásával. A pincérek frakkot, fehér kravátlit öltsenek, a vendéglős maga plén parád a lépcsőházban álljon, a lépcsőkanyarulatoknál tujákkal és tarkalevelű kecskerágóval rakják meg a szögleteket, ami csak szőnyeg van, mind függesszék ki az ablakokba. Az asztalra egy nagy georgina bukétát hozzanak s egy palack zöld sartrőzt[3] szerváljanak föl, ez az ,,ő" kedvenc likőrje.
Pontban a déli harangszóra begördült a kapu alá a nagyúr landauere.
Rangjához illő ceremóniával lett fogadva.
Legelőször is a kegyelmes asszonynál tette búcsúlátogatását.
Simon báró egyedül hagyta őket, ő a saját szobájában várakozott.
A Durchlauchtnak titkos utasításai lehettek az asszonysághoz, akire nevezetes szerep bízatott jövendőre, s ezzel együtt jár a titkos pénzalapnak a megjelölése is, mely a reprezentacionális költségeket fedezze. Erről még a kerületi főnöknek sem szükség tudni.
Arankának nem volt szükség azt a kényes kérdést előhozni a főúr előtt. (Zoltán gróf ügyét.) Ő maga említette fel. Teljes elégtétel fog adatni, úgy, ahogy azt Simon báró maga kívánta.
Azzal végződött a búcsúzás; a nagy úr áttette látogatása színhelyét Simon báróhoz.
Amint egyedül voltak, mindjárt az első pohár sarrtőz után belépett a fényes úr in médiász resz.
- Minden rendben van. Magam voltam Bárdy Zoltán grófnál!
- Durchlaucht maga ment a grófhoz? - kérdé elbámulva Simon báró.
- Természetesen. Ilyen afér[4] esetében nem hívathatom oda a grófot magamhoz.
A gróf elismerte a megbántás szándékosságát, s nem habozott azonnal elfogadni az elégtételadást. Holnap reggel hét órakor fognak önök a katonai lovagköröndben verekedni.
- Verekedni? - hebegé Simon báró, s egyszerre fél fejel kisebb lett: a térdei megroskadtak alatta.
- Igen. Kardra. - Én a kardot választottam. - A pisztolypárbajt azért nem ajánlom, mert ha egyik önök közül a másikat le találná durrantani, majd csinálnának ebből a londoni lapok megint nagy cettermordjót; ha pedig mind a ketten a levegőbe lőnének, akkor meg a berlini Kladderadatsch figurázná ki a spiegelfekterájt. A kardpárbajnál azonban okvetlenül kell valami eredménynek lenni.
Ez mind helyes nézet - úgy általánosságban, de Simon bárónak esze ágában sem volt ehhez a neméhez folyamodni a megtorlásnak. Ő valami officiális retorzióra gondolt.
A magas úr azonban tetőtől talpig katona volt és gavallér, aki hozzá volt szokva, hogy a vérontást egészséges dietétikai rendszabálynak tartsa, és el nem képzelhette, hogy lehessen ember a világon, aki csiklandozást érez, ha a kard hegyével járnak a teste körül. - Lenke Simon pedig éppen az az ember volt. A katonai nevelőintézetből is azért száműzték, mert nem tudta megszokni a hadakozást.
Talán volt is erről tudomása a magas úrnak, s eljárása nem volt ment minden malíciától.
Még egy más nevezetes körülmény is közreműködhetett. - Bécsben megsokallták azt, hogy a ,,gentry" fiatalok a társas életben mindenféle legénykedéssel infesztálják az új korszak férfiait; ennek csatányosan véget kellett vetni. A la Horatiusok és Curiatiusok. A tiszti kaszinó in korpore provokálta a mágnási kaszinót án-blok. Sorshúzás útján választatott mind a két részről három-három viador, s azok karddal vívtak meg pur-lonnör dü-drapó.[5]
És akkor is megesett, hogy az egymással összecsapó pár az életben legjobb barátja, sőt rokona volt egymásnak.
Hát Lenke Simonnak is helyet kellett már egyszer állnia a zászló becsületéért. Állásának a tekintélye, a presztízs követelte, hogy személyes bátorságának eklatáns bizonyítványával tündököljön.
Aztán el sem lehetett tagadni az affrontot, mert az a fatális paskvill már közkézen forgott.
Simon bárónak azonban mégis nagyon vásott a foga ettől az almától.
Inkább megalkudott volna a haragjával.
- Ő nekem testvérem - sóhajta föl farizeusi fancsali képpel.
Ezzel feküdt aztán csak le tökéletesen a magas úr előtt. Ismét sietett őt félreérteni. Magasztalni kezdte.
- Ez önnek éppen a legnagyobb érdeme! Hogy amidőn kötelességét kell teljesíteni, nem kérdi, hogy testvér vagy jóbarát áll-e előtte? Lesújt rá! - A kormányrendszerhez való hűség erősebb a vér hajlamainál. - Ennek köszönheti ön gyors emelkedését. - Midőn kezében volt a veszélyes összeesküvés fonala, nem kérdezte ön, hogy testvér-e az, akinek nyakán a hurok összehúzódik? Összehúzta! Derék tett volt. Az az ön bátyjának életébe kerülhetett volna! De önnek drágább volt a rendszer, mint a testvér feje. Az ilyen emberek termettek a kormányzásra.
Minden dicsérő szó olyan volt Simonnak, mint a skorpiócsípés! Ugye, akkor nem dobbant meg a szíve arra a szóra, hogy ,,testvér", mikor az ő kezében volt a pallos, annak a kezén a bilincs, hanem most igyekszik nemesen dobogni, mikor a bátyja kezében is acél lesz, ki azzal nagyon jól tud bánni.
- Mit fog mondani anyánk!
Ahá! Anyánk? most már az is eszünkbe jut!
- Nem tudhat meg semmit. Már elutazott a falusi kastélyba, ahol tíz hónap óta nem volt.
Simonnak borzongás futott végig a hátán a tíz hónap említésére.
A magas úr vette észre, hogy kivel van dolga. Biztatásra fogta a beszédet.
- Hiszen bagatell az ilyen kis ránkontr. Nem megy ám élethalálra, se harcképtelenségig. Már megegyeztünk a gróf szekundánsával. Első vérre megy a párbaj. - Kivétetik a fejvágás, nyak- és hasvágás meg a szúrás. A vívók fejükre vastag nemez kalapot kapnak, nyakuk, altestük befásliztatik, a jobb kezük csuklója selyem kendővel átköttetik, nem lehet egyebet vágni, mint mellet, kart vagy arcot. - De hát mit magyarázom én ezt önnek, aki heidelbergi diák volt. Azok egy ,,dummer Junge" miatt is kiállnak a menszurába, s büszkék a pofáikon rajzolt sebhelyekre. Önnek is nagyon jól fog állam egy ,,smissz" a bal pofájára. Ez is egy ajánlólevél lesz a magasabb körök előtt.
Még csak ez a biztatás kellett Simonnak! Egy smissz a bal pofájára! Mikor még azt sem szerette, ha borotválkozás közben megvágta a borbély. S mikor egyszer a tollkéssel belevágott a kezébe, elájult bele.
De már ebből a fatális állapotból nem lehetett kiszabadulni.
Ha valaki úgy a lelkébe nézhetett volna, aligha nem találta volna azt a gondolatot benne, hogy jó volna innen végképpen megszökni. Itt hagyni hivatalt, feleséget, palotát, elfutni világgá s odaszegődni a sátorozó cigányokhoz. Azoknak nem muszáj duellálni, ha valaki megsérti őket.
Ámde a magas úr ettől az órától kezdve ki nem bocsátá a keze közül boldogtalan áldozatát. Vitte magával hol hivatalbul, hol barátságbul. Egyszer a kurrens ügyekről kellett magát informáltatnia, s az ittmaradónak az aktákat átadni, rezignálni, kollaudálni, komputizálni, skontrálni, rekapitulálni. Aztán meg magánál tartotta a búcsúlakomára, melyet a tisztikar számára rendezett a magas úr, ott neki is muszáj volt mulatni. Toasztokat mondani. A bortól aztán megjött a bátorsága, kivált a pezsgőtől. A pezsgő után következett a puncs, a puncs után a feketekávé, aztán meg a konyák,[6] úgyhogy mire megvirradt, csak úgy kóválygott a feje körül a világ.
Akkor aztán lefektették, s aludt, mint egy darab fa. De nem sokáig alhatott, mert fél hétkor már fölcibálták, hogy keljen föl, itt az idő a verekedésre.
Sehogy sem akarta megérteni. Nagy nehezen mégis lelket vertek bele, s elvitték a katonai lovaglóiskoláig.
Ott levetkőztették szabályszerűleg, s megcsinálták vele a párbaj toalettet.
Panaszkodott, hogy fázik.
Hanem aztán mikor meglátta a kardokat, akkor meg egyszerre elkezdett izzadni.
Odanyomtak egyet a markába a kardok közül. (No csak bátran! - súgá a fülébe a magas úr, ki párbajsegédkezett mellette.)
Szemben állt vele Bárdy Zoltán, azzal a szelíd mosollyal az arcán, amivel egy erős ember szokott lenézni egy hányiveti gyerekre.
A jelt megadták az összecsapásra.
Simon báró a félelem vakmerőségével kezdett el csapkodni a kardjával Zoltán felé. Az meg csak kommandírozta.
- Ne a kardomat ütögesd, Simi, hanem ide vágj a vállamra. - Lépj közelebb: úgy nem érsz el.
Az lett belőle, hogy Simon kiejtette a kezéből a kardot.
Zoltán fölvette a kardot, s viszaadta neki.
- Látod, izzad a tenyered. Kend meg jobban azzal a kolofoniummal. Aztán a szemem közé nézz, s kinyújtsd a karodat, mikor vágsz.
Ahogy a vívómester oktatja a tanítványát.
Akkor aztán Simon is összeszedte magát. Elébb megivott egy pohár vizet. Azután ismét hozzáfogott a nagy munkához. Akkorákat vágott Zoltán felé, hogy ha az föl nem fogta a vágást, a kard hegye a padlóban állt meg. Világosan észrevehették a segédek Zoltánnak azt a szándékát, hogy meg akarja vágatni magát Simonnal. ,,Szegény fiúnak egész életére lesz dicsekedni valója, hogy a legjobb vívót megvághatta."
Végre csakugyan siker koronázta az igyekezetét. Akkorát vágott Zoltánnak a fedetlenül hagyott karjára, hogy a kardja kettétörött bele. Természetesen a lapjával vágott. Hanem azért a tört kard szilánkja mégis szakított akkora repedést a fölhámon, hogy a becsület helyreállítására elégséges vér kiömölhessen rajta.
Mikor a kard kettétörött Simon kezében, akkor egyszerre halálsápadt lett az ember; megijedt, hogy most a sebzett ellenfél kétfelé fogja hasítani. A két párbajsegéd azonban egyszerre keresztbe tette a kardját a vívók között, s kimondá, hogy ,,elég".
Zoltán leereszté a karját, amelyről csurgott alá a vér.
És ekkor az a fakó arc elkezdett őrült módra vigyorogni. Vért látott folyni - s nem a saját vérét, hanem a testvéréét. Sokáig úgy állt ottan, azzal a torz mosollyal az arcán.
Elkábítá az a meglepetés, hogy ő most egy hőstettet követett el, először életében, maga sem tudja hogyan. Kevés kellett volna hozzá, hogy elkezdjen kacagni gyermekes örömében.
Az orvos rögtön ott termett Zoltán sebét megvizsgálni. Konstatálta, hogy semmi ütér sincs elvágva.
A segédek kimondták, hogy a párbaj be van fejezve, a föltételek szigorúan megtartattak, a lovagiasság szabályai szerint a becsületnek elég van téve. S azzal ki-ki a maga ügyfelét fölszólítá, hogy mármost nyújtsanak egymásnak békejobbot.
Zoltánnak még kötözték a karját, midőn Simonnak a kezét nyújtá.
- Szervusz, bruder. Derekasan viselted magadat. Mátul fogva büszke vagyok rád.
Komolyan mondta. Az, hogy a testvére politikai jellemét mindenki elvetőleg ítéli meg, nem fájt a szívének; hanem hogy gyávának is tartották, azt restellte nagyon. Hogy ezt az egy foltot mégis lemosta magáról. A testvérnek a vére kellett hozzá. De hát maradt még ennek elég, úgyis nagyon sok volt.
Milyen nagyra fogják ezt neki venni Bécsben! Még majd elviszik innen! Adná a mindenható!
Még azt is megtette Zoltán az öccse kedvéért, hogy három napig kendőbe akasztva hordta a karját, s egész tüntetéssel járt így az utcán.
Simon báró pedig komolyan vette a diadalát.
A kettétört kardot hazavitte diadalemlékül, s azzal a szóval lépett be a nejéhez:
- Megbosszultam a gyalázatunkat! Adtam neki egy olyan vágást, hogy a kardom kettétörött bele.
Aranka alig ismert a férjére. Hisz ez egy Ritter ohne Furcht und Tadel!

[1] Coup de Jarnac-nak nevezik azt a vágást, mikor a bajvívó az ellenfelének a lábaszárál vágja meg, ahogy Jarnac lovag cselekedett.
[2] Hotelier
[3] Chartreuse.
[4] Affaire.
[5] Nevezetes, hogy a három magyar nemes ifjú közül, akire a sors esett, kettőből magyar miniszterelnök lett az újabb korszakban.
[6]  ,,Cognac" - és nem lovak.









Jókai Mór: A fekete vér


X. FEJEZET  Jótékony művészet
Ha valami megérdemelné a statisztikus fáradságát, az bizonyára azoknak az adatoknak az összeállítása volna, egy hosszú tetszhalott korszak alatt, amelyekkel a művészvilág hozzájárult a nemzeti intézmények életben tartásához. Kár az utókornak azokat elfeledni!
Művésznők és művészek énekelték, deklamálták, muzsikálták össze az emlékszobrokat, fogadalmi kápolnákat, kisdedóvókat, ők voltak a jótékonyság letéteményesei.
Azt már nem lehetett megtiltani a világi hatalomnak, hogy aki tud hozzá, énekeljen, szavaljon, muzsikáljon, se a közönséget visszatartani attól, hogy az ilyen élvezetért a pénzét odahordja. Mikor aztán tele volt a kassza, akkor a művész azt mondta, én pedig ezt átadom a megnevezett közintézetnek.
A művészek voltak a legbőkezűbb mecénások abban a korban.
Azonban Lenke Simon még ezt is meg tudta akadályozni. Azért volt hatalom a kezében, hogy annak a súlyát éreztesse az alattvalókkal. Szépen kiérdemelte egy lustrum alatt a Gessler nevet.
A felesége ellenben a legbuzgóbb választmányi tagja volt a jótékony nőegyletnek.
Ezek a nőegyletek is nevezetes tényezők voltak a szomorú időkben. A csodatevő sors, mikor elvette a férfiaktól a teremtő erőt, a nőket ruházta föl vele. Szobrot kellene a magyar női jótékonyság emlékére emelni, mert ez egy győztes hadjárattal fölért.
S aki az asszonyok ellen küzd, az az istenek ellen küzd. Eszerint a szerepek igen jól voltak fölosztva. Simon volt az üldöző, Aranka az oltalmazó. Akinek a férjjel galibája volt, az a nőnél keresett oltalmat. És többnyire talált is. - Aranka ily módon a védszent, az őrangyal hírébe került. Az ő befolyása ellensúlyozta az államférfi rigolyáit.
Vajon midőn egyedül voltak, minő párbeszéd folyt közöttük? Folytatták-e az ellenkezést négyszemközött is, vagy pedig egymás szemébe nevettek: ,,ezt a színdarabot jól játszottuk!" Talán még más beszélni valójuk is lehetett.
Aranka oly buzgónak, oly odaadónak mutatta magát a hölgyek előtt, hogy azoknak teljes bizalmát megnyerte. Anna báróné már megszerette a menyét, elfeledett minden keserűséget, gyalázatot, gyanút, hitt a megtérésben. S az asszonyi szív (asszonyok előtt) nyitva áll. Ha volt titok az országban, úgy azt Aranka révén Simonnak legelső kútforrásból meg kellett tudni.
De hiszen nem volt az titok többé, hogy valami történik ebben az országban. Kell ahhoz kalendárium, hogy az ember észrevegye a tavaszt? - A virágok előbújtak a földből, az történt. A napsugár csalja őket elő.
Egyszer csak azt lehetett látni, hogy az emberek nem búslakodnak, nem panaszkodnak többé, jókedvük van, új ruhát csináltat magának minden ember, mintha általános ünnep volna. Úton-útfélen dalolnak és muzsikálnak.
Aranka eszes asszony volt. Ő előre látta a nagy változást, s most már csak arra törekedett, hogy Simont megtarthassa a hatalom polcán a jövendő fordulat esetére is. Amit a férfi elrontott gőgös erőszakoskodásával, azt ő iparkodott furfangosan helyrehozni.
A politikánál azonban van egy erősebb elementum is. Mind a férjnek, mind a nőnek volt egy azonos őrjöngése.
Az a démon, akiről Aranka beszélt. ,,Bennem kétféle ördög lakik, egy lángoló és egy jegesztő szellem."
Ez volt Simon lelkében is. A szenvedélyéért képes lett volna elvesztegetni a hivatalos állását, tekintélyét.
S a nőnek és a férfinak ugyanegy akadály állt útjában, két becsületes léleknek a törhetlen hűsége egymáshoz.
A cigány meg a cigányasszony oly híven szerette egymást, mint - két nemes vadállat.
A medve nem hagyja el a feleségét, s a medvenőstény a hímét soha. Azért mondja róluk a lengyel közmondás - ,,nye dve" (soha ketten)!
Citera lehetett már huszonegy éves. Csak úgy sugárzott róla a vad indus bűbáj. A női társaság befogadta, hisz a férje jóltevőjük volt, minden alkalommal lehetett őt látni a születésre, vagyonra büszke úrhölgyek között.
És Simon egészen utána volt bolondulva.
S ugyanez a szenvedély emészté Arankát; ő meg a művészért lángolt.
A régi görög klasszikus korban Vénuszra fogták volna, hogy isteni szeszélyből oltott két szívbe ily dühöt.
És mind a kettő ismerte a társának ezt a szívfájdalmát. Különbség csak az volt közöttük, hogy amíg Simont a sértett büszkeség féltékennyé tette (de nem szerelemféltővé), addig Aranka azon fondorkodott, hogy Citerát elbuktassa. Ha a nő bukik, a férj meg fogja utálni; s a bosszútól a hűtlenségig már csinált út vezet.
Simon még arra sem adott engedélyt Barkó Palinak, hogy a székvárosban hangversenyt adjon, hasztalan volt minden közbenjárás. Azt vetette ellene, hogy politikai demonstrációkra fog okot szolgáltatni. Pedig az engedély ki volt már állítva, hanem az árát akarta érte elébb megkapni. - Azt az árt Citerának kellett volna megfizetni.
Egyszer aztán Lenke Simont fölhívták Budára a helytartósághoz. Fontos tanácskozmányok folytak. 1860 októberét írtuk.
Aranka kapott az alkalmon, s a készen tartott engedélyt kiadatta a férje titkárával a Barkó Pali hangversenyére.
A jótékony nőegylet egy házat építtetett a kisdedóvó számára, annak a javára volt szánva a hangverseny jövedelme.
Pompásan volt akkor organizálva a láthatatlan kormány. Egy nap alatt el volt helyezve minden színházi jegy, a program szétosztva, másnapra kitűzve az előadás. A visszatérő kerületi főnök már csak a bevégzett tényre fog találni, s vissza csak nem muzsikáltathatja, ami már egyszer le van hegedülve.
Egy órával az előadás kezdete előtt már együtt volt az egész hölgyválasztmány a színház foyer-jában, ahova az ismerősök is betekintettek, akik be voltak avatva a mai est titkába. A mai est folyamán az úrhölgyek a művésznek egy pompás ezüstkoszorút fognak hálájuk fejében átnyújtani. Ezt a koszorút szabad volt megtekinteni a barátságos elemeknek.
Ott volt Anna báróné, Aranka báróné és Citera is. Manga is ott lappangott valahol a függönyök mellett. Egyedül sehová sem eresztette Citerát.
Anna báróné megnyitá az értekezletet.
- Tisztelt tagtársak! A mai hangverseny eredményéül jelenthetem, hogy ezzel teljesen egybegyűlt az összeg, melyen a kisdedóvó házát felépítettük.
(Mesébe való dolog volna az ilyesmi más országban, itt igaz történet.)
Citera nem állhatta meg, hogy közbe ne szóljon:
- És ezt mind az én uram hegedülte össze.
- Valóban az ő érdeme ez.
- Nem az ő dicséretére mondtam, hanem a magyar közönségnek a magasztalására. Hogy egy szegény vándorló muzsikusnak a hegedűszavára megindult adakozni. S ha én zsémbeltem vele, hogy mért töri magát olyan nagyon, mind azzal vigasztalt, hogy nekünk lesz majd arra a ,,dédóra" legtöbb szükségünk. - Az igaz, hogy már öten tépásszák egymás haját odahaza.
A hölgyek csendesen megmosolyogták ezt az ömlengést; de Anna komolyan vette.
- Ez a hangverseny lesz a hazai hangversenyeinek a koronája. Már tegnap minden jegy el volt adva. - Hát még ha a programot fogják olvasni. - De mi is ki fogjuk fejezni a hálánkat a művész iránt, ki jótékony célunkat sikerre vezette. Elhatároztuk, hogy a mai hangverseny közben egy ezüstkoszorút fogunk a művésznek átnyújtani: - és íme aranykoszorú lett belőle.
Azzal fölnyitá a bársony tokot, mely a fehér színpadi asztalon feküdt.
A hölgyek mind megvoltak lepetve: ah! ah! - hangzott minden ajkon. De legjobban elbámult a pénztárnoknő.
- Hogy lehet ez? Énnálam csak ezüstkoszorúra való összeg volt.
- Úgy lehet, hogy egy úrhölgy az egész aláírt összeget megkétszerezte.
- Ki az? Ki az! - kérdé egypár kíváncsi fej.
- Nem tudatta a nevét. Az összeget zárt levélben küldte el, aláírás nélkül.
Sokan arra gondoltak, hogy az a névtelen adakozó maga Anna báróné volt.
- Most az emlék átadásával kell megbíznunk egyletünk tagjai közül valakit.
- Az elnöknőt! - hangzott minden oldalról.
- Én nem tehetem azt; mert ha több ember előtt kell beszélnem, rögtön előfog a szívdobogás, s beszéd helyett csak zokogni tudok. Méltóztassanak valakit ajánlani.
Citera megint hebehurgya módon beleszeleskedett. - Nem volt szegénykének kellő nevelése; sohasem tudta megszokni, hogy mi illik egy úri társaságban.
- Hát ki lenne arra méltóbb, mint az, aki az ezüstkoszorút arannyá varázsolta át: a kegyelmes asszony.
Arankára mutatott.
A báróné hidegen kérdezé:
- Honnan tudja ezt kegyed?
Citera azzal a ravasz cigány mosolygással mondá:
- Hogy én ne tudnék ilyesmit?
A hölgyek mosolyogva csóválták a fejeiket.
- Jó! - mondá Aranka, levetve a tartózkodást. - Hát én elvállalom a koszorú átadását. Én megszoktam a színpadot, s nem fakadok sírva, ha deklamálni kell.
Új ismerősök érkeztek.
Jött Lebegut úr (aranyos magyar egyenruhában) Fruzina asszonnyal, akinek a fején debreceni tornyos főkötő volt; Balambér úr, aki ismét bajuszt viselt és fekete parókát, élete párjával; majd legázolta a sarkantyúja sleppjét valamennyinek; Ollósi úr, aki egy óriási babérkoszorút cipelt, négyrőfös nemzetiszín szalaggal, amire a művész neve s a dedikáció volt nyomtatva aranyos lapidár betűkkel.
- Korán is jöttünk, korán is jöttünk - mondá Lebegut úr. - Ez nekem szokásom, szokásom. Mindig első vagyok a színházban. Addig is megnézzük az ezüstkoszorút! Ah, aranykoszorú!
Ollósi úr azt tartá, hogy ha már koszorút akarnak nézni, ne azt a csekélységet nézzék; hanem azt, amit ő tart két kézzel felemelve.
Fruzina asszony azt kérdezé jelekkel, hogy vajon azon a koszorún keresztül fog-e ugrani a művész, ahogy a cirkuszban szokták a kunsztrájterek.
- Vajon mennyit érhet ez a koszorú? - kérdé Balambér úrtól a felesége.
- Tíz katasztrális hold, príma klasszis a Mezőségen - felelt szakértően a kataszterelnök, s aztán sietett üdvözölni a kegyelmes és méltóságos asszonyokat, bemutatva a sokat ígérő tenyereit. ,,No hiszen lesz itt ma taps, hogy rezegni fog bele a ház!"
Ollósi úr eközben Citerát vette körül: egy darab hosszú papirost, amit hírlapírói műszóval ,,kutyanyelvnek" nevezünk, mutogatott neki.
- Én már megírtam előre a referádát a mai koncertről, olvassa el, nagysám.
- Nem tudom én ezt olvasni.
(Nem mintha nem tudott volna írást olvasni Citera, hanem az Ollósi úr szarkalábjait nem tudta olvasni.)
- Nem kaphatnám meg a művész úrnak a banketten mondandó tósztját a lap számára előre? - Nem kegyeskednék nekem nagysád, a koszorút készíttető hölgyeknek a neveit feldiktálni? - Hol készült, kérem, az aranykoszorú? Ki fogja átadni?
S eközben a nyert válaszokat gyorsírói jegyekkel hirtelen a jegyzőkönyvébe firkantá, melyet nagyobb kényelem okáért Balambér úr széles hátára helyezett el.
- No nézd! - morgolódik a kataszter; - ez az én hátamat használja pultnak! De csak élelmes is az ilyen újságíró. - No aztán engemet is beleírjon, hogy itt voltam.
Ezalatt megérkezett Bárdy Zoltán és a művész.
Azon évnek a divatja szerint voltak öltözve.
Zoltán granátszin atillát viselt antik gombokkal, fehér kalotaszegi varrottas mellényt, vadgalambszín magyar nadrágot, hosszúszárú kordován csizmát nagy, pengős acélsarkantyúval.
Pali pedig fekete bársony atillát hordott, granát gombokkal, meggyszín magyar nadrágot, rojtos nyakravalót, a csizmája fénymázos volt, gombos ezüstsarkantyúval.
Mind a ketten Anna bárónét siettek elébb üdvözölni.
Zoltán az anyjánál maradt, s halkan mondá:
- Idáig eljutottunk az akadály-hangversenyben.
- Remélem, hogy nem lesz több akadály előttünk.
- Nem tudom. A kerületi főnököt láttam mellettünk elgördülni gyorskocsival.
Pali pedig Arankát üdvözlé. A delnő egész kezet szorított vele. Az arca ragyogott a jókedvtől.
- Ma ki fogja ön vívni az olympi győztes nevét.
- A jó szándékon nem múlik nálam.
- Egy kis meglepetés fog önre várni. A hölgyek emlékének átadásával én lettem megbízva.
- Ez oly nagy szerencse rám nézve, hogy szinte megdöbbent.
- Ah, a művésznek éreznie kell a hatalmát. Ahol más csak imádkozik, a művész hódít. Egy más világ lakója az. Én is laktam egykor e szép világban; s örökké visszasóhajtok bele. És sokszor úgy jön, mintha futnom kéne, erővel visszatörnöm elhagyott mennyországomba. - Olyan ez rajtam, mint a holdkór. - És amikor rám jönnek azok az isteni álmok, ha olyankor volna egy kéz, amely megragadna, el tudnám hagyni ezt az egész meggyűlölt világot, s belerohanni abba a felséges tűzbe, melyben a főnix megég és újjászületik.
A művész nem felelt semmit ezekre a bombasztokra, pedig ő is tudott volna hasonlókat mondani. Csakhogy ő ismerte ezeknek az értelmét jól.
- Ön ma az én kedvenc dalomat fogja eljátszani - mondá Aranka. - Azt mondják, hogy azt egy király írta a királynéjához.
(A ,,Repülj fecském ablakára". Rákóczinak tulajdonítják a versét.)
- Most pedig egy rabszolga fogja eljátszani - felelt rá Pali.
- A rabnőjéhez?
- A királynéjához.
- Ha kegyosztásban állna a királynéság, tudnék az lenni. A díszlakoma után - előre megsúgták - a fényes társaság föl fog engem szólítani, hogy énekeljek egy dalt. - Én vonakodni fogok. - De hogyha ön is szól egy szót, akkor engedek a közóhajtásnak. - Olyan régen nem énekeltem, talán nem is tudok már? - Melyik dalt szereti ön jobban? Rozina magándalát vagy Arditi ,,Csók-keringőjét"? - Ugye a Csók-keringőt? Ah, minő báj van abban!
S halkan eldúdolta a kezdő verset.
,,Sulle - sulle labbre." - Csitt! Ez meglepetés fog lenni.
Pali arcán valami keserű, iróniás mosoly látszott.
- Én is hoztam egy meglepetést a kegyelmes asszonynak. A kegyelmes úr hazaérkezett.
Aranka oly dühbe jött e szóra, hogy egészen elfeledkezett magáról.
- A férjem? Az lehetetlen. Hisz annak most Budán kell lenni a tanácskozmányban.
- Pedig hazajött, mégpedig külön gyorskocsival.
(Akkor még nem volt abban az egész tartományban vasút.)
- Tán csalódott ön?
- De láttam őt a kocsival a palotájába behajtatni.
- Ilyen infernális ötlet csakis tőle telhetik ki. Értesítse ön erről az elnöknőt.
Pali meghajtotta magát, s Anna bárónéhoz ment. Aranka reszketett a haragtól.
,,Simon megjött? Gyorskocsival! Nem is a saját hintóját rendelte a debreceni vasúthoz mint rendesen. - Ez az ember vesztét érzi! - Mi hozza őt most ide? - Neki most Budán kellene lenni, ahová sietve fölrendelé a helytartó. - Lét és nemlét kérdése forog fenn rá nézve. - Bécsből kormányválságot jeleznek. S ő most eszeveszetten hazafut. - Éppen a mai napon! Ah, kedves úr. Ez az én napom! - Megbolondult ez félig? No hát legyen egész bolond."
Arankának egy démoni ötlete támadt. Fölkereste Citerát, akivel mindig igen nyájasan szokott bánni. Kényeztette, mint egy gyermeket. Olyan mézesmázosan beszélt hozzá.
- Kérlek, kedveském, tégy a kedvemért egy szívességet. Most súgták meg, hogy lakoma után föl fognak szólítani, hogy énekeljek el egy dalt a társaságnak. - Légy szíves, itt a boudoirom szőnyegajtajának a kulcsa, ott állnak az étagère-en a hangjegyeim. - Ülj a hintómba, eredj föl és keresd ki az Arditi Csók-keringőjének a hangjegyét. - Az inas kísérjen föl. - Ugye megteszed, kedveském?
Citera két gömbölyű válla egyet táncolt erre a szóra, elmosolyodott rá.
- Minthogy a kegyelmes úr nincs otthon, megteszem.
Jobb lett volna Palinak, ha Aranka helyett a feleségének mondta volna el, hogy látta Simon bárót hazajönni. Citera még nem tudta azt.
Aranka lekapcsolá a karperecéről a kis aranyozott alumínium kulcsot, mely a boudoirja szőnyegajtajához szolgált, s átadta Citerának. Az gyorsan elsietett, hogy az előadás kezdetére visszajöhessen.
Aranka az óráját nézte.
,,Hogy állunk az idővel? - Ha a báró most jött meg az útról, előbb át kell öltöznie. Úti gúnyában színházba nem mehet. Nagyon hiú a szépségére, különösen a hajfürteire. Abba beletelik félóra. Azalatt a jó szerencse helyébe toppan. Meghallja, hogy a boudoirban jár valaki. A szobája szomszédos vele. Citerát találja ott egyedül. A többi aztán a rosszak dolga."
Aranka olyan diadalérzéssel igazgatá a tükörből a ruhája fodrait, mint aki teljesen el van készülve arra a kettős válságra, amit fölidézett.
Ott az egyik fog leesni, itt a másik - a közös égből.
Csak egy dologban számította el magát.
Arra nem gondolt, hogy a megsértett férfinak nincsen hiúsága. Aki dühbe jött, nem megy a tükörhöz nyakravalót újrakötni.
Amint Simon a lakására megérkezett, nem talált az egész háznál mást, mint a kapust. Minden cseléd a színháznál volt, ki a bakon, ki a kakasülőn: titkár, írnok a parteren. A kapusnál volt minden kulcs. Az nyitogatta fel előtte az ajtókat.
Dúlva-fúlva járta végig a szobákat; csapkodta az ajtókat maga után. A felesége hálószobájában megkapta az asztalon a mai hangverseny programját. Mikor elolvasta, toporzékolt dühében. Aztán tovább kutatott. Egy fiókban meglelte Anna bárónénak a levelét, melyben megköszöni Arankának azt a nagylelkű adományát a Barkó Pali aranykoszorújára.
És Simon a sok jó tulajdonságai hegyébe még fösvény is volt.
Aranykoszorút! A cigánynak!
A kapus alázatosan kérdezte, hogy ne melegíttessen-e a kegyelmes úr számára a feleségével vizet a borotválkozáshoz?
- Kisztihand! Jó leszek én ilyen borostás pofával is.
Még csak más kabátot sem vett magára. Megtartotta azt a szürke dzsekket a zöld hajtókával.
Ha tudta volna, hogy micsoda szerencsét szalaszt most el! Még csak bérkocsit sem hozatott, gyalog ment el a színházba, nem is a főutcán, hanem amerre közelebb, egy sikátoron át.
Így aztán elkerülte a hintaját, amelyben Citera sietett az ő palotájába Csók-keringőt keresni.
Egyszer csak betoppan a foyer-ba, mint egy bomba, az összegyűlt díszruhás társaság közé.
Aranka volt az első, aki meglátta.
Elébb megrettent, de aztán egyszerre mosolyogni kezdett.
- Ah! Ön is megérkezett? Ez igazán kedves!
Simon pedig fuldokolva a sietségtől és indulattól, lihegé:
- Micsoda komédia ez itt?
- Hát komédia-házban komédia szokott lenni.
- De azt nem mi játsszuk, hanem nézzük, s ha tetszik, megtapsoljuk, ha nem tetszik, kifütyüljük.
- Hát ön tapsoló vagy fütyülő szándékkal jött ide?
- Még az utóbbinál is rosszabbal. Hogy megakadályozzam ezt a demonstrációt.
- Miféle demonstrációt?
- Ezt a mai úgynevezett hangversenyt. Ki adta meg erre az engedélyt?
- Ön maga. Ott volt az aláírt engedély a titkárnál, aki különben is föl van hatalmazva, hogy közmulatságokra engedélyt adhasson.
- S önök felhasználták távollétemet, hogy egy ilyen tüntetést a közmulatságok kategóriájába becsempésszenek!
- Nem találom ki ennek a mondatnak az értelmét.
- Minden nyilvános előadásra nyújtott engedély ahhoz a feltételhez van kötve, hogy a rendezők benyújtsák a programot a cenzúrának, három nappal az előadás előtt.
- Azt megtették. A cenzor helybenhagyva adta vissza a programot.
- Holnap el lesz csapva a cenzor. Hájfejű. Port hágy hinteni a szemébe egy ilyen programmal!
- Mit talál ön ebben?
- Mit? Tessék idenézni! (Simon kivette a zsebéből a neje asztalán lelt színlapot.) Először is jön a Svihrovai nóta. - Tudja ön, mi az? Ez nem más, mint a ,,Bercsényi indulója", amely mellett a kurucok az országból kivonultak.
- Én nem ismerem Bercsényit, s sohasem láttam kurucokat.
- Hát ez a másik? A ,,Bihari kesergője?" - Hisz ez a valóságos Bihar vármegyei protestáció!
- Zenére téve? Csodálatos!
- Aztán jön a ,,Repülj fecském". Erről meg köztudomású, hogy a szövegét Rákóczi Ferenc írta a feleségéhez.
- Hát bántott azzal valakit, hogy a feleségéhez verset írt?
- Itt van aztán a végén Berlioz transzpozíciója egy magyar indulóra, teljes zenekarkísérettel. Tudja ön, mi az a Berlioz-féle transzpozíció? - Az a Rákóczi-induló!
- A főpróbán hallottam, s mondhatom, hogy valami gyönyörű zene.
- De hisz az őrült gondolat: azt képzeli, hogy ezt egy rendezett állam kormánya el fogja tűrni!
- Hát olyan gyönge lábon áll az önök rendszere, hogy azt egy hegedűvonó is földöntheti?
- Nem a hegedűszó, hanem akik attól megbolondulnak! Az egész ország föl van keveredve. S nem alulról jön a felfordulás, hanem fölülről. A mágnások és mágnásnék indítják a galibát. A konzervatív főurak izgatják a könnyen fellobbanó tömeget. - Pesten ők maguk játszanak komédiát, írókkal, színészekkel összefogva. - Humánus cégért tűznek ki ,,Szűkölködő horvát testvéreink javára!" - Mintha a kormány nem gondoskodnék a maga horvátjairól! - Színpadi képletekben testesülnek meg a protestációk. Az ócska kardok szerepelnek az élő-képletekben, s láttukra tombol a közönség. - Ha nyomtatva nem mondhatják el a panaszukat, elsírják zenében, s a tömeg megérti őket. Muszka hercegasszonyok deklamálják magyarul, hogy ,,Ha férfi vagy, légy férfi!", s a magas rangú komédiások szekeréből kifogja a lovakat a csőcselék, s úgy vontatja az utcán végig ujjongva. - S ön azt hiszi, hogy én el fogom ezt tűrni, ameddig az én kezem elér?
Ez mind magas pátosszal volt elmondva, annál komikusabb volt a hatás. Ennyi ártatlan mulatság mint hatalmi megtorlásra méltó zendülés!
Aranka nagyot kacagott rá.
- Uram! Ez oly szép volt, hogy ha ön ezt a színpadon elmondaná, nagy tapsot aratna vele. - De minek vesztegeti ezt a nemes pátoszt énrám? - Ez különben is nem tartozik az ön szerepköréhez. Az ön szakmájához tartoznak a rutinált bonvivánok, a sarzsált karakterrollék, maradjon azoknál. Beszéljünk egész bizalmasan. - Hisz egy test, egy lélek vagyunk. - Ön nagyon haragszik. - Azt látom, és elhiszem. De hogy ehhez a magas politikának valami köze volna, azt nem látom, s ha látnám, sem hinném, ugyan ki fog ágyúzni - verebekre?
- Nem kell kicsinyleni az ellenséget.
- Ennek az ellenségnek a lépvessző is elég. - Az egész magyar faj olyan, hogy az ujja körül csavarhatja, aki szépen bánik vele -, hanem ha törni akarja valaki, akkor visszapattan és megüt! - De hát mi közöm nekem ehhez? - Én asszony vagyok, politikához nem értek. Hanem aztán az asszonyi tudományhoz: - ahhoz értek.
- No hát halljam, mihez értesz?
Simon tegezni kezdte a feleségét. Ez csalfaságot árult el.
Aranka bizalmasan ölté a kezét a férje karjába, s úgy beszélt hozzá, mintha családias nyájaskodás folyna közöttük.
- Nekem nincsenek Árgus-szemeim és Dionysius-füleim, hanem van spiritusz familiáriszom, amely nekem mindent megsúg. - Te magad is lekötötted a szavadat már, hogy meg fogod engedni az európai hírnevű művésznek, ki itthon is a legnépszerűbb alak, hogy egyszer a lakóvárosában is bemutassa a művészetét - jótékony célra.
- Kinek kötöttem le a szavamat?
- Ez igen kedves, szeretetreméltó teremtésnek; a művész nejének.
- De csak föltételesen.
- Hát persze, hogy föltételesen.
- Föltéve, hogy a programja a cenzúrán...
Aranka nem hagyta végigmondani.
- Dehogy program, dehogy cenzúra! Nem azon fordul meg a dolog. - Hanem azon, hogy az instáló szép asszony minden alkalommal magával vitte az anyósát is, mikor a magas úrhoz ment könyörögni. - No hiszen! Ezek az anyósok! Ezek aztán az igazi Árgusok és Dionysiusok!
Simon csak a bajuszát rágcsálta zavarában.
- Te azt súgtad a szép kérvényezőnek, hogy hajlandó volnál megadni az engedélyt a művésznek, ha a koncesszióért ő maga jönne el - egyedül. - No - nem a művész - egyedül, hanem a felesége.
- Eh! Mendemonda!
Aranka nem bocsátá el még Simon karját. Tovább suttogott a fülébe.
- Akkor aztán vehet föl a művész a programjába, amit tetszik. Akár azt a trombitafinálét, amivel Jozsué Jerikó falait tönkremuzsikálta, nincs vele veszélyeztetve az európai ekvilibrium.
- Te túlzasz!
- És mindezen a számításon keresztet húzott végig az a malapropó véletlen, hogy a szép ,,Cithére" éppen akkor jött el a koncesszióért esedezni - az anyósa nélkül, amikor te Budára utaztál. - Hát mit tudhatta ő azt, hogy téged Budára hívtak! - Helyetted pedig engemet talált. - Én természetesen a te szekretáriusod által megadattam neki, amit kért, nála volt, s ő lefizette érte a kötelezett díjat, három húszast ezüstben. - Azt ott találod elszámolva. - Innen van most az a nagy fölháborodás! - Hogy az ország nyugalma veszélyben! - Az állami rend megingatva! - Ugyan nem szégyenled magad?
- Azt én kérdezem tetőled. - Nagyon ügyes vagy, azt elismerem. Amikor tartasz a megtámadástól, te megelőzöd azt, s magad támadsz. - Csakhogy engem fölkészülten talál a taktikád. - Nekem - férfinak - semmi sem tilos. - A férfibecsület kvalifikációjából ez a szó ,,szerelmeskedés" ki van felejtve. - De a nőnél még a tréfa is bűn! Hiszed, hogy nem jutott tudomásomra, hogy te voltál, aki a cigányművész ezüstkoszorúját - te, a nagy alkimista! - arannyá változtattad?
- Harpagont játsszuk?
- És most ugyanezen aranykoszorút te készülsz neki nyílt színpadon, mint a hölgyek jutalmát, átadni.
(Ezt már röptében hallotta meg Ollósitól, míg a lépcsőn följött.)
Aranka nevetve mondá
- Don Sylvát játsszuk?
Simon kidüllesztette a mellét, s nagyon impozáns figurát csinált.
- Én tudni fogom, hogyan kell férji jogaimnak érvényt szerezni!
Aranka most már egész hideg nyugalommal fordult feléje.
- Uram! Mikor ön engem nőül akart venni, én önnek elmondtam őszintén, ki voltam? Ki vagyok? Ki leszek? - El nem titkoltam ön előtt semmit. - És ön mégis nőül vett engem. - Pedig mindent ,,tudott". - És most, midőn nem ,,tud" semmit, csak gyanakodik, most akarja ön előttem a féltékenyt ,,játszani"?
Ez a szó egészen cinikussá tette Simont.
- Ejh, asszonyom! Vannak szarvak, melyeket az ember a nemesi koronája ágaihoz ragaszthat, de hogy én egy kóbor minsztrel, egy csavargó trubadúr tolltarajával engedjem a homlokomat dekoráltatni, arra nem vagyok elég jó!
- S ki mondta önnek, hogy annak a trubadúrnak előttem szerencséje volt?
- Ha nem volt, az nem az ön erénye, hanem annak az ostobasága.
Erre aztán kihúzta a kezét Aranka a férje karjából.
- Amilyen vagy magad, úgy ítélsz másról. Tedd, amit akarsz!
S azzal hátat fordított Simonnak.
- Azt is fogom.
Azzal Simon odalépett az egybegyűlt úri társaság közé, parancsoló orrhangon kérdezve:
- Ki ennek a koncertnek a rendezője?
Egyszerre ott termett Ollósi.
- Mindjárt előhívom, kérem alássan.
Azzal fúrta magát a tömeg közé.
Anna báróné szelíd, nyájas tekintettel lépett ,,fia" elé.
- Lásd, milyen szép eredményt értünk el! A mai hangverseny bevételével a kisdedóvodánk otthona meg van alapítva.
Simon szatírás dölyffel válaszolá:
- Mármost alapítsatok majd egy ,,nagy gyermekeket" megőrző óvodát, neveletlen árva patrióták számára. Arra van sürgetős szükség ebben az országban.
Ollósi úr visszatért Zoltán gróffal Simon báróhoz.
Zoltán egész nyugalommal kérdené
- Mit parancsolsz velem? Kegyelmes uram?
- Te vagy a rendező? - Nem veled akarok beszélni, hanem a muzsikussal.
Ollósi úrnak fölnyíltak a szemei: ,,Ahá! Ez is a Phaedrus vadásza! Nem kereste az oroszlánt, hanem csak a nyomát."
- Mindjárt ideküldöm - mondá Zoltán, s elment Palit keresni.
Simon előtt ott tiblábolt Ollósi.
- Édes Ollósi úr - mondá neki rettenetes szelídséggel. - Most még egy dologra kérem. - Kegyeskedjék a kedvemért rögtön levegővé változni.
Ollósi úr sietett a felsőbb óhajtásnak eleget tenni; de azért bizonyosan ott tartotta a fülét. Hej, mert az ilyen reporternek, ha maga eltűnik is, de a füle meg a szeme ott marad.
Egy perc múlva előállt Pali.
- Parancsolatjára állok, kegyelmes uram.
Simon báró eléje tartotta színlapot.
- Ki állította ezt a játéksort össze?
- Én.
- Mikor adta ön be a cenzornak?
- Három nap előtt.
- Mellékelve volt a dalok szövege?
- Be voltak nyújtva mind a költemények, mind a hangjegyek.
- Akkor az a cenzor őrült volt, aki ezeket megengedte! Én megtiltom önnek e zeneművek előadását.
- Kegyelmes uram. Én ugyanezeket a császárvárosban, Bécsben is előadtam, a legmagasabb uraságok jelenlétében.
- Bécsben tehette ön. - Hiszen szivarozni is szabad mindenütt; de a lőporos toronyban mégsem.
- De hiszen itt, ebben a városban is eljátszom én ugyanezeket a darabokat nyilvános helyeken akárhányszor.
A kegyelmes urat egészen kihozta sodrából az, hogy a cigánynak igaza mer lenni! Ővele szemben! Mértéktelen dühbe jött egyszerre.
- Velem ne feleselj, cigány! - Ha cigány vagy, légy cigány! Eredj korcsmába, kávéházba: húzd, amit a vendég parancsol! - Azután fogd a tányért, s szedd össze az adakozást a borozóasztaloknál! - De ha ezekkel a rendjelekkel akarsz föllépni egy théàtre paré közönsége előtt, belépti díjak mellett: akkor tartsd meg a becsületet. Ezt a programot nem játszod el.
S azzal a színlapot kettészakítva, odadobta a művész lába elé.
- Beszélni fogok a rendező urakkal - mondá Pali.
- De ne az asszonyok szoknyái mögé sáncold el magad! - küldé utána a dölyfös sértegetést Simon.
- Férfiakkal fogok beszélni - szólt az visszafordulva.
Ezzel a művész elvegyült a társaság közé.
Simon báró egyre tüzelte magát, magában pattogva.
- Csak kitör a cigánytermészet a cudarból! Azért, mert egy tejen nőttünk föl, még szembe mer velem állni, és visszavagdal. Megállj! Majd tartok én neked ovációt! Majd azt a koszorút tedd el, amit én kötök a számodra.
A Manga onnan nézte egy szögletből.
- Jaj de csúnya vagy, mikor így haragszol! Csak a feleséged ne látna ilyenkor. - Csak ne vicsorogtatnád úgy a fogaidat. - Bizony úgy felejt az Isten!
Ollósi úrnak föl-fölbukkant a feje félig egy ferzeszkaszni mögül. Magában sóhajtozott: ,,Hajh milyen érdekes cikk lenne ebből, ha a cenzúra ki nem törölné! - De paskvilltárgynak se kutya!"
Eközben egy postakihordó rontott be a foyer-ba, nagy táskával a nyakában, s egypár vendég lábainak letaposásával odafurakodott a kegyelmes úr elé, katonásan szalutálva.
- Kegyelmes uram. Expressz dèpêche.
Azzal kinyitva a nagy táskát, kihúzta belőle a lajstromos könyvet, meg egy hivatalos pecséttel lezárt, nagy, kék borítékú paksamétát. Tintásüveg és toll is volt birtokában. Azt mind egyszerre odakínálta Simon bárónak.
Az pedig most éppen nagyon kifordított kedvében volt. A postásnak is meg kellett érezni a haragját.
- Az ördögökbe is! Még a színházban is nyakamra hozzátok a dèpèche-eket! Vidd oda a levelem a megyefőnök úrnak, írja alá helyettem az átvételt. Most nekem más hivatalom van.
A postás odament Lebegut úrhoz. Annak a számára is volt egészen hasonló alakú levele. Odaadta a kezébe a tintába mártott tollat.
Lebegut úr átvette mind a két levelet, s beírta a könyvbe a nevét. Azzal a postás odább ment.
Senki sem sejtette, hogy itt e néhány perc alatt egy darab világtörténet ment végbe.
Lebegut hűségesen prezentálta Simonnak az átvett sürgönyt.
- Dignetur excellentissime!
Simon mérgesen elkapta a levelet, s föltöretlenül az oldalzsebébe gyűrte.
- Majd elolvasom otthon.
Lebegut úr visszament a feleségéhez, s egy falilámpa alá állva, fölvágta szépen a tollkéssel a neki szóló levél pecsétjét, s elkezdte azt olvasni.
Mentül tovább olvasta, annál hosszabb lett az ábrázatja, a szája gömbölyűre nyílt, s a két szeme kidülledt. Azután Fruzina asszony felé fordult, s elkezdte neki a némajelekkel magyarázni a levél tartalmát. Ők már megértették egymást.
Az a kacskaringós gallér azt jelentette, hogy ,,miniszter", a feje fölött ívben átemelt kéz azt, hogy ,,megbukott", a két kézzel csinált szélmalom azt, hogy ,,minden fölfordult", a két tenyérnek lapátszerű elfelé legyintése azt, hogy ,,minket innen eleblábaltatnak".
Fruzina asszony némajelei az ijedséget tolmácsolták: mi lesz belőlünk? Ismét visszamegyünk kintornázni, furulyázni?
Lebegut úr aztán megnyugtatá jelbeszéd útján. Azt nem tesszük, fizetik a teljes penziónkat, ezentúl összetesszük a kezeinket, s a lábunkat lógázzuk.
Ezzel aztán Fruzina asszony teljesen meg volt nyugtatva. Senki sem ügyelt rájuk, minden ember figyelme oda volt ragadva Simon báróhoz. Mit fog az most mívelni?
Csak Ollósi úr figyelte meg a Lebegut-pár mimikai eszmecseréjét, s kezdte azt magának érthető nyelvre lefordítani.
Bárdy Zoltán közeledett Simon felé és még egypár előkelő úr.
Lenke Simon három lépést hátrált előlük.
- Kérem! Önökkel semmi dolgom. Önökkel szóba sem állok. Nem vagyok semmi értekezésre bírható.
Aranka odalépett a férjéhez. Azt is elutasítá.
- Báróné! Önnek a színházban csak a páholyban van helye. Ön a színpadon nem komédiázik többet.
Ekkor Anna báróné járult a fia elé.
- Édes fiam! Tekintsd a hölgyeket. Az ország legtiszteletreméltóbb alakjait látod magad előtt. Minden szem kérlelve fordul feléd.
- Grófnő! Én nem játszom el Coriolant! Én ezekért a rám néző szép szemekért nem kockáztatom az állásomat. - Hagyjon engem a grófnő békével! - Én önnek a világon semmivel sem tartozom, mint ezzel a szilaj vérrel, mely ereimben tombol. Ami vagyok, azzá magam teremtém magamat. Az önök jótékony hóbortjai miatt nem hagyom magam porrá töretni.
Zoltán eléje toppant, felindult hangon szólva hozzá:
- Uram, ne sértse ön meg a hölgyeket!
- Én csak az anyámnak beszéltem.
- És az én anyámnak!
E nehéz jelenet félbeszakadt Pali közbeléptével.
Minden arc föl volt hevülve az indulattól, csak az övé volt olyan, aminő mindig szokott lenni, mozdulatlan, nyugodt. Odalépett egészen közel Simonhoz. Szemébe nézett, amit az nem tudott eltűrni.
S méghozzá az az előkelő modor, amivel a cigány beszélt a hatalmas főúrhoz!
- Kegyelmes úr! Ahogy méltóztatott megparancsolni, úgy teszek. Holnaptul fogva nem vagyok más a lakóvárosomban, mint egy cigányprímás. Játszom a korcsmában, a kávéházban, a sétányon; húzom azt, amit a vendégek parancsolnak, s járok tányérozni az asztalok körül. De ma! Este hét órátul tízig - énnekem csak az én uram, a tisztelt közönség parancsol. Annak fogok ma játszani. És azt fogom játszani, amit nyomtatásban kiadtam. Tessék azután velem a kegyelmes úrnak azt tenni, ami hatalmában áll.
Azzal megfordult a sarkán, s átment a foyer-ból a színpadra.[1] Simon arca a dühtől úgy fénylett, mintha öntött rézből volna a homloka, és izzadt bele. A hangja elfulladt.
- Még ilyen vakmerőséget nem látott a világ! Hogy neked csak a te urad, a közönség parancsol? Te cigány! - Majd megmutatom én hát neked, hogy ezt a te fenséges uradat, a tisztelt közönséget is kiveretem ebből a házból!
Az egész társaság elszörnyedt erre a szóra.
Zoltán gróf eléje állt a hatalmaskodónak.
- Azt kísértse ön meg, uram! S aztán legyen felelős azért, ami akkor történni fog.
Simon már benne volt az erőszakoskodásban, nem lehetett meghátrálnia.
- Én felszólítom önöket, hogy vegyék vissza a pénztárnál a belépti díjaikat, s oszoljanak haza! Ha nem engednek önök a fölszólításomnak, én a hatalom eszközeihez fogok nyúlni. S azt a szemtelen lázadót az asszonyok szoknyái mögül elhurcoltatom!
- Ön nyomorult! - kiálta rá Zoltán. - Meg meri támadni a hölgyeket.
A sértő szó megrázta a dühöngőt.
- Ön engem nyomorultnak mer nevezni? - Köszönje, hogy testvérek vagyunk.
- Voltunk már egyszer testvérek, karddal a kézben szemközt. - Hívassa ön a poroszlóit. Verekedni fogunk! Meglátjuk, lesz-e önnek bátorsága az én testemen keresztülgázolni? Mert engemet talál legelöl.
Több férfi, köztük ősz szakállú daliák, odasietett Zoltán mellé. Nem szólt senki, de tenni kész volt.
És ekkor egy olyan oldalról, ahonnan senki sem várta, támadt Zoltán szavaira erőteljes visszhang.
Mikuláj úr ökölre szorított keze és fölemelt kalapja emelkedett ki a többiek feje fölül. Ő kiáltott föl a maga idegen akcentusával.
- Igazság megvan gróf úrnak! Mink ántrét megfizettünk. Akarjuk hallani muzsikát. - Kikergetni publikumot theatrumból? Nem oda Buda! - Nem vagyunk Muszkaországban, excellenciás uram!
A feleség csitította.
- Nem bánom, csapjanak el! Inkább kapálom krumplit!
Elbámult mindenki. Még a Morvából ideszármazott idegen hivatalnok is föltámadt a saját vérünkből való zsarnok ellen. Ez mindenkinek fölnyitotta a száját. Kiabáltak már mindent összevissza.
Csak Balambér úr nem kiabált semmit. Nagyon halkan súgta a nejének:
- Gyerünk mi, innen Zsenám, mert itt baj lesz! - Elosontában belebotlott Ollósiba, s igen szépen kérte: ,,Engem ne írjon a referádába, nem voltam itten."
Simon báró fölcsapta a kalapját a fejére. Arankának megfogta a karját.
- Menjünk! Nem beszélünk többet, hanem cselekszünk.
Anna báróné odarohant hozzá, s letérdelt eléje.
- Simon! Ne felejtsd el, hogy az én fiam vagy! Az Istenre kérlek!
- Én nem ismerek semmi rokoni köteléket, csak hivatalbeli kötelességet.
Ez gyilokdöfés volt az anya szívének. A báróné kebléhez szorítá a két kezét.
- Óh Isten! Küldj rám rögtöni halált! - Hogy ne érjem meg ennek az órának a végét. - Hisz annyian meg tudnak halni egy perc alatt a fájdalomtul, s ennél a fájdalomnál nem volt nagyobb soha. Ölj meg Isten! Mert különben én magam ölöm meg magamat! - Óh, mert azért bűnhődni kell, hogy ezt az embert én hoztam a világra!
A tántorgó úrhölgynek Manga sietett támogatására. A cigányasszony nem félt. Neki nem volt semmi veszteni valója. A bőre is elég durva, nem fél a korbácstól.
- Türtőztesd a fájdalmadat, nagyasszonyom. (Elég hangosan beszélt, hogy a körülállók meghallhatták.) Nem téged öl meg az Isten azért, hogy ezt a szörnyet a világra hoztad, hanem egem. - Én szültem ezt az Isten ostorát! - Én tettem azt az átkozott csalást, hogy azon az Istenharagja éjszakán elcseréltem a két újszülöttet. - Az ott a te fiad, az a jámbor, az a dicső, a művész. - Ez pedig, ez a gyehennaember: ez az én fiam! - Azt hittem, jót teszek vele, mikor belopom őt az úri palotába. - Azt hittem, ha a farkaskölyket oroszlán fészkébe teszik, oroszlán lesz belőle. - S lett belőle farkas, aki mindnyájunkat összemar.
Aranka fölsikoltott.
- Minő meggyalázás!
Simon hidegvért színlelt.
- Megyefőnök úr! Fogassa el ezt a szemtelen cigányasszonyt, s korbácsoltassa ki a városból!
E szóra dühösen ugrott eléje a cigánynő. A szemeit elfutotta a vér, az ajkai tajtékzottak:
- Engem korbácsoltatsz te meg? Anyádat? Átkozott! A cigányasszony anyaátkát akarod kipróbálni magadon? Te fölfuvalkodott pöfeteg!! - Egyet fújok rád, s össze fogsz zsugorodni, mint a gilvagomba!
Simon fölemelte az öklét, hogy leüsse ezt az asszonyt.
Zoltán megkapta a kezét.
- Egy nőt akar ön megütni? Egy őrültet. Nemesember ön?
Simon eszére tért e szótól. Jó segítség volt Zoltántól rá nézve a cigánynőt őrültnek mondani.
- Megyefőnök úr! Vitesse ön ez őrült nőt a kórházba, a megfigyelő osztályba. Helyezzék el a tébolydába, államköltségen.
Lebegut úr azonban nagy lelkinyugalommal állt ott, két kezét a gyomra fölött összetéve, s egyik hüvelykujját a másik körül malmoztatva, s kategorikus hangon mondá:
- Azt én bizonyára nem cselekszem, bizonyára nem cselekszem.
Simon elképedt e hallatlan refraktáriusságra.
- Hogyan? Ön nem engedelmeskedik az én parancsolatomnak?
- Pro primo, pro primo én már általánosságban nem engedelmeskedem senkinek, senkinek; mert én ez órában megkaptam a kegyes fölmentetésemet, fölmentetésemet a hivatalomtól rögtön és azonnal, rögtön és azonnal. - Pro secundo, pro secundo pedig ön sem parancsol itt már senkinek, senkinek. Mert ha érdemesnek tartotta volna fölbontani azt a hivatalos paksamétát, paksamétát, ön is megtudta volna, hogy az ideje letelt, ideje letelt. - Önt is elszólítják innen, cum honore, cum honore. Minisztérium leköszönt, leköszönt. Új emberek jönnek utánunk, jönnek utánunk. S már most, ha tetszik a báró úrnak, báró úrnak, utazhatunk par kompanyi, par kompanyi - Csaszlauig, Csaszlauig.
Mindezt szokott humoros flegmával mondá el a derék emberke.
Simon hasonlított a hipnotizált médiumhoz, ki a delejező parancsára azt teszi, amit az mond neki; kivette az oldalzsebéből az odadugott levelet, fölszakítá, kibontotta, elolvasá. A levélben ez állt:
,,A legkegyelmesebb októberi diploma következtében a magyarországi municípiumok helyreállíttatván, uraságod a fölöslegessé vált kerületi főnökség alul fölmentetik, nyugdíj iránti igényei fennhagyatván." Aláírva - a magyar kancellár.
Megrendülve kapott a fejéhez.
,,Eldobtak! Mint egy divatból kiment kabátot! Akik bálványt csináltak belőlem, cseréppé törtek. - Voltam és nem vagyok. - Ma még reszketett tőlem minden ember, s holnap én reszketek mindenkitől. - A talpamat csókolták, s holnap hozzám fogják törülni a sáros talpukat. - Ha el vagyok temetve már, mért nem tudok meghalni?"
Talán csak gondolatában, talán Arankához mondta. Talán hangosan, talán csak lelkében felelt rá neki Aranka: ,,Mért futottál ide? Mért nem maradtál Budán?"
Valami moraj zúgott körülötte, a fölszabadult elnyomottak első szabad föllélegzése, a káröröm és az elégtétel suttogó szava. Érzé, hogy tenger ez, melybe ő elsüllyed. - Egyet vetett magán, s ismét a felszínén volt. - Fölemelte a fejét dacosan.
- Jó! - Tehát ha nem vagyok se kerületi főnök, se a gróf testvére, akkor kérhetek tőle elégtételt azért a sértésért, amit szemembe vágott.
Meg akart halni.
- Szolgálatjára állok uram. Nevezze meg a segédjét.
Simon széttekintett. Van-e még itt valaki, akit félig-meddig hívének tarthat?
- Én gróf Ingoványi urat kérem föl.
- Én pedig Kalászi ügyvéd urat.
A két megnevezett félrevonult egy szögletbe, egymással halkan értekezve.
Aranka fölsóhajtott, némi árnyékával az elégültségnek.
,,Végre egy férfias cselekedet! Csak meg ne bánja holnap reggelig."
Anna báróné síró arcát eltakarta.
- Óh, milyen szomorú nap ez!
Ingoványi és Kalászi urak előjöttek a zugból, s a feleikhez lépve, valamit súgtak azoknak a fülébe.
Simon és Zoltán szótlanul intének helyeslést. Az ügy a szokott útjára volt terelve.
A cigányasszony nem türtőztethette a diadalérzetét. Odaszólt a bukott nagyságnak:
- Összezsugorodtál már, mint a gilvagomba! Utolért cigányasszony anyádnak az átka gyorsan, ugye? S még te fegyverbe mered szólítani ezt az igazlelkű embert? Áldott legyen az a fegyver, mely azt a te fekete véredet kiontja!
Simon összeborzadt. Babonás volt. Ez a varázslónő egy ráfújásával hüllővé változtatja, akire megharagszik. Az lett ő már. Mesebeli tündérhercegből utált varangy, a tündérherceggé is a cigányasszony tette, a hüllővé is az tette.
A kihívás és a vele járó körülmények nyilvánosan történtek meg. Kínos feszültség uralta az egész társaságot. S e nyomasztó hangulat közepett egyszerre csak belebben nagy lihegve, kipirult orcával a társaság közé Citera, kezében a hangjeggyel.
Még csak sejtelme sem volt arról, ami itt történt azalatt, amíg ő odajárt. Azzal a madárszerűen csengő hangjával szólt Arankához, akit legelébb meglátott:
- Itt van az Arditi Csók-keringője. Könnyen rátaláltam. Ott volt kitárva a zongora támlányán.
Általános volt a hatás.
Aranka megrettenve utasítá el magától a hangjegyet. El volt árulva, hogy ő itt e társaságnak énekelni készült. S még a Csók-keringőt! Kinek a kedvéért?
Simon szikrázó szemekkel nézett a neje szemébe. Manga vad dühvel emelte a két kezét a feje fölé.
Anna báróné összekulcsolt kezekkel borult Zoltán vállára. Az egész társaság fel volt förmedve.
S ez elszörnyedt arcok közepett ott állt nevető, hűséges, gömbölyű, piros arccal a kis barna menyecske; a keble lihegett a nagy sietéstől.
Mikor aztán körültekintett, s meglátta az arcokon a különféle nehéz indulatok kifejezéseit: elmúlt az arcáról a mosolygás, szemei rémlátásra nyíltak föl, s midőn megpillantá Simont Aranka mellett, akkor egyszerre, mint a villámlobbanásnál, látta meg a veszélyt, amelybe küldve volt, s iszonyattal dobta oda a hangjegyet Aranka lábához, s aztán Manga keblére vetette magát, arcát elrejtve annak a kendőjébe.
Simon durván kapta meg Aranka kezét. Sietve tűntek el mindketten a társaságból.
E tragikus momentumban belépett a világ legprózaibb embere, a színpadi rendező.
- Hölgyeim és uraim! Méltóztassanak a páholyaikat elfoglalni. A művész úr sürgeti az előadás megkezdését.
Barkó Pali akkor eltávozott, amikor az ultimátumát elmondá. Semmit sem tudott az azóta történtekről.
Az urak pedig gondoskodtak róla, hogy az előadás végéig senki hozzá ne férhessen a művészhez, aki elmesélhetné neki a nevezetes fordulatokat. Hisz akkor nem tudna játszani többet. Hermetice elzárták a külvilágtól két óráig. A feleségét sem ereszték hozzá. Ollósit pedig bezárták egy öltözőbe.
- Hát mármost az aranykoszorúval mi fog történni? - kérdezé az alelnöknő.
A rendező arra is tudott felelni.
- A művész azt kívánja, hogy olvasztassák be, s az árán vegyenek a kisdedek számára téli ruhácskákat.
Kezdhetik a nyitányt.
Barkó Pali úgy játszott ezen az estén, ahogy még sohasem hallották hegedülni.
Hogy az előadás alatt a színház össze nem szakadt a taps és diadalordítástól: az azt bizonyítja, hogy igen szilárdul van megépítve.

[1] Lesznek, akik a poétai fantázia képtelenségei közé fogják számítani azt a tényt, hogy egy világhírű művész hazajöjjön cigányprímásnak a szülőföldjére. - Hát ennek a szülőföld iránt ragaszkodásnak egy megható példájául följegyzem a mi hírhedett I. Rácz Palinknak az élettörténetét. Ez is honvéd volt 1849-ben. Kimenekült a külföldre. Olaszországban nagy föltűnést gerjesztett a hegedűjátékával. Virtuóz volt. Városról városra hordták; ünnepelték. Egy előkelő hölgy, olasz grófnő, belészeretett, megajándékozta a kezével. Házasságuk egy fiúval és egy leánykával lett megáldva. Egyszer aztán a művésznek nem hagyott békét a szíve, hogy ő hazajön a hazájába. A neje híven követte a gyermekeivel együtt. Itthon a magyar hazában azonban az olasz grófi család sarja nagyhamar rájött, hogy a hírhedett művészt itt senki sem tekinti másnak, mint a híres cigányprímásnak. Ez sértette a büszkeségét. Visszakívánkozott ősei palotájába. S minthogy a cigány művész a maga szalmafödelű házát nem akarta azzal elcserélni, elváltak, szépen egyetértve, törvényes úton. Rácz Pali maga kikísérte az elvált feleségét a vasútra, a két kisgyermekével, akiket a grófnő szintén magának tartott meg. S mikor már a vonat indult: az apa még egy búcsúcsókot adott a vagonablakból kihajló kisfiának, s eközben a fiú ott maradt az apa ölelő karjai között. A vonat tovarobogott az anyával és a leányával . - Rácz Pali azután újból megnősült: lett huszonkét fia! Mind valamennyit fölnevelte úriembereknek. De a hegedűjét és a zsenijét II-ik Rácz Pali örökölte; az olasz grófné fia. - Ilyenek a magyar cigányok.









Jókai Mór: A fekete vér


XI. FEJEZET  A rákfordító nap
Más időben talán nagyobb izgalmat keltett volna az a botrány, amit a cigányasszony goromba kifakadása Simon ellen okozott.
A legtöbb ember előtt azonban Manga nem fedezett föl titkot. Régóta suttogták az úton-útfélen, hogy Simont és Palit kicserélte a bölcsőben a cigánydajka. Simon maga is hallotta azt, s ezért volt az a véghetetlen gyűlölete a cigányok ellen. Ezért üldözte őket. Demonstrált vele. A Mangát képes lett volna egy mosolygó ránézésért máglyára vettetni. Fokozta az indulatoskodó hangulatát, hogy minden ember szeméből azt a gondolatot olvasta ki: ,,azért te mégiscsak cigány vagy!" Dühös volt Palira azért, hogy az urak úgy szeretik, s különösen, hogy Anna báróné és Zoltán gróf minden alkalmat észrevesznek, amelyben gyöngédségüket tanúsíthatják iránta. Az elcserélt fiút, testvért becézgetik benne. Nem hihette, hogy az a hízelgés csak a művésznek szól.
Anna báróné maga is hallott erről a mondáról, s nagy lelki nyugalmára szolgált, hogy Palit, a cigányfiút, gyermekkora óta úgy szerette, mint saját gyermekét; mikor a házától elvitték, akkor is gondoskodott róla. Öröme telt benne, hogy ez a fiú hogy vívott ki magának hírt, nevet! Hát még az a boldog családi kép! Az a kis ház, kerttel körülvéve, ott a sétány végén, ahol a muzsikus családja lakik! Talán ezért vonta Anna báróné Citerát a családi körébe. Titokban ajándékokat küldözött nekik. Mikor Manga fennszóval elkiáltá: ,,Az a te fiad! Az a derék, becsületes!" egy vádló dobbanással sem háborítá a szíve. Mindig úgy érzett iránta.
Az idegeneket pedig, akik a lappangó mondáról nem tudtak, megnyugtatá Zoltánnak az a mondása, hogy a cigányasszony őrült.
Kellett is ahhoz jó nagy adag őrültség, hogy egy cigányasszony a hatalmaskodó kényúrnak, akitől még akkor mindenki rettegett, a szemébe mondja: ,,te az én fiam vagy!"
Csak egy ember nem tudott erről semmit: - Pali.
Az egész közönség annyira szerette a művészt, hogy mindenki félt elárulni előtte, hogy ő nem a cigány ivadéka. Féltek, hogy akkor leteszi a hegedűt, s nem muzsikál többet.
Csak neki lesz ez kínos meglepetés, ha megtudja.
Azonban ezt az egész mendemondát eltakarta egyszerre az országra szóló nagy katasztrófa: megbukott a kormány, vele együtt az egész rendszer, valamennyi eszközével; visszatér a régi, szép szabadság! Ki beszélne itt többé cigányasszony elcserélt purdéiról. Váratlanul, de nem hívatlanul beköszöntött a nagy sorsfordulat.
Mint ahogy a vidatánc láza ragad ránézésből, úgy terjedt el egyszerre az izgalom a színházi közönségben, egyik ember arcáról a másikéra szállt a lelkesedés, a rég nem érzett öröm. Új élet lesz! Szabadság lesz! A nemzet ismét nemzetté lesz! Itthagynak bennünket mind, akiket gyűlöltünk; visszatérnek, akiket szerettünk! Ezt megértette minden ember.
Mikor a művész hegedűje nem szólt, olyan zaj volt a színházban, hogy pániknak lehetett volna nevezni; az átellenes páholyokból beszéltek át egymáshoz az urak, nevettek, hahotáztak, mindenki magyarázta egymásnak a történteket, egy-egy újon érkező referálta a legközelebbi tíz percnek az eseményeit, tíz perc már egy stádiumot képezett.
...Lenke Simonék palotájában nyakra-főre pakolnak, a nehéz bagázsiát még az éjjel előreküldik Nagyváradra.
...A kaszinó illuminálta az ablakait, utána az egész utca, a piac fényárban úszik.
...Lenke Simon a katonai parancsnokhoz kocsizott zárt hintóban az éjszakai kihágások meggátlása végett...
...A fiatalság macskazenét szándékozott adni Lenke Simonnak; hanem aztán higgadt hazafiaknak sikerült a lelkesedést más irányba terelni. Fáklyászenét fognak adni a kaszinónak...
...A katonai parancsnok azt válaszolta Lenke Simonnak, hogy őneki utasítása van a katonai erőt beavatkozásra nem alkalmazni; miatta énekelhetnek, muzsikálhatnak az utcán, amennyit és ahogyan akarnak...
...A fiatalság elhatározta, hogy a parancsnoknak is fáklyászenét fog adni...
...Lenke Simonék kiköltöztek a palotából a vendéglőbe, ugyanazokba a szobákba, amiket már egyszer meglaktak...
...Újabb hír érkezett Bécsből! Ki vannak nevezve a főispánok. Gróf Bárdy Zoltán lett a megyénk főispánja...
Csak úgy rengett a színház az éljenzéstől, mikor Zoltánt meglátták a páholyban.
És amellett nagylelkű is volt a közönség. Lebegut urat mindenki kézszorításokkal traktálta. Most emlékeztek rá vissza, hogy mennyi jót tett a maga hatáskörében; segített, akin lehetett, enyhítette a szigorú rendszabályokat; sajnálták, hogy megválik a várostól! Mikuláj urat pedig éppen vállra emelve hordozták körül azért a derék felszólalásáért: ,,Nem vagyunk Muszkaországban. Kegyelmes úr! Inkább megyek kapálni!" Nem oda Buda! Itt marad! Megválasztjuk a restauráción törvényszéki ülnöknek!
Csak Palinak nem volt semmi tudomása arról, ami a külső világban történik, őrizték, mint egy zárdanövendéket, hogy semmit meg ne tudjon a nagy országváltozásból. Az tönkretette volna a művészetét. Ő folyvást azt hitte, hogy azt a lázas paraxizmust a közönségben az ő hegedűjátéka idézi elő. Igaz, hogy remekül játszott, megérdemelte a felmorajló tetszésvihart. Az is érdemül volt beszámítható neki, hogy az aranykoszorút visszautasítá. Hogy fognak a kisgyermekek örülni a karácsonyi ajándékoknak! - Hajh, de most a nagy embereknek volt a karácsonya: a Messiás születésnapja, tele a karácsonyfájuk minden játékszereivel a reménységnek.
A szokatlan lelkesedést odamagyarázta a művész, hogy a közönség demonstrál a zsarnok ellen. Az megtiltotta neki a nemzeti dalok eljátszását, s ő a tilalom dacára adja azokat most elő.
Egészen megerősíté ebben a hitében az a jelenet, ami a hangverseny utolsó részlete után következett.
Az egész közönség, mintha összebeszélt volna, egyszerre fölállt a székeiről, s elkezdé az egész tömeg együtt a ,,Szózatot" énekelni: ,,Hazádnak rendületlenül légy híve, oh magyar!"
A jerikói trombitahang volt az! Ezek az énekhangok döntötték le azokat a bástyákat, amikről az alkotóik azt hitték, hogy örök időkre vannak építve.
Csak akkor, amidőn az utolsó taps elhangzásával Pali fáradtan visszatért az öltözőbe, jött oda hozzá Zoltán.
- Most már jöhet vasra veretni a kegyelmes úr! - monda Pali.
- Nem veret már senkit vasra a kegyelmes úr, mert az kegyetlenül megbukott. A minisztérium leköszönt, az egész rendszernek vége. - A mai szent nappal egy új világ kezdődik. A te hegedűd volt az ébresztő!
A művészt aztán átvette a rendező bizottság, tartottak neki üdvözlő beszédet. A hölgyek is csoportostul jöttek hozzá hálálkodni, de azok közt hiába kereste Anna grófnőt. Hát Citera hová lett? Hogy Aranka nincs köztük, azt már értette.
Még Manga sem settenkedik sehol, ahogy szokása tartja. Hogy mit tett Manga, azt még nem mondta meg neki senki.
Valami titkos egyetértés volt a közönségben, hogy azt Palinak sohase árulják el.
S talán nem is volna lehetetlen egy ilyen nagyszabású titoktartás, ha - újságíró nem volna a világon.
Hasztalan volt Ollósi urat bezárni egy öltözőszobába, ki tudott az menni az ablakon, s azzal nyargalt a nyomdába megírni a mai nap eseményeit s azok közt a végzetes gyermekcsere történetét.
A hangverseny után következett a művész tiszteletére adott díszlakoma, amit félbeszakított a fiatalság által rendezett fáklyászene. Az első áldomást Bárdy Zoltán mondta a ,,legelső magyar emberre", amit frenetikus éljenrivallás követett. A második toaszt szólt a leendő főispánnak. Iszonyú pohárcsengés. - Csak a harmadik fölköszöntés jutott a művésznek. Ha egy és más közbe nem jő, az övé lett volna az első toaszt. - Hölgyek nem voltak a lakomán.
Fatális dolog volt, hogy aki Palit felköszönté, kétszer is belezavarodott a mondókájába, sőt egyszer éppen ,,méltóságá"-nak címezte a - cigányt, amin Pali nagyot nevetett, de senki más nem nevetett, csak a fejét csóválta egynémely ember.
Mikor aztán a vad toasztok elkezdődtek, megcompareált a társaságban Ollósi úr is.
Ilyen a hivatását felfogni tudó publicista.
Már hozta két kefelevonatban, azon nedvesen a holnapi szám első oldalát: vezércikk! kezdő vers! antrifilé! tárca! telegram! kommüniké! on di! egyveleg! - Ciceróval, kompakttal, verzállal elzevirrel, borgisszal, nonpareille-jel szedve! Ujjmutató kezekkel ellátva, koszorúk közé rámázva. Mintaremeke a zsurnalisztikai művészetnek.
- Tessék olvasni! Itt van!
Az egyik példányt átadta Zoltánnak, a másikat Palinak. Zoltán gyorsabb hírlapolvasó volt, mint Pali. Egyszerre rátalált a ,,gyermekcsere" című cikkre. Összehajtotta az egész kefelevonatot, s azzal megfogva Ollósi úrnak a gallérját, odavonta őt az ablakfüggöny mögé, s ezt a nyájasságot súgá a fülébe:
- Hallja kedves barátom, Ollósi úr. Én az újságírókat in genere, önt pedig specialiter rettenetesképpen való módon tisztelem és becsülöm, hanem ha az a gyermekcseréről szóló cikk önnek a lapjában holnap megjelenik, akkor én önnek minden teketória nélkül kitöröm a nyakát.
Ollósi úrnak ez elég volt.
Arra Zoltán visszasietett az asztalhoz, azzal a szándékkal, hogy kikapja Pali kezéből a kefelevonatot, mielőtt ez azt a végzetes közleményt megkapta volna. Az ilyen muzsikus azt gondolja, hogy az újság is kóta, amit elejétől végig le kell muzsikálni. S ez a cikk a tárcában volt, a vonalon alul.
De már Palit nem találta a helyén. Az eltűnt valamerre.
Hová lett? Senki sem tudta.
Egy pincér mondott felőle annyit, hogy amint olvasott, egyszer csak felugrott a székéről, azt mondva: ,,meg vagyok ölve!" Azzal kitántorgott a teremből. - Azt hitték, hogy megártott neki a pezsgő, s hagyták menni.
Senki sem tudott többet mondani Zoltánnak Barkó Pali felől. Mindenki arról beszélt, hogy mikor lesz összehíva az országgyűlés.
Még ma éjjel a poéták, muzsikusok elsőrendű csillagai voltak a magyar égnek; holnap reggel senki sem fogja őket meglátni többé.









Jókai Mór: A fekete vér


XII. FEJEZET  A művész gunyhója
Abban a sürgés-forgásban, amidőn a rendező felhívására a kiváltságos közönség elhagyta a színpadi társalgót, hogy a nézőtéren elfoglalja a helyét, senkinek sem tűnt fel, hogy a vén cigányasszony megkapta a fiatalnak a kezét, s azt súgva neki, ,,most jössz velem!" Vitte magával Citerát.
Citera egy tetten kapott bűnös lehangoltságával engedte magát az anyósa által vezettetni.
Mikor az utcára leértek, azt kérdezé tőle:
- Hová viszesz?
- Haza! - felelte röviden Manga. S a karját szorosan odaölté a menye karjába.
A belváros hosszú utcáin kellett végighaladniok, azután egy külváros szemetes sikátorain, ahol már kóbor kuvaszok ugatták meg az elkésett járókelőket. Innen is kivergődve, a nagy sétány fasorai alá jutottak. Azt is szótlanul végighaladták. A sétány végében állt a kis ház, mely a muzsikus otthona volt. Alacsony, zsindelyes épület, egy kis kirúgó eresszel, hátul gyümölcsöskert. Körül palánk, melyen áthajlott a piros bogyókkal tarkálló lícium.
Az ajtón nem kellett kopogni, furfangos tolózára volt, amit kívülről ki lehetett nyitni. A házajtónak a kulcsa meg fel volt téve az eszterhéj alá. Odabenn a szobában már sötétség volt.
Volt ugyan egy pesztonka, kinek az lett volna a hivatala, hogy a gyerekekre vigyázzon, de az már ilyenkor olyan mélyen aludt, hogy felőle nemcsak az egész házat, hanem őt magát is el lehetett volna lopni.
No de hát ki jár a cigány házába lopni.
A gyerekek is mind jól aludtak, kettesével egy ágyban, az ötödik a bölcsőben. Ez már egyéves, el is volt választva.
- Most vesd le azokat a cifra ruhákat- mondá a menyének Manga. - Rakd el szépen az almáriomba. Sok víz lefoly addig a Szamoson, amíg azokat még egyszer fölveszed.
Citera szót fogadott, s előjött ismét a hétköznaplójában.
- No, most rakj tüzet - mondá Manga. - Tanuld meg, hogyan kell. Forgácsot raksz keresztbe, aztán a kéngyertyát meggyújtod a parázsnál, s elébb feléleszted a mécsest. Tudod, hogy kell a mécsest megcsinálni? Mikor az uradnak tokányt készítesz, a faggyút mind leszeded a húsról, s egy bögrébe félrerakod. Ebbül raksz a mécsesre. Azután apró venyigét raksz a vaskutyára,[1] arra hasogatott fűzfát, akkor alágyújtasz. Ha nem akar jól égni, hajtsd a kötényeddel. - Aztán megcsinálod a rántott levest. - A kicsike nemsokára fölébred, annak levest kell adni. Amíg lánggal ég a tűz, addig nem tartod rá a serpenyőt, mert meg talál benne gyulladni a zsír. Azután is vigyázz rá, hogy bele ne csapjon a láng, mert kozmát kap tőle a leves. Mikor a zsír már süstörögni kezd, akkor egy egész főzőkanálnyi lisztet öntesz közé, azt sebesen elhabarod, hogy hozzá ne égjen a serpenyőhöz. Mikor a szagáról megérzed, hogy már jól megpörkölődött, akkor a forró vizesfazékból hozzáöntesz annyit, amennyi szükséges. Ügyelsz rá, hogy ki ne fusson. - Azután egy csipet köménymagot dobsz bele, meg egy gondolatra való vereshagymát. - Akkor csendesen habarod a serpenyőt. - Utoljára apránként eregeted bele a törött sót; a főzőkanállal egyre kóstolgatod, hogy nagyon el ne legyen sózva. - Mielőtt a gyereknek odaadnád, annyira ki hagyod hűlni, hogy a száját meg ne égesse.
Citera minden utasítást híven követett.
- Hát biz édes menyemasszony, ezt most már meg kell szoknod. Eddig a napad csinált mindent. Én főztem, takarítottam, gyerekekre ügyeltem, te azalatt parádéztál, nagyságos asszonyok társaságában kisdedóvókat rendeztél, s a magad porontyaira nem volt semmi gondod. Ennek most már vége. - Itt van a te kisdedóvód!
Citerának egy szava sem volt ez ellen. Megrakta a tüzet, megfőzte a rántott levest; a felébredt gyereket megetette, újra lefekteté, s szépen elringatta.
- Ezt már neked, édes leányom, meg kell szoknod, mert engemet nem látsz többet a házadnál.
Citera e szóra keserves sírásra fakadt.
- Hát mit vétettem én, hogy így haragszol rám?
- Te is vétettél nagyot, mert ott jártál, ahol nem kellett volna. Nem a lelkedre kötöttem, hogy ahhoz a házhoz magadban, nálam nélkül, még imádkozni se menj?
- Hiszen az asszony küldött, olyan szépen kért rá.
- Hogy a kórság húzza félre azt a szépen kérő száját! Meg akart rontani vele.
- Hiszen nem tudta, hogy a férje hazaérkezett.
- Tudta jól. Éppen azért küldött oda téged, azt hitte, akkor otthon marad az ura, s neki könnyű dolga lesz azzal a másikkal. Cserélni akart. Mint egy cigány! Igazi cigánycsere! Asszonyt asszonyért, férjet férjért. Csak a mindenható Isten őrzött, hogy - most itthon lehetsz a házadnál. Te itthon lehetsz, de én elmegyek. Én vagyok a bűnös! Én vétettem nagyot.
- Mivel?
- Mivel? A nyelvemmel. Ezzel az ostoba darab hússal, amit minden asszonynál ki kellene gyerekkorában fúrni, azután karikát húzni rajta keresztül. Én rontottam meg a Barkó Palit! De úgy megrontottam, hogy semmi íralással helyre nem gyógyítom soha. Kikiabáltam egy titkot, amit senki sem tudott, azon a látó csillagon kívül az égen, ami az ajtón bepilácsolt. Kikiabáltam, úgy, hogy száz ember hallotta. Csak ő nem hallotta. De majd meghallja, ha az egész világ beszéli. - És akkor hazajön, és megöl bennünket.
- Megöl bennünket? Hát mit vétettünk mi neki, akiket úgy szeret?
- Azt, hogy loptátok azt az ő szerelmét. Tolvaj vagy te is! Tolvaj még az a bölcsőben alvó porontyod is. Elloptátok tőle a szívét. Elloptátok az egész életét. Elloptátok a cifra aranyos ruháját, a kardját, az aranysarkantyúját, a grádicsos palotáját, helyébe loptátok az ínséget, a nyomorúságot, meg ezt a gunyhót. - S én voltam az orgazdátok.
Citera erre elkezdett féktelenül nevetni.
- Csak te nevess, bolond! Azt hiszed, én most gúnárost játszom veletek - ,,nem eszik kend libahúst!"[2] - de majd mindjárt itthon terem. S akkor azon kezdi, hogy legelőbb is tégedet megfojt, azután sorba megfojtja a gyermekeket. Engem utoljára hagy, hogy a többiek halálát végignézzem, akkor öl meg.
Citera ismét elrémült.
- Én Istenem! Hát miért! Miért?
- Azért, mert úgy érdemeltük. - De én nem várom ám be itten. Nincs elég vastag pofám, hogy a szeme elé merjek kerülni. Elbujdosom. Soha a híremet se halljátok többet. Vagy ha meghalljátok, csak azt halljátok, hogy valahol a Szamos kivetett a partra. - Ha addig éltek. Oh mennybeli Jehova, de bolondot tettem, de bolondot tettem.
Az öreg cigánynő kiszaladt a házból, hasztalan kiabált utána Citera, úgy futott, mintha űznék a folyampart felé. Ott eltűnt a sűrű fehér levelű nyárfabokrok között.
Citera aztán leült a háza küszöbére, onnan bámult ki a világba. Az égen járó holdvilágra; meg arra az érthetetlen nagy világosságra, ami a város fölött derengett, hogy az égen a bárányfelhők mind pirosak lettek tőle. (Az volt a kivilágítás.) Valami szakadatlan moraj zúgott fel a városból, emelve zenehangoktól. Arról sem tudta kitalálni, mi az?

[1]  Régimódi vasállvány a tűzhelyen.
[2] Gyermekjáték. A legnagyobb a gúnár, abba kapaszkodnak kisebbek, az védi valamennyit a róka ellen.









Jókai Mór: A fekete vér


XIII. FEJEZET  A kettős árnyék
Barkó Pali úgy elfutott a tiszteletére adott lakomáról, hogy még a hegedűjét is ottfelejtette.
Futott, mintha kergetné valaki, mintha attól félne, hogy elfogják, visszaviszik. Valami névtelen rémület űzte.
Csak akkor kezdett magához térni, mikor a város utolsó házait is elhagyta, kijutott a folyampartra.
Itt azután, mikor lábai alatt ropogott a kavics, az az ismerős kavics, melyben annyiszor szedett békateknőt gyerekkorában: elkezdett magával tanácsot tartani.
Mit kiabált ki felőle az a cigányasszony?
Hogy ő nem annak a fia, hanem a bárónéé. Nem cigány, hanem nemesúr.
Ha nem cigány, akkor nem is muzsikus. Semmi jussa hozzá, hogy a világban alá s fel tekeregjen, hegedűvel. Akkor a cigányasszony sem az ő felesége? Hát a purdék? A cigánypurdék!
Álom volt az élete, s most egyszerre fölébresztették belőle. De hát nincs arra hatalma az embernek, hogy azt mondja: nekem nem kell a ti valóságos világotok! Én tovább akarom álmodni a magam álmát. Nekem az tetszik!
Mi lesz most belőle?
Az egész világ nevetve fog ujjal mutatni rá. Mint cigányt megbecsülték, mint nemesembert szánni fogják. Nem lesz számára hely a kerek világon sehol.
Ráült egy vén fűzfaderékra, mely a vízbe dűlt a partról. Onnan nézte a locsogó hullámot. Milyen egyszerű megoldása volna a találós mesének, fejtetőre a vízbe rohanni, s nem jönni többé elő.
A csalit másik oldalán, a partkanyarulatnál éppen így bámult a mély vízbe az a másik, aki a bajt okozta: Manga. Palinak eszébe jutottak a gyermekei.
Ejhaj! Minden bolondság a világon! Dicsőség! Hatalom! Gazdagság! Asszonyi kegy! Füst és pára! - Csak azok a szép gyerekek: az az igazság!
Megint csak kilépett arra a kavicslepte vízjárásra, s mérte végig hosszú léptekkel a partot.
A keleti égen már kezdett pirkadni a hajnal, a nyugati oldalon még vitatta a befolyását a fogytán levő hold.
E kettős világításban a parton járkálónak is kettős volt az árnyéka; erre a hajnalfény, amarra a hold vetette árnyék. Ilyen kettős árnyék követi őt minden lépten-nyomon.
A part mentében levő csalit egész őszi képet vett már föl. A bükkfák hullatták sárga leveleiket. Az aljban virított a dércsípte cserjének a lombozata. Vörösgyűrű, szömörce, borbolya a veres és lila szín minden árnyalatában pompázott. Közte a kísértetiesen fehér törpenyár lombozata. Madárfütty nem hangzott már, csak a prücskök cirpeltek szerteszéjjel.
Ehhez az idilli prücsökzenéhez olyan kiáltó ellentétet képezett a városból felhangzó Rákóczi-induló elmosódott akkordja. A tegnapi éj benyúlik a mai hajnalba.
Pali ebből sem értett semmit. Hisz ő nem volt politikus.
Nekivágott a sűrűnek, ahol nem fog semmi zajt hallani.
Egyszer aztán csak arra riadt fel, hogy a sűrű rekettyés közül egy szembejövő alak toppan eléje.
Manga volt.
A cigányasszony megállt, mikor Palit meglátta. Ez pedig indulatos hevességgel csörtetett feléje. A két ökle fel volt emelve...
- Mit tettél, asszony? - rivallt rá rekedt hangon.
- Megforgattam a szívében a kést - suttogá Manga.
- Az én szívembe verted azt a kést! Hát érdemeltem ezt tetőled ,,én"? Nem voltam én teneked jó fiad, hogy most megtagadsz? Nem voltál te nekem mindig jó anyám? Koplaltál, hogy engem jól tarthass, rongyoskodtál, hogy engem felruházz! Ha beteg voltam, öledben tartád a fejem! Ha rossz voltam, te akkor is szerettél. Soha egy feddő szóval nem illettél. Templomba hordtál, imádkozni tanítál. A becsület regulájához szoktattál. Soha egy anya oly hű rabszolgája nem volt a gyermekének, mint te énnekem. S most azt mondod, keressek más anyát, nem vagyok, nem voltam soha a fiad. Hát akkor ki vagyok? - Nem voltam én tegnapig boldog ember? Volt kis gunyhóm, de tele örömmel, szeretettel. S te most engem a gunyhómból kizavarsz? Azt mondod, menjek palotával cserélni. Hát az én cigányasszonyom? A kis kölykeim? Az mind nem enyim. Álmodtam: vége van! És a hegedűm? Az sem az enyim! Törjem össze. (E szónál Pali megragadta Manga vállait.) Valld meg, hogy hazudtál. Nem igaz, nem igaz, nem igaz. - Mert ha úgy van, ahogy mondod, én inkább megölöm a feleségem és a porontyaim, téged pedig velem együtt ebbe a folyóba öllek, mint hogy másnak adj alak.
A vén cigánynő arca örömtől ragyogott.
- Jaj de szép vagy, mikor így haragszol. Hát csak szeretsz te minket, akik téged úgy szeretünk? No ne forgasd hát úgy a két szemed. Cigányság volt a dolog, semmi más. Hát cigányasszonytul mi is telne ki más, mint cigányság. Csak azt a kevély embert akartam megszégyeníteni. Ráfújtam, s összezsugorodott. No ne nézz rám olyan nagyon, no! Mert megijesztesz. Hisz nem akartam én, hogy neked fájjon! Bizony Isten, nem akartam. Dehogy adnálak oda senki grófjának! Még ha a török császár kérne, annak se adnálak. Az én fiam vagy! Tudod, hogy neked sohasem hazudtam. No ne nézz úgy rám. Csókold meg az orcámat.
- Hát fiad vagyok? Cigány fiad? - monda Pali gyanakodó arccal. - Majd megtudom: igazat mondasz-e? Most idehozom a két fiamat, velem együtt muzsikáljanak a járókelőknek rézkrajcárért, igaz cigány módra. Ha azt megengeded, akkor elhiszem, hogy énhozzám igaz vagy.
Manga elfogta Pali kezét.
- Úgy, úgy. Hozd ide a két rajkót. Tanulják meg, mi a cigánydicsőség. Te bolond! Hiszen ha ránézesz arra a két feketerigóra, arról is meg kell tudnod, hogy te vagy a fekete vérű, nem az a másik.
Pali keblére ölelte Mangát. - Édes jó szülőm.
- De megállj! Megállj! Egy nagy bolondot mégiscsak csináltam! Mikor azt mondtam, hogy az a hatalmas úr az én fiam: akkor az ellene fordult az igazlelkű grófnak. ,,No ha nem vagyok testvére, akkor megvívhatok vele." Ide fognak jönni, azt is tudom. De ne félj. Megrontom ezt a szándékot. Nem lesz abból a párbajból mégsem semmi. Látod ezt a hét szem babot a kezemben. Ahány, annyiféle színű. Ha én ezt a hét szem babot feldobom, mikor leesik, kereszt lesz belőle. Manga feldobta a babszemeket a légbe.
- Látod, hogy kereszt lett. Ezeket most beletaposom a földbe. Megvan a babona. Ez a viaskodás el van rontva. Nem fognak azok egymásra lőni, keresztet csináltam közéjük. No most gyere, menjünk a te kis házikódba, a te otthonodba. Ne félj, tied marad! Aztán ne haragudj az édes szülődre. Tudod, cigányasszonynak vériben van a cigánykodás. Hát tehetek én róla, hogy cigány vagyok?
Minden helyre volt hozva már. Cigányasszony helyrecigánykodta, amit elhibázott. S a cigánynak az a jó szokása, hogy mindent elhisz - a maga fajtájának. ,,Bolondság, tréfa volt az egész!"
A nap kiemelkedett a láthatárról, a holdárnyéknak vége lett egyszerre. Bánta is már, hogy mi zaj morajlik fel onnan a városból. Az ő háza táján kukurítanak a kakasok. Ez az ő virradatja.
Citera még ott ült a ház küszöbén, az őszi lomb fényes sötétségébe bámulva, amidőn egyszer csak felriadt a targally recsegésére.
A csalitból Manga és Pali jöttek elő, egymást átölelve.









Jókai Mór: A fekete vér


XIV. FEJEZET  A hét szem paszuly
A sétány elején volt egy tejgazdaság, kedvenc látogató helye a városi közönségnek.
Korán reggel ide szoktak kijárni kúrából, akiknek tejet vagy savót tanácsolt az életrendjük. A savót, zsendicét azon forrójában fogyaszták, ahogy hajnalban elkészült.
Terjedelmes park volt a gazdaság mellett, kanyargó utakkal, azoknak a mentén voltak felállítva asztalkák lecövekelt padokkal, amik mellé a vendégek letelepedhetének. Ki-ki maga hozta el a zsendicés bögrét s a karaj kenyeret magának, pincér nem szolgált fel. Háboríthatlanul szürcsölhette mindenki a forró italkáját. Egy sátor alatt árultak sósperecet, a másik alatt mézeskalácsot. Vannak, akiknek orvosi rendeletből mézeskalácsot kell aprítani az aludttej közé.
Szép, derült októberi reggel volt, az ökörnyál úszott a légben, s hosszú fátyolfonalakban akadozott fel a fákon, a pázsit mintha be lett volna szőve finom pókhálóval, melyen ragyogott a harmat, itt-ott fehér zúzmara is: az első dér. A fákon veres mókusok futkároztak, hajigálózva a bükkmakkal, a húrosrigó ropogtatta a gyalogfenyő magjait, a házimacska talpait kímélve járt a kavicsos úton s a fűszálakat kóstolgatta. A mezőről hangzott a fiát hívogató tehén bőgése s a vezérbika kolompolása. Emberhang nem zavarta a csendet.
A legelső látogató egy férfi és egy nő volt. A nő sötétszínű útiköntösben, állon keresztül kötött selyemkalappal; a férfi vastag szövetű, kurta dzsekkben, félmagas cilinderrel a fején, amit úgy híttak, hogy ,,cvájfler" (tűnődő).
Alig ismer rájuk az ember.
Ők volnának ezek? A kegyelmes úr és a kegyelmes asszony! Hajh, az az egy nap tíz esztendőt vénített rajtuk! Idejöttek korán reggel. Talán azért, hogy kizsémbelhessék magukat. ,,Otthon" már nincs. A palotában nem mertek éjszakára maradni. Féltek a néptüntetéstől. A vendéglőben pedig minden szó áthallatszik a szomszédba. - Talán egyéb ok is volt, amiért egyikük idejöjjön.
Leültek egy útféli asztalkához, két átelleni lócára, de nem szemközt, hanem úgy, hogy az egyik hátat fordított a másiknak, s mikor a másik megfordult, akkor az egyik fordult háttal.
- Itt van az ön vasfejűségének következése - kezdé Aranka. - Százszor, nem egyszer figyelmeztettem önt rá, hogy igyekezzék az állását mind fölfelé, mind aláfelé megerősíteni. Önnek meg kellett volna nyernie a népnek a szívét.
- Hát van a népnek szíve? Árulják azt a piacon?
- Megnyerhette volna apró kedvezésekkel, amik a kormánynak semmibe sem kerülnek. - Ahelyett ön mindent elkövetett, hogy szükségtelen, kicsinyes hatalmaskodásokkal minden osztályt elidegenítsen magától. Háborgatta a közönséget a mulatságában, kihívólag lépett fel a nemzeti érzülete ellenében. Beleszólt a ruházati viseletébe, hadjáratot viselt a kalapok, a tollak, a szalagok ellen.
Simon egy fűszálat vett a fogai közé, azt rágta apróra. Aranka győzte a szemrehányást.
- Ahelyett, hogy féltek volna öntől, kinevették, hallhatta az ablakából a gúnydalokat, amiket az utcán önről énekeltek.
- Nem azt mondá ön, hogy ön szerzi e gúnydalokat?
- Ezt az ,,egy" szavamat elhitte ön. Nem vette észre benne az iróniát. Hisz azokat az ön legjobban fizetett intimusa írta, s az ön saját nyomdáján sokszorosította.
Simon kiköpte a megrágott fűszálat a szájából. Keserű volt!
- Az előkelőbb köröket nem hogy megnyerni igyekezett volna, de elidegenítette magától. - Én igyekeztem az előkelő hölgyek társaságát keresni, ön pedig üldözte azoknak a törekvéseit. Aki az ön hivatalszobájába belépett, onnan csak könnyes szemekkel s haragpírral az arcán jött vissza. S aki az asszonyok ellen kezd háborút, az meg van verve.
- Aki szövetkezik velük, még jobban.
- A polgárságot zsarolta ön. Általános volt a vélemény, hogy önhöz csak vesztegetés útján lehet közelíteni.
Ez kegyetlen csípés volt.
- Van-e még valami a bűnlajstromomon? - förmedt fel Simon. - Még azt is szememre veti? Hiszen ha a jövedelmeimet iparkodtam szaporítani, ennek a fő oka az ön őrült pazarlása volt.
- Szeretem, hogy fő okának nevezte; mert mellékokai is lehettek. Nekem megtiltotta ön, hogy még valaha a színpadon megjelenjek, bár csak egy hangversenyben közreműködni is; de saját magát nem tiltotta ki onnan. S ott is a legalantasabb szférákban találta jól magát, kardalnoknők és apró balerinák között. Azokkal tudott egész éjeket végigtivornyázni.
- Ne kívánja, hogy visszaadjam ezt a vágást.
- Ön fel sem tudta fogni állásának feladatait. Mikor a kormányának referált a kerületéről, mindig azt írta meg, ami kellemetes, de nem igaz. Soha egy valóságnak megfelelő jelentést a maga helyén és idején nem kockáztatott.
- Hát ezt hol vette?
- Alattvaló hivatalnoktársai irányában durva, kíméletlen, kötekedő volt.
- Ezt ön mind Fruzina asszony néma jeleiből tudja?
- Elzárta ön magát mindenkitől, csak azt fogadta szívesen, aki denunciált, egész rendszert csinált a kémkedésből.
- S ki tanított engemet erre?
- Bizony nem én. Én azt hittem, hogy önnek nemes ambíciói lesznek; hogy fokrul fokra emelkedni fog honfitársai becsülésében, s engemet is magával együtt fog abba a légkörbe emelni, amely után epedtem, mint a bányalégben fuldokló a szabad ég után, s ahelyett magával húzott le az ingoványba. Én egy nagy nevet akartam kapni, s kaptam helyette egy nagy bélyeget! Most látja ön, hogy hová jutott. Azon a napon, amelyen ön elhagyja ezt a várost, fel lesz lobogózva minden ház, s a templomokban Te Deum laudamust énekelnek. Ön pedig kerülni fogja saját nemzetét.
- Gyűlölöm ezt az egész fajzatot!
Léptek hanga zavarta meg a szívélyes társalgást, a tekervényes úton nem lehetett messziről meglátni, hogy ki jön, a borókabokrok miatt. A sétány túlsó vége felől jöttek többen hangos beszélgetés között.
Csak amikor kibukkantak a sűrű bokrok mögül, akkor ismertek rájuk a kegyelmes úrék. A cigány muzsikus meg az ő pereputtya.
No ezekért nem érdemes helyet változtatni.
Pali jött, aztán meg Citera a két ikerfiúval.
Pali levetette a tegnapi nagy szerephez viselt bársonyatillát, most már a hétköznapi dolmánya volt rajta. ,,Viktória" dolmánynak hítták azt, világoskék posztóbul, veres kihajtóval, három sor apró ólompitykével, hozzá még rajthuzli rézgombokkal. A hóna alatt hozta a hegedűt, de nem ám azt a straduariót, az most is ott van még tokba zárva a színháznál - ez csak afféle Schunda-hegedű.
A Citera is egész cigányasszonynak van öltözve, bekötözött fejel, mellén átkötött kendővel, rojtos katrincával. A két fiút ő vezeti kézen fogva. Azok olyan egyformák, mint két mókus, még a viseletük is ugyanaz. Nem rongyosak, ahogy cigánygyerek szokott lenni, az öreganyjuk gondoskodott róluk.
Azoknak is hegedű van a kezükben. Igazi felnőtt hegedű, nem afféle kölyökhegedű. Komoly muzsikusok ezek.
Pali most már egész cigányosan adja a bicegő lépést, semmi úrias mozdulat nem jár vele. Demonstrál, hogy ő nem más, csak cigány.
Pletykálhat már az az újságíró, amit akar! Nem az a bolond, aki megírja, hanem aki elhiszi.
Nem messze a kegyelmes úrék asztalától van egy másik asztal lócával. Az a nekik való hely, mert ott két út keresztezi egymást. Amellé letelepednek.
- No gyerekek, itt ütünk ma tanyát - szól Pali az ifjú nemzedékhez. - Itt jó hely lesz. Mindjárt jönnek az uraságok friss zsendicét inni. Az éjjel sok bort ittak, arra sok savót kell nekik fogyasztani. Stimmoltatok?
A gyerekek megpengették a hegedűiket.
- No aztán rajkók, ne kíméljétek a gyantát a hegedűvonótul, ami nótákat megtanultatok már, elővegyétek. Aztán felnyissátok a szemeteket! Ha ezüstgombos úr jön, annak húzzátok a Luiza-csárdást, ha magas kalapú jön, annak ceppelpolkát. - Hát bizony dolgozni kell, aki becsületesen meg akar élni. Én is így kezdtem, mint ti. Mikor ötesztendős voltam, már itt muzsikáltam a promenádon. - Aztán mindennap tanulni kell, mikor otthon vagytok. - Aki művész akar lenni, annak nincs pihenése soha. Annak még álmodni sem szabad másról, csak a hegedűről. No hát az új nótát betanultátok-e már, amit a Pontyugrás hozott a Tisza mellől? Hadd hallom. Próbáljátok el; még most senki sincs a promenádon.
Simon és Aranka neki ,,senki" volt.
Erre a Petykó meg a Palkó módosan odaállt az apjuk elé, a nagy hegedűt, aminek a nyakát alig érte el az apró kis ujjaival, az álla alá szorítva.
Pali maga kísérte őket a hegedűjén.
Citera pedig odaguggolt eléjük, hogy az arca egyenlően nézzen a gyermek arcával, s halk, csengő hangon dúdolta eléjük az új tiszamenti nótát:
,,Cigányasszony sátora,
Kigyulladt a hátulja;
Beleégett a vajdája,
A vajdának a lyánya.
Ihajja, hajja!"
Ennivaló két kölyök volt! Milyen gyönyörűen elhúzták az új nótát.
- No most magatokban játsszátok el - monda Pali.
A két rajkó újra elhegedülte a dalt, a vers folytatását dúdolta az anyjuk:
,,Én a vajdát nem bánom,
De a lyányát sajnálom.
Piros bársony topánkája
Jól illett a lábára.
Ihajja, hajja!"
- De már most az anyátok nótifikálása nélkül húzzátok el egyszer.
A gyerekek azt is megtették.
Simon az átelleni asztaltól bosszúsan kiáltott rájuk:
- Elhagyjátok ám már azt a cincogást!
A Palkó gyerek igazi suhanc volt, odanézett rá félvállrul.
- De nagy úr az úr, nem adna egy krajcárt?[1]
Hanem a Petykó az félénk katona volt, azt kérdé az atyjától:
- Apaka! Ki az a mérges uraság?
Pali odasandított Simon felé féloldalt fordított fejel, aközben hegedűjét stimmolva; s aztán vállat vont:
- Nem ismerem. Valami pasasir.
Egyszerre elvonta a figyelmet a ,,pasasir"-ról két most érkező vendég közeledése. Egy jótermetű úri ember, karniolgombos bundában, közeledett errefelé köpcös élete párjával, aki a zsendicés bögréket meg egy marék sósperecet hozott magával, s kereste az asztalt, ahová letelepedjék.
A két rajkó szaladt eléjük, s futtában elkezdé a Luiza-csárdást.
Az úri ember megállt, úgy gyönyörködött bennük, az asszonyság pedig megajándékozta a Palkót egy sóspereccel. Aközben Aranka folytatta, halkított hangon, a maga gardina-prédikációit:
- És milyen vadember módra hagyta ön magát a katasztrófa által meglepetni! Hisz abban az előkelő állásban, amelyet ön elfoglalt, önnek már előre kellett volna tudnia azt az országos rendszerváltozást, ami készülőben van. Bizonyosan azért hívatták önt fel Budára, hogy ezt a nagy fordulatot közöljék önnel. S ön ahelyett, hogy ott állt volna őrsön a helytartóság tanácstermében, otthágy mindent: fut haza a székhelyére hangversenyt elrontani! - Őrültségi roham volt ez? - Nem tudom minek nevezni. - Tán féltékenység? Veres posztót látott vadállati düh? Engem féltett ön? - Attól a sánta cigánytól ott?
- Eh, bolond beszéd.
- Csak bolond tettnek az elbeszélése. Ahelyett, hogy ön az országos válság alatt ott tartaná magát a központban, szélmalomharcot kezd a nemzeti nóták ellen, keresztülbukik egy hegedűhúron, s utánaküldeti magának az elbocsátó levelét!
Erre a vádra nem volt mit felelni.
Megint új sétálók jöttek. Ez egy cilinderkalapos úr volt, táritoppos viseletű hölggyel. Ezek már civilizált nemzetbeliek voltak; mert a férj hozta a feleség után az aludttejes ibrikeket.
A két cigánygyerek rázendítette nekik a ,,Vagabunden-polkát".
A cifrán öltözött asszonyság megajándékozta a Palkót egy mézeskaláccsal. Aztán odább mentek.
A két gyerek futott az apjához nagy diadallal, az első keresményét bemutatni.
- Apaka! Apaka! Én egy sósperecet kaptam.
- Apaka! Nekem egy mézesbábot adtak.
Azzal mind a kettő felmászott az apja térdére.
- A felét neked adom, apaka! Jó sósperec.
- Én meg a mézeskalács felét! Egyél, apaka!
S tömte volna mindegyik a kis kezével az apja szájába a neki szánt falatot.
Pali alig győzte magát védelmezni ellenük.
- Hagyjatok nekem békét! Nem kell nekem se sósperec, se mézeskalács! Külön sem szeretem, hát még együtt? Vigyétek az anyátoknak.
A két rajkó aztán átkuporodott a Citera ölébe, s azzal igyekeztek a falatjaikat megosztani, aki aztán méltányosabb volt. Úgy tett, mintha sohasem evett volna jobbat. Hát csak jó is az a maga kereste kenyér.
Simon irigy keserűséggel nézett a muzsikus-családra: ,,Milyen boldog az a csavargó pereputty!"
Az idő már hét óra felé járt, s újabb vendégek még nem érkeztek. Még az a két pár is elpárolgott.
- Ma nem kell senkinek zsendice! - dörmögé Citera. - Éppen a Palkó meg a Petykó prémiéjén!
- Értem én már! Ezt kapunk ma ni! - mondá Pali, a hüvelykujja körmét a fogán elpattintva. - Hiszen ma minden ember a kávéházba siet újságot olvasni. A savóra nem kerül ma publikum. Jobb lesz, ha összeszedjük a szerszámokat.
- Várjunk még egy pirinyót!
Aranka is türelmetlen volt.
- Mire várunk még? Miért nem hagytuk el rögtön ezt a várost? Még az éjjel? Akarunk még egy ünnepélyes elbúcsúzást tartani a hivatalnoki kartól? Csinálunk búcsúviziteket a jó barátainknál? - Megvárjuk, míg rohadt almával hajigálnak meg bennünket?
Simon halkan dörmögve mondá:
- Azt ön nagyon jól tudja, hogy mi tart itt? - A mai ránkontr.
Aranka fitymálva csettentett a nyelvével.
- Ránkontr! Komédiajáték! A közönség elámítására jó. Négy ember összejön az erdőben. Hoznak magukkal doktort is, párosával. A szekundánsok megkísérlik a kibékítést. A felek nem fogadják el. - Akkor előveszik a pisztolyokat. A két legrosszabb mordályt, amit a fegyverkovács senkinek el nem tudott adni. Azokról is letörik a célzólegyet. Aztán megtöltik jó erősen, hogy felrúgjon az égbe, mikor elsül. Azzal felállítják a két ellenfelet harminclépésnyi távolban, állig begombolják a kabátjaikat, s az inggallérjaikat begyűrik. Aztán egy, kettő, három. Lőnek! Két nagy lyukat a levegőbe. Azzal hazamennek mind a ketten eldicsekedni a feleségeiknek, hogy ők ma a drága becsületükért az életüket kockára tették. - Engem nem lehet az ilyen színdarabbal megríkatni.
Ez a heccelő gúny bizony nem illett egy hitvestárshoz. Simon háttal fordulva a feleségéhez, válaszolt neki a sértő ingerkedésre:
- Ezúttal nem úgy van az eset. - A párbaj föltételei: háromszori golyóváltás, vontcsövű pisztolyokkal, tíz lépés a barrière.
Aranka még ettől sem ijedt meg.
- No ha ilyen súlyosak a feltételek, akkor bizonyosan megkapta már a rendőrség a feljelentést, hogy jókor közbeléphessen a párbaj megakadályozására.
Ez már kegyetlenség volt. Ennyire még egy hitvesnek sincs joga éreztetni a szívtelenséget. Különösen amidőn a gyanúsítás igaztalan.
Simonnak a vére az agyának tódult, egyszerre vérszínű lett előtte a világ. Dühösen ugrott fel a helyéről, őrjöngő tekintetet vetve maga körül, s azzal odarohant Palihoz, megragadva annak a két vállát. S odaordított a szeme közé, egy tébolyodott lihegő haragjával:
- Ember! Add vissza nekem az én cigányputrimat! - Add vissza nekem az én cigányasszony feleségemet! - Add ide nekem az én cigánypurdéimat! - Add vissza nekem az én hegedűmet, amiket elloptál tőlem, te bitorló!
Citera elámulva nézett a dühöngőre. A félénk Petykó rémülten bújt az anyja katrincája mögé, míg a bátor Palkó egy nagy kavicsot kapott a markába, készen a Góliátot, aki az apját megtámadja, fejbeparittyázni.
Pali tűrte nyugodtan a cibálást.
Az őrjöngő főúr pedig folytatá a keserű kifakadást.
- Aztán eredj oda át! Ott van a helyed! - Vedd át a rangomat, a címemet, az ordóimat. - Legyen a tied a cifra palotám, az equipage-om! - És legyen a tied a világszép asszonyom! - Nézd, hogy mosolyog rád! - Cseréljünk vissza! Cseréljünk vissza!
Most már Citera is értett mindent.
Simon egészen ki volt fáradva a dühöngéstől.
Barkó Pali pedig egész hidegvérrel válaszolt neki:
- Nem én, édes úr! - S ha te ezt a fényes holdvilágot ezüstté változtatnád, s úgy kínálnád nekem, mégsem adnám oda érte az én cigányasszony feleségemet. S ha valamennyi sugár a napból kiömlik, mind aranyat csinálnál belőle, mégsem adnám oda az én rajkóimat. S ha valamennyi csillag van az égen, mind gyémánttá változtatnád, s ide hoznád nekem, mégsem adnám érte az én hegedűmet! Cigánynak nőttem fel, cigány maradok. Nem cserélek véled.
E pillanatban tűnt fel a keresztúton Bárdy Zoltán alakja. Errefelé tartott.
Amint őt meglátta Simon, abbahagyta a cigánnyal való ortályoskodást, s leforrázott dühvel ment vissza a helyére.
- Megőrült ön? - dörmögé fülébe Aranka.
Zoltán pedig egyenesen Paliék felé tartott. Ugyanabban az öltözetben volt még, amit az ünnepélyen viselt. Haza sem ment onnan. Egyenesen idejött a vigalomból. A többiek még mulatnak.
- Jó reggelt, Palikám! - kiáltá már messziről a gróf a muzsikusnak.
Pali a gyerekeket tanítá móresre:
- Csókoljatok kezet szépen, rajkók, a kereszttátinak!
Azok olyan szépen szót fogadtak, hogy amint megkaphatták a kereszttáti kezeit, belecsimpajkoztak, s egy perc alatt fölkapaszkodtak a nyakába.
- Hát ez a kézcsókolás? Ti vadmacskák!
Zoltán mind a két fiút a karjára vette, s úgy jött velük Paliékhoz.
- Hát a kis keresztfiaimat is kihoztad? Tán már hegedülnek is? Hát melyik a Petykó, melyik a Palkó?
Azzal letette őket, egymásnak háttal fordítva. Egészen egyforma kicsinyek voltak.
- Sohasem tudom én - mondá Pali. - Olyan egyforma feketerigó mind a kettő. Én csak azt tudom, hogy ez a prímás, ez a kontrás.
Azzal a jobb tenyerét az egyik, a balt a másik gyerek fejére tette.
- Az sem igaz ám, apaka! - kiálta fel a bátrabb. - Mert én vagyok a prímás.
- Ahun van ni. Már megint eltévesztettem.
A Citera bölcsebb akart lenni.
- No majd én megmagyarázom egész akkurátusan. Amelyik az anyját szereti jobban, az a Petykó.
Erre a szóra egyszerre mind a kettő az anyja ölébe rohant, ölelték, csókolták.
- Amelyik meg az apját szereti jobban, az a Palkó.
Erre megint egy perc alatt mind a kettő az apja nyakán csüngött.
- No most már elég világos a dolog - mondá Zoltán. Pali hamiskodó, ravasz mosollyal dörmögé:
- Legalább, ha egyszer majd katonának akarják őket vinni, nem találják ki, hogy melyik a ,,köteles".
- Majd kiváltsuk őket.
(Abban a korszakban az a bölcs kormányelv uralkodott, hogy aki letesz egy summa pénzt, a kukoricába dobhatja a puskát; védelmezze a hazát, akinek nincs pénze.)
A két gyerek előre le akarta szolgálni a kegyes biztatást, pengette a hegedűjét.
- Hát muzsikusoknak neveled őket, Palikám?
- No már ennek a két elsőnek csak az apja mesterségét kell eltanulnia: hogy ha egyszer temetni visznek, legyen aki végigmuzsikál a cinteremig. - Hanem a harmadik már pap lesz. - A negyedikből fiskális lesz. - Most is nagy selma már! - Az ötödiket ispánnak szántam. - A hatodikból rektor lesz. Citera szégyenpironkodva súgott az urának:
- Ugyan te Palya!
Még hatodik nem volt ám!
- A hetediket kereskedőnek szántam.
Citera arccal és kézzel mutatá, hogy az urának elment az esze.
- A nyolcadikból lesz katonatiszt - de furvézer.
Citera elszörnyedve csapta össze a két kezét.
- A kilencedikből lesz hajóskapitány.
Most már jól oldalba taszítá az asszony a férjét.
- A tizedikből lesz vasúti.
Citera megragadta Pali gallérját, s rákiáltott:
- Nem hagyod abba már?
De az csak folytatta rendén
- A tizenegyedik lesz inzsellér.
Citera a tenyerével ütötte Palinak a hátát, mérgelődve.
- Óh te bolond! Te nagy bolond!
Az tűrte az édes ütlegeket.
- A tizenkettedik lesz kirurgus.
Most már Citera az egyik kezével Palinak a hajába markolt, a másik tenyerével meg letapasztotta a száját.
- Elment neked a sütnivalód?
Pali sunyi módon tűrte a cibálást, s a száját betapasztó tenyerén keresztül magyarázá:
- Hiszen még csak a tizenkettediknél vagyok. Hol van még a huszonötödik? - Akkor lesz az ezüstlakodalmunk.
Erre aztán az asszonyka egész komoly arccal tett az urának szemrehányást.
- Hát nem te dorgáltál meg engem ,,egyszer", hogy nem illik úri személyek előtt gyerekekről beszélni, kivált akik még nem is születtek?
Pali felhúzta a vállát, szétmereszté a tenyereit.
- Hja! Akkor ,,tisztelt" művész hazánkfia voltam; most pedig vagyok: ,,hallod-e, te cigány!"
       
... Annak az ,,egyszer"-nek a története pedig az volt, hogy nem sok időre Bárdy Zoltán börtönből kiszabadulása után, a kormányzó fényes estélyt adott a palotájában, s arra Barkó Pali is meg volt híva feleségestül.
Ez alkalommal is sok megjegyzést lehetett hallani a művész mellét díszítő érdemjelekre, de még többet a szép cigányasszony gyémántjaira és igazgyöngyeire. Azok már lehetnek igazi dekorációk - a férjre nézve.
Itt hozzájutott Simon báró, hogy a szép indus nőnek - a maga modora szerint - udvarolhasson.
- Kegyedből egész bűbájos péri lett odakinn, szép Citera!
- Kérem, külföldön a nevemet úgy ejtették ki, hogy ,,Cythére".
- Úgy még szebb. Egy istennő neve, aki szerelem dolgában a többi asszonyoknak mintaképül szolgált. Ez a szép igazgyöngy nyakék beszélhetne az Olympról leszállt Marsról.
- Kérem: ezt nekem az uram vette Párizsban. Éppen úgy a gyémánt fülbevalókat.
- A jó világ pedig azt suttogja, hogy ez Morny herceg ajándéka.
Citera elérté a célzást, de nem vette sértésnek, nagyot nevetett rajta.
- Hahaha! Hisz akkor én éppen Rómában voltam.
Az úrhölgyek, akik ezt hallották, szemérmesen takarták el az arcukat a legyezőikkel. A férfiak nevettek.
Citera pedig még csak zavarba sem jött.
- Hát igaz! - Elmentünk az útra kettecskén, s hazajöttünk negyedmagunkkal. Hát mi van ezen nevetnivaló?
Barkó Pali restelkedve inté meg a feleségét.
- Ugyan ne beszélj erről a tárgyról ilyen úri társaságban! Nem látod, hogy a hölgyek eltakarják az arcaikat?
- Hát az, hogy én az uramnak hűséges asszonya voltam, hogy ő ajándékozott nekem két gyémánt függőt, én meg neki két gyémánt fiút - erről nem lehet beszélni? Ez szégyen?
- Ez szégyen.
- Hanem az, hogy egy hercegnek az udvarlását elfogadják, s annak az ajándékait mutogatják, arról lehet beszélni? Az dicsőség?
- Az dicsőség.
Azzal folytatta Simon az udvarlását.
- De hát megfordítva, hogy áll a számadás? Minden hírlap tele volt Barkó Pál diadalaival. A szép hölgyek rajongtak érte, virágcsokrok közé temették. Nem bántotta a féltékenység a szép Cythère-t?
- Óh, egy művésznek a felesége nem érezheti a féltékenységet. Mikor azt látja, hogy az urát a világ legszebb hölgyei kitüntetik, még jobban ugrál a szíve. Mikor azt gondolja, hogy akit az egész világ szeret, az mégiscsak engemet szeret igazán.
- De hátha egyszer rájönne a szép asszony, hogy a művésznek a fejét egy másik szép asszony maga felé csavarta.
- Óh, bizony azért nem mennénk a bíróhoz, se a paphoz. Hanem majd helyretenném én művész uramnak a fejét rövidenden.
S mutatta a tenyerével, hogy milyen módon.
- Isteni naivság! - sóhajta fel Simon, megfogva Citera kezét. - De hisz az ilyen kedves kacsóktól megpofoztatni nem fenyítés, sőt élvezet.
S azzal megcsókolá Citerának a kezét. Mindenki szeme láttára.
Ez volt a revánzs azért a másik csókért.
Erre a kis intermezzóra célzott Citera, mikor Palinak szemére lobbantá azt a kényes tárgyról való tréfálózást. Amire Pali, ha diákul tudott volna, azt válaszolhatá, hogy ,,Quod non licet Jovi: - licet bovi."
      
       
Zoltán megszorítá Pali kezét, s elkomolyult arccal mondá neki
- Úgy legyen, ahogy elgondoltad, édes vérem. Neked jutott az osztályból a jobbik rész. Ha minden magyar úgy igyekeznék, mint te, ugyan erős lenne ez a nemzet. - Lám énutánam nem marad se kicsiny, se nagy, aki végigmuzsikáljon az utcán, mikor temetni visznek.
- Messze van az még!
- Lehet, hogy a küszöbén állok!
A kelő napnak háttal fordulva, két férfialak silhouette-je tűnt fel az útkanyarulatnál.
Ezek nem hoztak zsendicés bögréket a kezükben. Az egyiknél volt egy kézbeli útitáska.
Láttukra Simon felugrott a helyéről.
- Itt jönnek a szekundánsaink.
S azzal odaveté Arankának.
- Láthatod, hogy a párbaj nincs feljelentve.
- Térden állva kérek bocsánatot.
Kalászi és Ingoványi urak jöttek.
Zoltán gróf is észrevette közeledésüket.
- Isten veled, édes Pálom - mondá a művésznek, s kétszer megcsókolta az orcáját. Citerával kezet szorított.
Pali elérzékenyülten rebegé:
- Megcsókolt! Lehet, hogy utoljára.
Ő már hallotta Mangától, hogy miért jönnek ezek itt most össze.
A két úr azonban, amint meglátta, hogy Lenke Simonnak a felesége is itt van, úgy tett, mintha semmi köze sem volna hozzá, rövid kalapemelő üdvözlés után elsétált a két fél között az úton, s beszélgetett a korán beállt őszi időkről.
Néhány perc múlva ismét visszatértek, s látva azt, hogy Aranka még most is ott ül a padon, gyors léptekkel siettek Zoltánhoz. Nem titkolóztak többé, hogy hivatalos dolguk van itten.
Ők megtették lovagias kötelességüket, időhaladékot adtak a hölgy eltávolítására; ha az el lett mulasztva, nem felelősek érte.
- Jó reggelt, uraim! - monda Zoltán.
- Jó reggelt - viszonzák azok.
Kalászi az óráját nézte.
- Pontosan jövünk.
- Vonuljunk innen félre, uraim - monda Zoltán, Arankára nézve.
Ingoványi vállat vont.
- Mi ezt a helyet rendeltük találkozóul. Ha a báró a feleségét is magával hozta, annál rosszabb rá nézve. Egyébiránt nincs a dologban semmi titok. A holnapi reggeli lap már hozni fogja az egészet. - A becsületbíróság verdiktjét kell közölnünk a felekkel, mely szó szerint így hangzik: ,,Miután báró Lenke Simon egy, a múlt évben nejét megsértő nyilvános nyilatkozatért elmulasztá lovagias elégtételt venni a sértő félen: annálfogva a becsületbíróság báró Lenke Simont párbajképtelennek nyilvánítja, akinek a kihívott gróf Bárdy Zoltán lovagias elégtételt adni nem tartozik."
- Megkapjuk ezt írásban is? - kérdé Zoltán.
- Igen - mondá Ingoványi, s átadta a két cédulát Zoltánnak és Simonnak. - S ezzel mi az ügyet részünkről befejezettnek nyilvánítjuk.
Zoltán kezébe vette a cédulát és elolvasta. Simon a magáét odaveté Aranka elé.
Aranka fájdalom és düh kifejezésével arcán hebegé:
- Hát ezt kellett nekünk még bevárnunk? Kellett nekünk még ez a végső meggyalázás?
Simon erőltette a szörnyülködést hipokritai szemforgatással.
- Ez méltatlanság! Ez politikai bosszú.
Aranka kitörő indulattal szólt:
- Ilyenkor én, ha férfi volnék, egy kést ragadnék, s úgy rohannám meg az ellenfelemet.
Zoltán összegyűrte a kezébe adott cédulát. Halk, csendes hangon mondá:
- Uraim. Én a becsületbíróság verdiktjéhez nem ragaszkodom. Én a kihívó urat bátor, lovagias férfinak ismerem. Én tehát a verdikt mellőzésével kész vagyok megadni a lovagias elégtételt a kihívó úrnak.
- A proponált feltételek alatt? - kérdezé Ingoványi.
- Igen. Háromszori golyóváltás. Vontcsövű pisztolyokkal, tíz lépés barrière-rel. A cédulák jók lesznek fojtásnak a pisztolyokba.
- Ön teheti azt, gróf úr.
- Nem ezért az úrért itt - mondá Zoltán -, hanem azért a hölgyért ott. - Annak tartozom ez elégtétellel.
Aranka felsóhajtott.
- Még azt sem engedi, hogy teljes szívemből gyűlöljem!
Simon mint a vízbehaló kapkodott levegő után. Zoltán lovagias nagylelkűsége őt csak újabban belevonta a veszélybe, amiből már azt hitte, hogy kiszabadult.
Ingoványi úr erre meghajtá könnyedén a fejét Zoltán előtt.
- Ez esetben azonban én nem lehetek a báró úr párbajsegéde. Üdv önökkel, uraim.
Azzal megfordult a sarkán, senkihez sem szólt egy szót sem, s eltávozott.
Simonnak ismét megkönnyebbült a szíve. Ismét megerősíté magát. Ismét haragot színlelt.
- Most meg nincs párbajsegédem - monda Arankának.
- Teremtsen ön egyet, ha a föld alul is! Ha más nincs, én leszek a segédje.
- Nőt nem fogadnak el párbajsegédül.
- Ajánlok egyet - szólt Zoltán az ott maradt segédéhez fordulva. - Itt van Barkó Pál úr. Független dzsentlemen, több nemesi rend lovagja. Ő lehet a báró úr segédje.
- Nincs ellene kifogásom - válaszolt rá Kalászi úr.
- Fogadd el! - súgá Aranka Simonnak.
- Én? A cigányt?
- Ő a nemes!
- Jól van. Elfogadom.
Pali meghajtá magát.
- Leszek a báró úr segédje.
Azzal Citerának meghagyá, hogy távozzék haza a gyermekekkel.
Citera, Palkó és Petykó eltűntek a bokrok sűrűjében.
Kalászi odalépett Arankához:
- Kegyelmes asszonyom. Itt most kegyednek a jelenléte szükségtelen.
Aranka megragadta Simon kezét, s odasúgott a fülébe indulatosan:
- Lődd agyon az átkozottat! Oda lőj neki a szíve közepébe.
Egész gyűlölete fölébredt Zoltán ellen. Őt tartotta egész balsorsa okozójának.
Azzal karjára kapta a nagykendőjét, s a majorság irányába eltávozott.
A hátramaradt férfiak vártak, míg a léptek elhangzottak.
- Elhoztad a pisztolyokat? - kérdé Zoltán Kalászitól.
- Itt vannak, az útitáskában.
- Töltsétek hát meg.
A pisztolyok megtöltésének a két fél láttára kell megtörténnie. Ki legyen zárva a gyanú, hogy vagy éppen nem tettek golyót a fegyverbe, vagy a kaliberhez képest nagyon kicsinyt, vagy éppen viaszkgolyót ólomporral bemázolva.
Azután még egy kis formaság volt betöltendő. Azok a bizonyos kármentő nyilatkozatok.
Zoltán leült ahhoz az asztalhoz, melynél a cigánycsalád volt az imént.
Elővette a tárcáját, s írt bele. Végrendelkezés volt.
,,Halálom esetén összes vagyonomat felerészben kedves anyámnak, özvegy báró Lenke Lőrincnének, másik felében pedig kedves barátom, Barkó Pál úr gyermekeinek hagyományozom."
Azután egy másik lapjára a tárcájának is írt valamit, s azt kiszakítá belőle.
Ezalatt Kalászi meglépte a távolságot. Tíz lépés, jó nagy atlétai lépésekkel; mind a két határra egy fehér zsebkendőt fektetett. Ez a korlát. - Azon túl még aztán mind a két fél öt lépésnyi távolságra áll fel.
Orvost nem hoztak. Az ilyen párbajnál az fölösleges.
- Jól van minden.
Zoltán átadta a tárcáját Kalászinak.
- Itt ebben a tárcában van a végrendeletem. Ez az anyámnak átadandó. - Ez pedig az a bizonyos nyilatkozat.
Kalászi úr átvette a tárcát, s a zsebébe tette. A kitépett lappal pedig odament Simonhoz, ki a másik oldalon levő asztalnál ült, sápadt arcát tenyerébe temetve.
- Báró úr! Bátor vagyok önt hasonló nyilatkozat kiállítására felszólítani.
S azzal eléje tette a gróf által kiszakított lapot.
- Mi ez? - kérdé Simon, kinek akkor már káprázott a szeme.
Kalászi úr sűrű hajlongások között adá meg a kívánt magyarázatot.
- Ez egy obligát nyilatkozat, minőt olyan párbajnál szoktak a vívó felek a szekundánsoknak átadni, amelynek halálos kimenetele valószínű. - Igen rövid. - Ennyiből áll: - ,,Én meguntam az életemet, önkezemmel vetettem annak véget. Isten irgalmazzon szegény lelkemnek."
- Mire való ez?
Kalászi úr csupa udvariasság volt. Erről is adott felvilágosítást.
- Ez a párbajsegédek fedezése végett szükséges. Tetszik tudni, az osztrák törvények a párbajozók irányában nagyon szigorúak. - Ezt a cédulát tessék csak szórul szóra lemásolni a gróf úréról. Ezt a cédulát. Mindegy, ha plajbásszal van is írva, úgy is érvényes. Ezt a cédulát annak a zsebébe tesszük, aki halva marad. S aztán itt hagyjuk, míg valaki rátalál. Így a segédek menten maradnak, nem üldözhetők. Legyen szíves, ha úgy tetszik. Így tesszük bolonddá a németet!
Simonnak minden idege fel volt lázadva ettül a gondolattul.
Itt hagyatni a száraz faleveleken fekve, zsebében az öngyilkossági nyilatkozattal. Amíg rátalál valaki. Talán napok múlva.
A félelem csába vigyorgása jelent meg az arcán.
S ez a rémmosoly azt hitette el a szekundánssal, hogy a báró nagyon tréfás ötletnek találja azt, hogy egy ilyen cédulával majd bolonddá teszik a németet. Igyekezett még jobb kedvet csinálni neki.
- Az ám! Nehogy úgy járjunk, mint a R**y Szevér szekundánsai, akik szintén használták ezt az elővigyázati rendszabályt, s otthagyták az agyonlőtt pajtásukat az erdőben, a zsebébe tett öngyilkossági nyilatkozattal, de amellett takarékoskodni akartak, a párbajpisztoly helyett egy ócska mordályt nyomtak az elesett kezébe. Aztán a hivatalos obdukciónál kiderült, hogy a golyó, mely a fiatalembert megölte, nem fér bele a kezében maradt pisztolyba! Rajtavesztettek. Most is ülnek! De ilyen ügyetlenség!
Ezzel az anekdotával még jobban fokozva lett Simon ideges izgatottsága.
Még nevetnek is azon az emberen, aki párbajban elesett. S a szekundánsai otthagyják, elfutnak tőle.
Pedig hátha nem halt meg? Hátha még megmenthető volna? Hány embert emlegetnek, akin keresztülment a golyó, s életben maradt, felépült?
De nem szabad mutatni a félelmet.
Reszkető kézzel leírta a nyilatkozatot, kiszakította a jegyzékéből a lapot, s átadta a párbajsegédnek.
Az szépen megköszönte franciául: ,,merszi!" S eltette mind a két cédulkát a zsebébe. Azzal visszament a saját feléhez.
Zoltán olvasta a mai reggeli lapot. Magával hozta. Nagyon meg volt elégedve Ollósival, hogy azt a históriát kihagyta a tárcából. A többi cikkek igen érdekesek voltak. Különösen a telegramok.[2] Budáról úgy, mint Bécsből.
Kalászi várt, míg Zoltán elolvassa a legérdekesebbeket. Csakugyan bosszúság volna az embernek meghalnia anélkül, hogy megtudná a tegnapi nevezetes nap országos eseményeit.
- Sennyei Pál tárnokmester! Vay Miklós kancellár! Ilyen két nagy név érdemes rá, hogy az ember tízpercnyi késést okozzon érettük a másvilági gyors utazásban.
Hanem ez a tíz perc elég volt Simonnak arra, hogy a lelkét elveszítse.
Ott ült mozdulatlanul; az arcvonásai elárulták a zűrzavaros víziókat, melyek egymást kergették az agyában.
A szemgolyói kidülledtek, kitágult pupillái mereven bámultak a lombok közé, szemhéjai fel voltak dagadva. Halántékain lüktettek az erek. Arca viaszsárga lett, s galvani mosolyra torzult.
Mi járt a lelkében belül? Mi kínozta az idegeit? Mi kergette ereiben a vért?
A leküzdhetetlen félelem a haláltól. És minő haláltól? Látta röptében a golyót, mely egyenesen a szemének repül, mint egy bőszült darázs. Felé legyintett: ,,hess!"
S aztán miért kell neki most meghalni?
A magas nagy urakért. - Akik őt most eldobták, mint egy kiégett szivarcsutkát. Felrúgták, eltaposták.
Hát még miért?
Azért, mert az az ember ott - hajdani testvére - egy sértő szót ejtett ki ellene. - Hát csak ez mondott és többet nem mondtak? Nem szidalmazta-e az utcán végig egy egész néptömeg? Ezeren voltak! - Nem egy nyomorult pisztollyal; kartáccsal, mitraljőzzel kellene elégtételt vennie a nagy ellenfélen, a közönségen. Tűzaknát a színház alá, s aztán a levegőbe robbantani valamennyit a hegedűssel együtt! Ez volna az elégtétel!
Hát még miért kell neki meghalni? Ezért a hegedűsért? Hogy ne foglalja el a helyét. Az ősz asszonynál és a szép asszonynál is ennek van a követelt helye.
Hogy fog az nevetni, mikor ő a földön hentereg!
A fülében egy forró zsírtenger zúgott; a világ tele volt a szeme előtt táncoló torzalakokkal.
S a zavargó rémkáosz közül előtűnt az ijesztő. A zenész maga. Ott állt előtte.
Két pisztoly volt a kezében, agyával előre fordítva.
- Tessék, uram. - Öné a választás.
Aha. Hisz ez a párbajsegéd.
Gépies mozdulattal nyúlt az egyik pisztoly után.
- Ezt a gyutacsot pedig tegye a bal kezébe. Ha a pisztoly nem találna elsülni, újat tehet rá.
Azt is a markába hagyta nyomni.
A segédje behajtá a fehér fátermördereit a fekete nyakkendője alá.
Azt is engedte megtörténni.
A kabátja gomblyukából kivirított az érdemrend veres szalagja.
El lehet dobni.
Semmi fényesnek nem szabad rajta maradni.
A másik segéd is figyelmezteté maga védencét...
- Kérlek, gombold be az atilládat, a fehér mellényed kilátszik.
- Inkább egészen kigombolom. Hadd legyen neki jó céltáblája.
S azzal Zoltán végig felgombolta az atilláját, s kétfelé vágta a szárnyait, hogy a mellénye egészen kifehérlett alóla.
- Urak! Foglalják el a helyeiket - monda Kalászi. - Háromszor fogok tapsolni. A harmadik tapsolás után egy másodpercig szabad célozni, akkor lőni kell. A hely iránt választás dönt.
Azzal kivett a zsebéből egy ezüst forintost.
- Fej vagy írás? A báró úr választ.
- Írás!
A feldobott ezüstpénz az írásos lappal esett fölfelé fordítva.
- A báró úré az árnyék, a grófé a nap.
Az előnyös hely Simonnak jutott, háttal a napnak; Zoltán szemközt a nappal.
- Tessék a helyeikre menni. Aki akar, a tapsolás alatt elmehet a barrière-ig.
Simonnak meg kellett mutatni, hogy hol a helye. Annál az asztalnál, ahol a cigányok tanyáztak az elébb.
Milyen hosszú volt odáig az út.
Mintha minden lépésnél egy sírgödröt kellene átlépni.
Magában motyogott:
- Azt mondta az asszony: ,,Lőj a szívébe az átkozottnak!". - De hátha ő lő az én szívembe! - Miért dobog olyan sebesen ez az ostoba szív? Miért reszket a fegyver a kezemben? Mi zúg a fejemben? Félek én? - Még tegnap éntőlem féltek. - Hát ki vagyok cserélve? - Nem én vagyok-e én? - Hát ha én nem félek, ki félt engem? - Senki. - A cigányasszony sem? - Megátkozott engem az a cigányasszony! ,,Áldott legyen az a fegyver, mely ezt a te fekete véredet kiontja!"
Egyszerre csak elkezdett az arca rémvigyorgásra torzulni. Már fennhangon dadogott.
- ,,Fekete vér?" - Hiszen nekem fekete vérem van, nem kék!
Elkezdett kacagni. Rikácsolt.
- Nem kék az én vérem, hanem fekete! Hahaha!
Ekkor megakadt a szeme valamin. Az asztalon hevert Palinak a hegedűje - odarohant, a pisztolyt az asztalra dobta, felkapta a hegedűt, s elkezdett rajta zűrzavaros nótát húzni, hamis rikácshangon danolva hozzá:
,,Cigányasszony sátora,
Kigyulladt a hátulja,
Beleégett a vajdája,
A vajdának a lyánya,
Ihajja hajja."
S aztán egyszerre megint a hóna alá csapta a hegedűt vonóstul együtt, s lekapva a kalapját, kéregető hunyászkodással fordult az urak felé:
- Instálom a nagyságos, méltóságos urakat. Adakozzanak a szegény cigánynak. Öt éhező purdém van odahaza.
- Ez az ember megőrült! - kiáltá Zoltán, s eldobta a kezéből a pisztolyt.
A két párbajsegéd odafutott hozzá, s megfogták kétfelől a karjait.
De az őrjöngő nem hagyta magát akadályoztatni. Tovább hegedült, tépve, ütve a húrokat, s danolta mellé a nótát.
És Aranka mindezt hallotta és látta.
Olyan kőszíve volt, hogy színlelt eltávozása után loppal visszasettenkedék, s elbújt egy fatörzs mellé. Látni akarta, hogyan ölik meg azt az embert, akit gyűlöl.
S ahelyett látta az urát megőrülni. Simon folytatta a hegedülést, virginálást:
,,Én a vajdát nem bánom;
De a lyányát sajnálom.
Piros bársony topánkája
Jól illett a... Jól illett a..."
Itt nem jutott eszébe a szöveg, hogy van tovább, csak bámult rémségesen felnyitott szemekkel, tátott szájjal a semmibe, saját lelkének a sötétségébe.
Aranka kétségbeesetten tört elő a rejtő bokrok közül. Amint őt meglátta Simon, egyszerre féktelen kacagásba tört ki, kétrét görnyedve röhögött, s a nyirettyűvel Arankára mutatott: ,,Hahahahaha!"
Mintha az csiklandozná a zsigereit, hogy ezt a dámát most ugyancsak jól megtréfálta! ,,Hahahaha!"
Aranka iszonyattal rohant a kacagó rémalakhoz, akit a két férfi alig bírt megfékezni, s nagy kendőjével leborítá a fejét, hogy ne lássa az őrült tekintetet.
Zoltán megfogta Aranka kezét, erősen, mint egy vasbilincs, s a szemébe mondá:
- Ez az ön műve, asszonyom. Mért takarja le?

[1] Gyerekek közt szokásos szójárás.
[2] Vasút még nem volt, de villanytávíró már volt.




