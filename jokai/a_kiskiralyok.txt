




Jókai Mór: A kiskirályok


I. A pontaligeti park szigete
A pontaligeti park híres-nevezetes a kertészet kedvelői előtt. Terjedelme hatszáz hold, s évekinti gondozása belekerül harmincezer forintba. Ha a sok mihaszna fák helyett répát, kukoricát termesztenének rajta, ugyanannyit kellene neki jövedelmezni. Akkor lett alapítva, amikor az ákácot meg a platánt Európában nagy pénzen fizették, s az amerikai dióhoz meg éppen csak úgy juthatott valaki, ha lopott belőle. A kertészszenvedély ezt megengedi.
Ponthay Adalbert gróf éppen ilyen szenvedélyes kertész. Amellett azonban kitűnő jó gazda is, és erős acquisitor. Az utóbbi minőségében (mint mondják) nem is igen válogatós a jogcímekben. Télen át Bécsben lakik, ahol grata persona. Érdemrendje is van, és belső titkos tanácsosnak híják. Viselhetne nagy hivatalt is; de arra nincs szüksége. Országgyűlések alatt hatalmas védelmezője a kormány propozícióinak a felsőtáblánál.
Nyáron azonban szünetel minden ambíció; akkor a gróf csak szenvedélyes kertész.
Ha aztán egy olyan boldogtalan vendéget hoz a kastélyába a végzet, aki még nem látta a pontaligeti park dicsőségeit, azt a szíves házigazda menthetlen rabságba ejti, magához láncolja, reggeltől délig, déltől estig hurcolja keresztül-kasul a nagyszerű park tekervény útain, s megtömi botanikai ismeretekkel, amennyi csak beléje fér.
Éppen ehhez való vendége akadt a mostaniban a grófnak, őnagysága, Hruszkay Xavér Ferenc királyi tanácsos úrban, aki meg gyökerestül gyűlöli a fát. Minthogy Bécsben, éppen az ablakai előtt van a bástyán egy óriási vén akácfa, ami azáltal, hogy nyáron kancelláriáját elsötétíti, tavasszal a virágillatával a nagyságos asszonynak migrént okoz, ősszel szemetel, télen meg az egész veréb-synodusnak gyűldéül szolgál, annyira maga ellen gerjeszté a királyi tanácsos úr ellenszenvét, hogy az már nem egyszer ejté ki a cselédei előtt azt a biztató szót, hogy ha valaki ennek az átkozott fának a gyökerét megfúrná, abba kényesőt töltene, hogy az a fa elszáradna, hát ő annak a valakinek, ha a tette kitudódnék, a büntetés elengedéseért kész volna közbejárni. Még eddig sikertelenül.
A két nevezetes úr ebéd végeztével a park útait járja.
Ponthay Adalbert gróf a szokottnál magasabb termet, amihez azonban nem járulnak kedvező arányok; vállai szűkek, ellenben az alteste potrohos; dereka hosszabb, s lábszárai kurtábbak, mint aminőt a szobrászok követelnek a mintájuktól, a karjai is rövidek. A fejét hátravetve hordja, és az is kisebb, mint amekkora ily kolosszális alakot megilletne; arca általánosan görögdinnyepirossággal bír, simára borotválva, egy kis feketére viaszkolt bajuszpár kivételével. Az arcvonásoknál is feltűnő az aránytalanság, amíg az álla erősen előredomborodik, megtoldva hatalmas tokával, addig a homloka nagyon elkeskenyül, amit különben elősegít a két szemöldök magasra felhúzódása, mely miatt az apró szempár örökösen fitymáló hunyorítással néz le a többi halandókra. Az orrnak ennélfogva igen hosszú tért kell betölteni hosszában, a száj ugyanazt teszi keresztben, s ha nem beszél, úgy öszeszorul, hogy az ajkakból semmi sem látszik. A kopasz feje búbján feltűnést kelt egy jókora dió nagyságú kinövés, ami egyébiránt a Ponthay úri családnak általános ismertetőjegye. Ez a hiteles bibircsó ott van minden családtagnak az arcán, az egyiknek a homloka közepén, a másiknak az állán, a harmadiknak az orra hegyén, a hölgyeknél szemérmes lencse alakban, a szájszegletekben, arcgödröcskékben. Ez a Ponthay stigma. Talán éppen azért jár Adalbert gróf mindig fedetlen fővel, még a szabadban is (meglehet azonban, hogy csak diaeteticai okokból szoktatta magát hozzá).
S ebből a vendégre nézve az a baj származik, hogy ő is kénytelen a kezében tartani a kasztor-kalapját, azt állítva, hogy izzad a feje, pedig otthon még aludni is sipkában szokott. De hát az nem illenék, hogy amikor a belső titkos tanácsos fedetlen fővel jár, akkor mellette a (csak) királyi tanácsos feltett kalappal ődöngjön.
Hruszkay Xavér Ferenc úr pedig éppen nem termett arra, hogy hatszáz holdas parkok útjait méregesse végig. Szalonok parkettjeihez szokott, vézna, töredékeny alak, olyan hajlékony, hogy hátrafelé is tud bókolni, s a legközönségesebb mozdulata sem áll azon alul, aminővel egy ügyes seladon az elejtett legyezőt átnyújtja, anélkül, hogy a dámájának a sleppjét letaposná. Arcát az örök nyájasság sztereotip mosolya édesre kandírozta. Minden szőr le van borotválva róla, kivéve két félholdat a fülek mellett, amik egymásnak tökéletesen megfelelnek.
Az excellenciás úr kertészkedvelő gúnyát visel, sokzsebű daróc dókát, vastag talpú bakancsot, a nagyságos ellenben everlaszting géhrokkot, szatingló pantallont s szűk, fekete szarvasbőr cipőt. Nem ilyen expedícióhoz készült.
- Nézze nagyságod ezt a sophora japonica pendulát. Még csak nyolcéves.
- Azt gondoltam, szomorúfűz.
- Ah! Mit? Szomorúfűz? Hát azt a gyönyörű felfutó növényt ismeri-e?
- No, már ilyet láttam egyszer. Ez ugyebár paszuly?
- Ah! ha! Ez aristolochia sipho excelsissima. Van egy vadászkastélyom, ami egészen ilyennel van befuttatva, majd azt is felkeressük.
- Még azt is?
- Regardez! Ezt a gyönyörű példányt ott a glacis közepén. Azokkal a fehér levelekkel.
- Az a fa beteg?
- Pas du tout! Az a természete. Acer negundo foliis variegatis.
- Szegény!
- Amit itt ezen a helyen tetszik látni, azt mind én magam ültettem, ez a része a parknak az én saját teremtményem. Látja azt a nagylevelű fát ott a tamariszkok közül kiemelkedni? Az egy Pawlownia imperialis, aminek a dugványát Polignac minisztertől kaptam, amikor Párizsban követségi titkár voltam.
- Annak a leveleiből lesz a dohány, ugye?
Ez a kérdés egészen elvette a kedvét a főúrnak, hogy a középnagyságú úrnak több kertészeti élvezettel szolgáljon. Ehelyett azt hitte, a festészeti és távlati összbenyomásokkal lehet a kedvtelését megnyerni. Elvezette egy szép egyenes fasorhoz, mely a parkot egyenes vonalban szeli keresztül, s melynek egyik nyílásán át felséges panoráma tárul fel, kilátással erdős hegyekre s egy völgyben meglapult tornyos falucskára.
- Ugye, milyen gyönyörű kilátás? - mondá az excellenciás úr.
- Hanem hát Tuhutum vármegye is szép vidék ám.
Erre a szóra felcsapta a házi sipkáját a fejére Adalbert gróf, s a dókája két mellékzsebébe dugta a két kezét.
A nagyságos úr pedig megállt, és mosolygott.
- Átkozott egy provincia! - mondá a gróf, s bosszúsan rugdalt széjjel egy vakandtúrást, ami a pázsitot elékteleníté.
Hruszkay úr, látva, hogy mennyire érdekli a házigazdát e feladat befejezése, maga is odasietett, a szarvasbőr topánjaival segíteni a vakandtúrás planirozásában.
- De igen szép kilátás esik belőle a főispáni székre.
Adalbert gróf most nagyot akart mondani.
- Inkább a Fidzsi sziget kannibáljai között kacika, mint a tuhutumiaknál főispán.
- De kérem, az egy tősgyökeres magyar nép.
- Annyira az, hogy semmit sem változott azóta, hogy Tuhutum vezérrel bejött Ázsiából, csak hogy lótej helyett bort iszik, hanem azt azután érti. Azzal, hogy megkeresztelték, csak azt nyerte, hogy most a ,,Szélanya" helyett a Szűz Máriát káromolja.
- De excellenciádnak éppen ott van a megyében a legszebb birtoka.
- Igen. Boldogult anyám után, aki született Koromteleky volt. Ez éppen a legfőbb ok, amiért nem kívánja semmi porcikám azt a kitüntetést, hogy én menjek le Tuhutum vármegyébe királyi biztosnak. Hisz az szent, hogy minden tiszti lakomat, asztagomat felgyújtanák a nemes atyafiak.
Enél a pontnál igen erős pozícióba találta bele magát a királyi tanácsos úr a belső titkos tanácsos úrral szemközt.
- Megbocsásson excellenciád, de kénytelennek érzem magamat, helyzetemnél fogva, azon alázatos megjegyzést kockáztatni, miszerint oly magas állású férfiaknak, mint excellenciád, akiknek ősei sohasem tartózkodtak kardjukat kirántani és vérüket áldozni, amidőn a trónt megtámadva látták, nem lehet arra gondolniok, hogy vagyonukban csorbát szenvedhetnek, ha a trón és haza védelmére a veszéllyel szembeszállnak. És bizonyára ez a veszély jelen van, és annak tűzhelye kiválóan Tuhutum vármegye, a maga lázító körleveleivel.
Őexcellenciájának nem tetszett ez a sarokba szorítás. Hogy az ősei is kirántották a kardjukat! Hát, hogy ő is rántson ki valamit, hirtelen kihúzta az oldalzsebéből a nagy görbe kertészkését.
- No, nézze, nagyságod! ezeket a szép fagus purpureákat. Tizenkét kertészt tartok, s a gazemberek közül egy sem veszi észre, hogy a fattyúhajtások mind elnyomják a nemesített törzset; magamnak kell lenyesegetnem.
És hozzáfogott nagy kertészszenvedéllyel.
- Pedig saját magam nemesítettem valamennyit.
- No lássa, excellenciád, ha már a bükkfákat is így meg tudja nemesíteni, hát még a lelkes emberekbe mennyi nemes indulatokat ojtogathatna be, ha kertészkése alá venné.
- De ugye, hogy gyönyörű egy pagony ez itten? Hinné azt királyi tanácsos úr, hogy ez az egész új ültetvény nem több, mint tizenkét éves? Még boldogult atyám idejében itt ezen a helyen egy falu állt.
- Ah! És hova lett ez a falu?
- Most ott van a hosszú allé végében: annak láttuk a tornyát. A templomot én építtettem.
- És a házakkal mi történt? Borsóra tették, s úgy gördítették odább?
- Azokat bizony egyenkint kellett felvásárolnom.
- Az szép pénzébe kerülhetett.
- Meg egy kis furfangba, amit úgy hívunk, hogy ,,paraszt diplomácia".
- De hát, aki oly ügyesen tudta kezelni a paraszt diplomáciát, hogy egy egész falut rá tudott bírni, hogy az ősi helyét elhagyja, és tovább költözzék egy határral, ne értene-e a ,,nemesi diplomáciához" még jobban, hogy egy vármegyét is rá tudjon bírni, hogy az ősi álláspontját elhagyva, a közjóra nézve üdvösebb alapokra helyezkedjék?
- Nagyságod nagyon is túlbecsüli az én tehetségeimet. Mit tehetek én? Én egy simplex bucolicus ember vagyok, aki már rég letettem a magasabb ambíciókról. A praxisából is kijöttem az adminisztrációnak, amióta Párizsban voltam a nagykövetségnél; nem ismerem ki magamat az itthoni állapotokban.
Hruszkay úr ismerte már az ilyen beszédet. Így szólnak azok, akik drágára tartják magukat. Vajon mi lehet őexcellenciájának az ára?
Azonközben a gróf egyre sikamlósabb ösvényeken kezdte vezetni nagyságos vendégét, amik érdekes bozótokon, süppedékes semlyékeken kanyarognak keresztül; amiken már nem látszik sem kavicsozás, sem kertészgereblye nyoma, ellenben az ember kalapján túl érő nagy dudvák konfidenskednek tüskés cirógatással a magas urak ruháiba csimpajkozva: bizonyosan valami egzotikus dudvák, csúnya kék, lilaszín szárú, gombosfejű vízi labodák, széles lapuk, amiknek a levele szakállat ereszt, összekeveredve szederinda, földitök gubancaival. Az embernek a lépése alatt cuppog a sömlyék, s jobbra-balra ugrálnak a lábán keresztül a nagy, veres hasú varangyok.
- Excellentissime! - rebegi szabódva a királyi tanácsos úr - talán nem jó helyen járunk.
- Csak még egy pár lépésre instálom nagyságodat, még egy rendkívüli szép partie-t kell produkálnom.
S nolle velle utána kellett gázolni a nyirkos ösvényen az excellenciás úrnak a szarvasbőr topányokkal.
Pedig már olyan bozót következett, ahol két kézzel kellett az áttörőnek elhárítani az ágakat, hogy ki ne verjék a szemeit, s ami bokrot megfogott, olyan illatos lett tőle a keze, mintha vadpoloskák ellen viselt volna irtóháborút; a parókás szömörce bűzös cserjéje az. Nem is volt rá legkisebb kilátás sem, hogy innen valami kilátás legyen. Végre egy sűrű kőrisfageszt fogadta sötétjébe a kertészetkedvelőket, aminek a fáiról csak úgy hullott a gallérjukba a spanyol légy. Egyszer aztán csak véget ért a süppedékes gyalogút.
- Regardez ça! - mondá a gróf, egy árvafűz árnyékába helyezve el a vendégét.
Amit maguk előtt láttak, az egy csúnya, ronda tó volt, pocséta inkább, végtől végig födve a békalencse zöld szőnyegével, amiből kövér nagy kecskebékák dugták elő a fejeiket, ahol a zöld szőnyeg megszakadt, ott a víz színe olyan barna volt, mint a földi gyanta. A tó partját, ami lehetett kerületben valami háromszáz lépés, buzogányos nád verte fel, s annak a törmelék csereklyéje rohadt ott körös-körül, tenyésztve a büdösbencét. Ami pedig legnevezetesebb volt a tájképnél, az volt egy sziget a pocséta közepén, s azon egy házikó. A sziget karókkal és fonott rőzsekötegekkel volt bekerítve, s az ösvénytől egy keskeny fahíd vezetett hozza, ami cölöpökön hevert, egy szál faderék volt az egész. Mintegy két ölnyi távolban a háztól a keskeny átjáró csapóhíddá alakult át; azt kötéllel felhúzták a ház felé; most is fel volt húzva.
A házból kevés látszott ki, annyira eltakarta azt négy terebélyes fűzfa; csak az ajtaját lehetett látni, meg egy darabot az eszterhéjas tornácából. A teteje zsindellyel volt fedve, de az már nemcsak hogy egészen zöld volt a mohától, de csak úgy virított a sok felmagzott gaztól, még azonfelül egynehány tökszár is végigfutott rajta. A kéményen volt egy gólyafészek, azon ott kelepelt a gólya. Annak persze hercegi dolga volt itt; előtte a mindig terített asztal. Ahol valami fal látszott ki a házból, az fehér volt; de nem a mésztől, hanem a salétromtól, s a szarufáin csoporttal sárgállott a kellemetlen házi gomba.
S hogy ne csak a szemnek legyen meg a gyönyörűsége, az egész tájképet elárasztotta valami langyos, gyomorkeverő bűz, amiből az ember válogathatta, hogy gázillat-e, vagy mocsárlég, talán keverve a ganajlé ammongőzével, nagy járulékaival a kábító kőrisbogár-szagnak, s a szömörce méregpárájának.
A királyi tanácsos úr előrántotta a selyem zsebkendőjét, s orrát, száját eltakarta vele.
- Das schauen Sie sich einmal an! - ismétlé németül a gróf, keserves büszkeséggel.
A hímgólya éppen akkor jött repülve, nagy, kiterjesztett szárnyakkal, hosszú nyakát, lábát elnyújtva, s a csőrében egy tekergőző kígyót lógázva, fészkén ülő társához; amire négy gólyafiók egyszerre nagy éhesen dugta fel a fejét a vacokból, csipogva.
- Adspiceat hoc, illustrissime! - mondá harmadik nyelven Adalbert gróf.
- Már én ezer bocsánatot kérek, excellentissime - dünnyögé Hruszkay úr a zsebkendő mögül -, de én minden obligát deferentiám mellett is, mellyel a pontaligeti híres park iránt praeoccupálva vagyok, ezt az egy partie-t belőle nem nevezhetem valami elegánsnak.
- Valóságos partie honteuse! - mormogá a gróf, nagyot köpve.
- De hát hogy került ez ide?
- Hát csak úgy, hogy miután sikerült az egész falut kisajátítanom, kit túlfizetéssel, kit ijesztgetéssel, kit furfanggal, néha egy kis douce violence-t is használva, ennek az egy háznak a tulajdonosát semmi módszerrel nem bírtam rávenni, hogy engedje át a telkét.
- Jobbágytelek?
- Hiszen ha az volna, tudnám, hogy mit kezdjek vele! De éppen az a baj, hogy nemesi kúria.
- Ugyan hogy került egy nemesi kúria a többi jobbágyporták közé?
- Hja annak cifra története van. Emlékezni fog nagyságod a harmincas évekből valami Sáromberkynére, aki az udvarnál bennfentes volt.
- Hogyne! Én akkor még fiatal adjunktus voltam. Pikáns szépség volt, magam is udvaroltam neki. A férjét, úgy tétszik, hogy agyonlőtték párbajban, vagy maga lőtte meg magát, azt nem tudom bizonyosan. Hanem arra jól emlékszem, hogy az asszonyságot egyszer csak kitiltották a császári udvarból.
- Sőt, Bécset is el kellett neki hagyni, kényszerítve.
- Úgy hiszem, hogy mindenféle kellemetlen mendemondákat csinált az udvari körökben.
- Veszedelmes pletykahordó volt. Mintha Árgusnak a szemeit, s Dyonisius füleit örökölte volna, s amellett fantáziája olyan, mint Seherezádénak, amiből csak egy szót elkapott, ahhoz ő egy egész mesét csinált, az egész tisztességes, illedelmes udvart úgy felkeverte, hogy utoljára ki kellett őt kergetni a császárvárosból. - No, hát ez az asszony lakik most ebben a vityillóban itten.
- Ah! A pikáns szép Sáromberkyné?
- Nem szép már, de annál szúrósabb.
- S hogyan került az ide?
- Boldogult anyámnak volt igen kedves asszonya; ő fogadta ide, de miután boldogult atyám nem engedte meg, hogy a kastélyunkba jöjjön, hát ezt a házat inscribáltatta rá telkestől együtt.
A királyi tanácsosnak már a nyelve hegyén volt ez a kérdés: ,,Excellenciádnak az anyja vagy az atyja?", de jókor visszatartóztatta azt, egy csendes köhintés alá temetve.
- És most itt maradt az én nyakamon ez a servitus, mint valami armentum ferreum; egy maleficium, ami elveszi a kedvemet az egész uradalomtól, hogy szeretném itthagyni.
- De hát nem lehetne ezen segíteni?
- Minden meg volt már próbálva. Ígértem már ennek az asszonynak más faluban házat, szántóföldet; kínáltam neki tízezer forintot ezüstben ezért a rongyos viskóért; nem válik meg tőle. Aztán megpróbáltam kibosszantani belőle; ami csak moslékvíz lefolyik innen-onnan, azt mind ide vezettettem a háza tájára, a túlsó oldalon meg gátat húzattam eleibe, hogy megrekedjen a csáva; úgy támadt itt ez a ronda tó. Nem használt semmit, a házát körülfonta rőzsekötegekkel, s a töltéseim ellen azt a furfangot gondolta ki, hogy összeszedi mindenünnen az ürgéket meg a vakondokokat, azokat itt mind eleregeti, azok aztán keresztülfurkálják a gátakat, sőt körös-körül az egész parkomban úgy elszaporodnak, hogy nem győzöm őket pusztítani.
- Nem lehetne egy kis erőszakot használni ellene?
- Azzal a mi országunkban nagyon megjárná az ember. Ha én egy nap via facti leromboltatnám ezt az utamban álló vityillót, abból olyan cause celèbre lenne, hogy még a fiam sem érné végét. A vármegye filantrópjai, demokratái, patriótái, Kubinszkyjai rám rohannának, oculátát tartanának; utoljára kényszerítenének, hogy a birtokháborított nemesi personának új házat építtessek ugyanarra a helyre, a tavat körülötte kiszáríttassam, s kavicsozott utat csináltassak hozzá a parkomon keresztül. Ezt tennék velem, az aulikussal, az arisztokratával, a pecsoviccsal: az bizonyos.
- S miből él itt az a persona?
- A régi mesterségéből. Pletykát hord egyik faluból a másikba; azért ajándékokkal tartják; a parasztokat meg kuruzslással dézsmálja meg, mindig odajár, itthon alig látni; úgy tud elosonni, mint a róka. Ilyenkor, midőn a túlsó gerenda fel van húzva, mint egy csapóhíd, ez annak a jele, hogy megint odatekereg.
- S ki ereszti le azt a gyaloghidat eléje, ha visszajő?
- Hát a vadmacska.
- A vadmacska?
- Igen. Valami embernek született vadállat; van neki egy porontya, valami tizenkét, tizenhárom esztendős leány.
- Igen. Azelőtt való évben született, hogy Bécsből kitoloncozták.
- Valóságos kis fenevad, aki ha embert érez közeledni, úgy elbújik az odújába, hogy neszét sem vehetni.
- Biz ez kellemetlen egy szomszéd.
- De nem is szomszéd, hanem lakótárs. Egy parasit, aki a beleimben lakik. Akinek nem az a legnagyobb malversatiója, hogy a parkomat elrútítja az itt-tengésével, de azonkívül is mind rólam, mind az egész famíliámról örökösen hordja szét a pletykát az egész világba. Aki csak hozzám jön, vendég, az bizonyos lehet felőle, hogy innen el nem megy anélkül, hogy valami kalandos mese oda ne legyen varrva a gallérjához.
- Kíváncsi vagyok rá, hogy mit tudna például énrólam pletykázni.
- Óh, afelől legyen nagyságod egészen bizonyos. Mire haza tetszik kerülni Bécsbe, már ott lesz a nagyságos asszony kezében a levél, hogy a Belvedere-ben meg az üvegházban kivel találkozott nagyságod vacsora után.
- Kérem, én senkivel sem találkoztam!
- Az mindegy, de azért mégis meg lesz írva. Nem lehet itt egy hangos szót kimondani, hogy azt ez az asszony meg ne hallja, s ki ne publikálja. A legbensőbb családi jeleneteket harmadnapra már a szomszéd városban beszélik. Úgy vagyok itt, mintha üvegházban laknám. Minden cselédemnek rögtöni elkergetés fenyegetésével lett megtiltva, hogy ezzel az asszonnyal szóba álljanak, mégis mindent megtud. Igazán olyan rajtam, mint az átok. Aztán a fiam is nagy kamasz már, s mindig itt lövöldözi a mókusokat ebben a pagonyban.
- S tartani lehet tőle, hogy egyszer a vadmacskát is fel találja riasztani?
Erre csak összeszorítá a száját Adalbert gróf, úgy, hogy az ajkai egészen eltűntek.
- Hát, én tudnám egy igen egyszerű módját annak, hogyan lehetne azt a koboldot innen minden baj nélkül eltávolítani mondá Hruszkay úr.
- Fölöttébb lekötelezne vele nagyságod, ha megismertetne ezzel az arcanummal.
- Meg kellene neki engedni, hogy Bécsbe visszatérjen.
Adalbert gróf meglepetve csettentett az ujjaival.
- Ejnye, ez valóságos Kolumbus tojása.
- S ez nekem csak egy pár szavamba kerül odafenn.
A gróf mind a két kezével megszorítá vendége kezeit, s nem talált szavakat hálája kifejezésére.
- Menjünk innen, ebből a mephiticus bűzök tanyájából - mondá, és most már előrebocsátá a vendégét a bozótos ösvényen, tudva, hogy az jobban fog sietni, ha ő vezethet. - Csak akkor álltak meg, mikor ismét kijutottak a szép kavicsozott útra, ami már a civilizált világot jelképezi.
- No, hát most térjünk át Tuhutum vármegyére - szólalt meg a gróf, felhívatlanul, önkéntesen.
- Nagyon jól ismerem én azt a vármegyét - kezdé Adalbert gróf. - Nyughatatlan egy nemzet. Már a régi időben extra törvényeket kellett hozni a számukra az országgyűlésen; sőt egyszer azt határozták el az ország rendei, hogy az egész népséget szétosztják a többi vármegyék közt, s helyükbe oroszokat telepítenek le Mármarosból, Beregből. Nem használt semmit. A kitelepített nép menten visszatért; s a lehozott rusznyák már tíz esztendő múlva éppen olyan vad szittyává alakult át, mint az elébbiek. A földben kell lenni a varázsnak. Az egész valami emlékeztetés az ázsiai pusztákra; csupa legelő. Mindenki nomád életet él, és csaknem mindenki nemesember, jobbágy alig van. Azok a nagy láthatártalan puszták felköltik az emberben az utópiák vágyát; a rengeteg nádasok dacolnak minden erőhatalommal, s menedékül szolgálnak mindenkinek, akit a törvény keze zaklat. Minden országos zenebona itt szokott megkezdődni, s itt pihen el; de sohasem örökre. A kutak vizei ihatatlanok; azért minden ember bort, pálinkát kénytelen inni. Szolgabíró, vicispán nem parancsol senkinek, mert a tisztújításon kidobják az ajtón, s a generális gyűlésen kidobják az ablakon. Aztán a fő veszedelme az egész vármegyének azok a nagy, hatalmas családok, amik roppant nagy latifundiumok birtokában, mint valóságos kiskirályok grasszálnak, s felülemelik magukat minden törvényes hatalmon. Ilyen kiskirály Tuhutumban a két Tanussy testvér.
- De jó örmény név.
- Azt ne mondja nekik valaki, mert megölik érte. Ők egyenesen a hírhedett Thonuzóba vezértől származtatják le családjukat, akit, mint krónikáink írják, Szent István királyunk, a pogány oltárok újra felállítása miatt, feleségével együtt elevenen elsíroltatott. Az etimológia szerint ez a hosszú név két szó. ,,Thonus" annyit jelent, mint ,,Tanus"; a hozzá ragasztott ,,oba" pedig csak hibásan leírt ,,aba", ami ősapát jelent. Ezzel a Tanussyak nagyra is vannak. S minthogy az ősük az első honfoglalás vezérei közé tartozott, nagyobbra tartják magukat a királynál.
- Többen vannak?
- Két testvér. A család sohasem szaporodott el, mindig egy kézen maradt az óriási birtok. Ha voltak is hajdanában nagyobb számmal, a háborús világban elhullottak. Most először lett kétfelé osztva a nagy Tanussy dominium.
- S meg tudtak az osztályon egyezni a testvérek?
- Dehogy tudtak. Hiszen már az apjuk idejében, gyermekkoruk óta veszekedő társakul nőttek fel. Most csak ezt folytatják nagyban. Nincs az az injuria, nincs az az actus minoris és majoris potentiae, amit egymáson el ne követtek volna. Ami csak rég elavult kihágást emleget a Tripartitum, azt ők mind felelevenítik egymás ellen, tizenkét prókátor nem győzi végezni a tabuláris pöreiket a kerületi táblán s a királyi táblán, s egy vármegyegyűlés sem múlik el, hogy mind a ketten fiscalis actiót ne kapjanak.
- Hisz ez nagyon kedvező körülmény. Így az egyik testvért kellene valahogy megnyerni, s aztán azzal megtöretni a másiknak a hatalmát.
- Csakhogy ezeknek az ellenségeskedése nem abból áll ám, hogy az egyik a Kubinszky, a másik a pecsovics párton álljon; az ő politikai dulakodásuk nem olyan természetű, mint más rendes eszű embereké, hogy az egyik a kormánypárton, a másik az ellenzék pártján állva, mérkőznének egymással. Ezeknek a harca egymást fölülmúlni a refractariusságban. Ha a bátya előáll egy vakmerő indítvánnyal, az öcs egyszerre készen van egy még dühösebbel. Így licitálják fel egymást egész a holdig. Aztán mind a kettőnek van a megfelelő tábora, jól berendezett táborkarral: a leghíresebb verekedők, bicskások az ő szolgálatukban állanak. Maga a megye székvárosa, Tanusvár, mely az ő nevüket viseli, úgy oszlik meg kettőjük között, hogy a földmívelő gentry, aztán a szekeres gazdák, meg a sertéshizlalók, a birkások mind a bátya pártján tömörülnek, míg a democrátia, a csizmadiák, a gubások, meg a gelencsérek, akik között sok a nemesember, az öcs zászlóit követik, s egymást viszonozva ,,mezítlábos pártnak" és ,,plundrás pártnak" csúfolják; saját maguk magukat pedig úgy nevezik, hogy ,,sasok" és ,,daruk", s büszkék a címükre. - Ezek tehát nem ellenfelek, hanem versenytársak, ami sokkal rosszabb. Ha egyszer Tanussy Decebálnak eszébe jut, hogy proklamáltassa magát Pannonia és Dácia királyának (amihez dokumentumokban őrzött igényei vannak), hát bizonyos, hogy Tanussy Belizár, az öccse, abban az órában ki fogja kiáltani Magyarországon a respublikát.
- De furcsa keresztneveket válogatott nekik az édes mamájuk.
- Kétféle anyjuk volt. Az öreg Tanussy Balambérnak az első felesége oláhországi gazdag bojárleány volt, akivel kétmilliót kapott készpénzben; egyenesen Mihály vajdától származott le a családja. Ennek a kedvéért lett az elsőszülött Decebálnak keresztelve. Ez az asszony, a gyermeke születése után egy esztendőre, igen rejtelmes körülmények közt, meghalálozott, Balambér úr pedig még a hat hetet sem várta be, másodszor megnősült, s ezúttal egy szép fiatal bárónőt vett el Sziléziából, ez ajándékozta meg a kisebbik fiúval, akit Belizárnak kereszteltek. A két fivér között alig van korkülönbség, s mind a kettőt a férfiúi délcegség eszményképének tartják, sőt mivel egymáshoz nagyon hasonlítanak, gyakran összetévesztik őket, ami azoknak a testvéri dühét csak annál jobban neveli egymás ellen.
- Mégis azon kellene kezdeni, hogy az egyiket a kettő közül megszerezzük magunknak.
- Csaknem lehetetlen feladat. Pénzzel, gazdagsággal nem lehet rájuk hatni. Jövedelmüket most sem tudják elkölteni, ha meg akarnák duplázni, csak azt kellene tenniök, hogy ne engedjék ellopni felét a szolgáik által, s ez sokkal kevesebb fáradsággal járna, mint hogy maga álljon be az ember más szolgájának. Az igazi főúri fényűzést nem ismerik. Arra büszkék, hogy minden bútoruk kétszáz esztendős. Ambícióik pedig olyan régiókban kalandoznak, ahol azokat a kormány utol nem érheti. A bátya arról a pajzsról álmodik, amin a hét vezér Árpádot a vállára emelte, az öcs meg Brutusra játssza magát.
- Lehet azért ebből még valami. Minden embernek van a feje hátulján egy szál tarka színű haja, ha azt megtalálják, annál fogva el lehet őt vezetni akárhová. Csak az a feladat, ezt a tarka szál hajat megtalálni. - Nincs a két testvér között valami asszonyféle?
- Az ifjabbik nőtlen, s köztudomás szerint nem csapong a fantáziája magasabbra a parasztmenyecskéknél, cigánylányoknál. Ennek a szíve szenvedélymentes. Nála az asszonyféle csak olyan mindennapi kenyér. A bátya már szenvedélyesebb. Van felesége, s ő annak a rabja. Semmiféle urat nem ismer a földön, csak ezt az egy zsarnokot. És ehhez az asszonyhoz úgy jutott, hogy az elébb egy birkásának a felesége volt. Tizenhat esztendősnél több nem lehetett, mikor elszerette. Akkor aztán elválasztotta a férjétől.
- Törvényesen?
- Az erdélyi consistorium előtt, tehát protestáns felfogás szerint törvényesen, annak tizennégy esztendeje, az asszony lehet most harminc esztendős. Most is csodálatos szépség. Csupa temperamentum. Ahogy mondják nálunk, tetőtül talpig szív.
- Eszes-e?
- Hát erre nehéz határozott feleletet adni. Mert először is sem írni, sem olvasni nem tud.
- Parasztnő?
- Nem az. Köznemesi családból való. Hanem egy olyan faluban laktak a szülői, ahol nem volt iskola.
- Hát amióta férjhez ment, nem tudta megtanulni?
- Akkor meg már derogált neki az ábécét bökdösni az ujjával. Hát csak úgy maradt. Tehát a tudománya oquale zero. Amellett babonás és együgyű. Nem ül tanácsot mással, mint a kuruzsló vén banyákkal: ezek a belső titkos tanácsosai. - Hanem aztán van neki annyi természetes esze és furfangja, hogy nemcsak a gazdatisztjeit tudja kordában tartani, s dacára annak, hogy a számokat nem ismeri, mégis mindent számba tud venni tőlük, hanem még arra is kiterjed az esze, hogy a legnagyobb cselszövényeket elbogozza az egész vármegyében; úgy látszik, hogy van valami kielégíthetetlen ambíciója, amint szokott az olyan nőknek lenni, akik alacsony sorsból emelkedtek magas rangba, s folyvást azon tépelődnek, hogy a világ nem tiszteli őket eléggé.
- Ez már hasonlít ahhoz a bizonyos hajszálhoz.
- Az egész asszony élénken emlékeztet azokra a szultána validékra, akik a Yildiz-köskből kormányozták az ozmán birodalmat, s ha megharagudtak, ami hamarább a kezükbe akadt, kínai porcelán edény vagy nagyvezér feje, azt törték össze.
- S szereti az urát?
- Úgy, ahogy csak vademberek szoktak szeretni.
- Hát a férje öccsével hogy van?
- A ,,kisebbik urát" (így hívják a magyar asszonyok a férjük öccsét), ezt úgy gyűlöli, ahogy csak a civilizált világban tudnak gyűlölni az asszonyok.
- Van-e gyermeke?
- Van egy tizenhárom esztendős leánya.
- Az nem ér semmit.
Leány nem számít a politikában.
- Nem lehetne a két testvér közül az egyiket megpuhítani? - kérdezé, más útra térve a királyi tanácsos úr.
- Értem, hogy mire tetszik célozni. Hanem az a mi körülményeink között nem használ semmit. Akit egyszer megpuhítottak, az aztán lágy marad; nincsen sem ereje, sem éle többé. Elveszti a vármegyében minden befolyását, s mi azon vesszük észre, hogy amit megszereztünk, nem szám, csak egy nulla.
- Nem úgy gondoltam, hogy az egyiket nullifikáljuk. Hanem ahogy a kovács bánik a vassal. Elébb tűzbe dugja, attól meglágyul, akkor hideg vízbe mártja, s megacélosodik.
- Az allegória nem egészen világos előttem.
- Igyekezni fogok világossá tenni. Azt méltóztatott mondani, hogy az egyik testvér Bocskaynak, Rákóczinak vagy minek képzeli magát; praetendensi ábrándokkal jár-kel; a másik testvér pedig Brutust vagy Robespierre-t szeretné majmolni. Ezek múlhatatlanul tesznek vagy mondanak valamit, ami az ország törvényeibe ütközik, tartanak valami conventiculumot, amiben valami perduellio kerül elő, eljár a szájuk.
- Óh, azt ők nagyon sűrűn teszik. Hanem a nagy mondásokon túl nem mennek. Erőszakoskodásaikban megtartják az alkotmányos formákat, s ha valami törvényellenes kihágásra vetemednek, ami a törvényszék szigorát felhívja ellenük, egyszerre annyi tanút állítanak elő, aki megesküszik rá, hogy a vád alá veendő Tanussy ugyanakkor tíz mértföldnyire távolban betegen feküdt az ágyban, amikor ez történt, más valaki cselekedte azt, hogy nem lehet a vétkest megfogni soha.
- No, ha a vétkest nem lehet, hát meg lehet fogni az ártatlant. Az még sokkal jobb. Ugyanaz az apparátus, amelyik az egyiket tisztára mossa, a másikat befeketíti. Ha a hamis tanúk az egyik testvért kihúzzák a sárból, egészen kezük ügyére esik, hogy a másikat meg belemártsák. Ha anélkül is ellenséges lábon állnak egymással.
- Ez nem rossz gondolat.
- Akkor aztán úgy tesz az ember a kelepcébe kerülttel, ahogy a vad elefántot szokták megszelídíteni. Előbb a rossz emberek ütik, verik, éheztetik; akkor aztán előjön a jó ember, ételt hoz neki, jól tartja, leoldozza a köteleit; szépen szól hozzá, elkergeti mellőle a rossz embereket, s az elefánt azontúl hűséges követője lesz a ,,jó embernek".
- Ez kidolgozásra méltó gondolat.
- Minden siker a körülmények előidézésétől függ. A kellő hatalommal ellátva, alkalmat adni nekik a törvénybe ütköző kihágásra. Eleinte úgy tenni, mintha félne tőlük az ember; - hogy vérszemet kapjanak. A hetvenkedés elől óvatosan visszavonulni; hadd nőjön nagyobbra a szarvuk. A könnyű diadal hőstettekre csábítja az embert. Ha az megvan, akkor aztán megragadni vagy a ludast, vagy az ártatlant. Az utóbbi jobb. Mert az igazi csihést a cimborái körömszakadtáig védelmezik, de az ártatlant minden ember magára hagyja, azt gondolva, hogy annak elég védelem az, hogy nem követte el, amivel gyanúsítják.
- Aha! Haha! Igen! Igen! - döcögé közbe Adalbert gróf.
- Ez aztán kellemetlen processzust kap; dühös lesz: eleinte azokra, akik által üldöztetik, de később jobban azokra, akik helyett szenved. S ha pláne megsententiázzák, az egészen el fogja keseríteni. Felségsértésért, rebellisségért, amit az ember elkövetett, tudom, hogy gyönyörűség börtönben ülni, - de olyanért, amit más követett el, bosszantó a legszelídebb szenvedés is.
- Nagyon jó!
- Akkor aztán az elkeserített emberhez odalép a jó ember, beszél hozzá részvéttel, rokonszenvvel. Megígéri neki a közbenjárását a kellemetlen következmények elenyésztetésére, s azzal meg van találva, amit kerestünk.
- A tarka hajszál a feje hátulján? Hahaha!
- Aminél fogva aztán lépésről lépésre odavezetjük, ahova akarjuk. Megmutatjuk neki az éremnek a másik oldalát, új irányt adunk az ambícióinak. Kitüntetjük, megkülönböztetjük a többiektől, felfedezzük a jó tulajdonságait, míg egyszer aztán szerencsésen megfordítjuk, s ellenlábasává tesszük a másiknak. Ami pedig azután következik, az már csak a cserépedény és vasedény sétája egymás mellett.
- Kezd a prospectushoz kedvem támadni.
- Excellenciád tökéletes teljhatalommal lenne felruházva, s e hatalom gyakorlásához mindenféle eszközökkel bőven ellátva.
- Lesz katonaság küldve a helyszínre?
- Egy zászlóalj Ceccopieri már útban van Tanusvár felé.
- Azok olaszok. Annál jobb.
- Azonkívül egy svadrony Kresz-svalizsér fogja excellenciádat kísérni a bevonuláskor.
- Azok jobban imponálnak.
- Hiszen komoly tettekre nem is fog kerülni a sor. Excellenciád bölcsessége legjobban el fog igazítani mindent. A nemes urak is szeretnek lármázni nagyon, de a katonát respektálják még nagyobban.
- Valami gárdát azonban kell vinni magammal, majd a somogyi birtokomról felhozatom a juhászlegényeimet, s felöltöztetem hajdúknak, mert ahogy én a Tuhutum vármegyei hajdúkat ismerem, azoknak hite és vallása parancsolja, hogy ahol valami baj van, onnan elszaladjanak, de ha az én somogyi bicskásaim ott lesznek körülöttem, akkor biztos vagyok felőle, hogy a tuhutumi mándruc legények nem dobnak ki az ablakon.
- Óh, kérem, hiszen csak egyemeletes a vármegyeháza.
- És az is alacsony. Ez is biztató körülmény. - Holnap reggelig meggondolom magamat, akkor majd bátor leszek tudatni nagyságoddal az elhatározásomat. Addig kegyeskedjék kastélyomban unatkozni.
- Óh, kérem, nekem legélvezetesebb óráim azok, amiket excellenciád körében tölthetek.
- Aztán kérem, ne tessék elfelejtkezni erről a piszokszigetről itt a parkomban.
- És a vadmacskáról. - Első dolgom az lesz Bécsben - szólt meghajolva Hruszkay úr, s csomót kötött a zsebkendője szegletére. - Magában pedig azt gondolta, hogy mikor már valaminek az árát kérik, akkor már az alku perfektté lett.
Minden embernek van valami ára. S néha a kicsiny embernek nagy ára van, máskor meg a nagy embernek van kicsiny ára. Már mi az egy Ponthay Adalbertért?
Egy vadmacska! De hát meglehet, hogy rá nézve ez a rozzant viskó éppen olyan pretium affectionis-szal bír, mint annak a mostani törvényes tulajdonosnéjára nézve.
Eközben visszakerültek az urak a kastélyhoz.
- Ugyan, kérem - monda a királyi tanácsos úr -, miféle felfutó növény ez a verandán, aminek olyan szép sárga virágfürtjei vannak?
- Bizony nem tudom én! -hárítá el magától a kérdést őexcellenciája. - A főkertészem fogja tudni a nevét. Valami ,,scandens", vagy ,,radicans" nem tudom micsoda?
       
Hruszkay Xavér Ferenc úr tapintatos politikus volt. Ponthay Adalbert gróf úr őexcellenciája ugyanazzal a postával kapta meg királyi biztossá kineveztetését, amellyel Sáromberkyné felmentetését az osztrák metropolisból való kitiltatása alól. Hogy ezt a felmentő okiratot miért ne kapja az érdeklett asszonyság egyenesen megküldve, hanem őexcellenciája kezén keresztül, azt csak az olyan finom érzékű diplomata, mint őnagysága, bírja ésszel felérni, egyébiránt őexcellenciájának teljes méltánylatát nyerve meg e gyöngéd figyelme által.
Egyelőre e sorsfordulatról még ne tudjanak meg semmit a pontaligeti pocsétasziget lakói, s élvezzék még egy kis ideig a békák estzenéjét, a bűzmocsár minden illatait.









Jókai Mór: A kiskirályok


II. A nagyszerű bevonulás
Hiszen parádét csinálni mai napság is csak tudnak a magyarok. Ebben rajtuk semmi más nemzet túl nem tesz. Nem is tehet. - De mi ez a mostani parádé a hajdanihoz képest, amilyent az öregeink láttak és produkáltak.
Csak úgy a híréből halljuk még, hogy volt egyszer egy mágnás, akinek olyan dolmánya volt, hogy nem látszott rajta a posztó az igazgyöngy hímzéstől! Hát az a másik, akinek minden dolmánygombja egy-egy repetáló óra volt, amik hogyha elkezdtek egyszerre ütni, hát az egy kis török muzsikát adott ki! Hát az az egyházfejedelem, akinek az installációi bevonulásánál mind a hat fekete lova ezüstpatkóval volt megvasalva, a patkó mind lógott, ha egy leesett, azt otthagytak a népnek, ott voltak díszkovácsok, rögtön vertek fel más ezüstpatkót, megint olyan veszendőnek szánva. No, meg aztán az a híres herceg, aki egy ilyen parádéra Rubensnek egy eredeti vásznát (a vászon be volt mázolva valami festéssel; megért százezer forintot) felszabatta atillának, azt öltötte fel. - Hanem hát mindezeknél híresebb volt az a nagy parádé, amelyben Ponthay Adalbert gróf úr őexcellenciája részesül vala, mikor bevonulását tartá Tuhutum vármegyébe, teljhatalmú királyi biztosi minőségében.
A Tuhutum megyei tekintetes urak mindig híresek voltak élces ötleteikről. Ezúttal különös jó élc volt tőlük a megyegyűlést arra a napra tűzni ki, amikor egyszersmind országos vásár van Tanusvárott.
A tanusvári Mihály-napi vásárra az egész ország összerajzik. Távolról, közelről megindul minden úton a hosszú szekérsor. Debreceni csizmadiák, váradi gubások, osgyáni fazekasok, szepességi gyolcsosok, fehérvári kékfestők, mecenzéfi vasárusok, gönci borkereskedők, üvegcsűri üvegesek, kassai mézesbábosok, pesti kolompöntők, miskolci szűrszabók, stószi késcsinálók, pozsonyi szíjgyártók, lőcsei ötvösök, komáromi asztalosok a tulinpántos ládákkal, bakonybéli szerszámosok, örmény, rác, görög, zsidó, kalmár, kupec, csiszár, szatócs mind tódul szekérháton, a kas megrakva ládákkal, rajta gubbaszt bundás, köpenyeges ember, asszony; a kocsioldalról messze kinyúlnak a sátorfák végei; közbe egy-egy szekér cigány meg egy komédiástrupp, az öreg dob a kis tudós lovacska hátán. Azonkívül erre a napra esik a juhászfogadás terminusa. Valami kétezer juhász jön össze a városba új konvenciót keresni, meg új kolompot venni a vezérkos számára. De a mi mindennek megadja a nagyszerűség mértékét, az a roppant nagy marhavásár, amiről a tanúsvári Mihály-napi ,,szabadság" hírhedett. Itt van a nagy országos kiállítása mindenféle haszonra termett négylábú állatoknak.
S ezzel a népvándorlással együtt kellett őexcellenciájának Tanusvárra bevonulni.
Hiszen még a ,,két víz" között csak istenes volt az utazás, mert ott örökké sár van, s az országút csak egyvágányú. Ahogy a kerékvágást az előrehaladott szekérsor tracírozta, azon a nyomon kell az utána jövőknek mind csendesen előrehaladni, mert aki ki próbál térni a barázdából, úgy odaragad a degetbe, hogy hat bival sem húzza ki onnan. Haladni pedig nagyon lassan lehet, mert közben, egy bárka nagyságú fazekas szekér döcög, megrakva színültig cserépedényekkel, s annak a vágtatva haladás nem tanácsos; odább meg egy óriás tótszekéren csupa szitát, rostát visznek; ha az egyet billen, mindjárt felfordul.
Hozott ugyan magával őexcellenciája egy svadrony dragonyost úti kiséretül; de mit tehet az ilyen hadjáratban? Tehát csak tűrni kell a lassú cammogást s hallgatni a szekeresek ,,gyih! hó!" kiabálását.
Őexcellenciája csendesen meghúzta magát a köpenyegébe burkoltan a hintó hátuljában, s mondogatá magában a fogai közt a bölcs német közmondást: ,,Geduld bringt Rosen."
Amint aztán a túlsó hídon is átcammog a szekérsor, ott az egyvágányú országút egyszerre tízvágányú dűlőúttá válik; kezdődik a nagy legelő, a véghetetlen láthatárral, s a töretlen hagyott országútról jobbra-balra futnak széjjel a mellékszekérvágások, ki a senki földjére, keresztül az árkon. Itt azután a sok vásáros szekér siet hirtelen kikapni az országútról, le a sík mezőre, s akkor aztán ,,se kocsi, se ló, se ostor nem a tied". Kezdődik a versenyfuttatás a szekerek közt. Csak a fazekas és szitás szekerek, meg a főúri hintó maradnak meg a legális téren az országúton; az elsőbbeknek tiltja az egyensúly teóriája az árkon keresztül vádolást, az utóbbinak pedig a törvény és rend iránti tisztelet.
Ebben a régióban aztán már nem uralkodik a sár, hanem a por. Ezer szekér veri fel a port a benyargalt rónán. Ebből természetesen a maga részét el kell őexcellenciájának nyelni türelmesen.
A svalizsérek annyit megtehetnek, hogy a hídnál hátul maradva, az utóbb jövő szekereket visszatartják a rónára való kicsapástól, s ezáltal meggátolják, hogy a királyi biztos úr körül elöl-hátul verjék föl a port, hanem azért jut neki elég, mert a szél szemközt fúj.
,,Geduld bringt Rosen!"
Eddig csak szekerek voltak, most következnek a csordák. Ökrök gulyaszámra, lovak ménesestől, tömött falanxai a sertéseknek, toklyóknak özönlenek innen is, onnan is, bégetve, bömbölve, kolompolva.
Ezek még a vásáros szekereket is megállítják. A baromtorlaszon nem lehet keresztülgázolni. Az országút megtelik disznókkal. Azoknak az az út tetszik legjobban, ahol az ember az orrával túrhatja a rögöt.
Őexcellenciája most az erély eszközeihez nyúlt, előreparancsolta a magával hozott tizenkét, hajdúnak öltöztetett somogyi legényt, hogy nyissanak utat a hintó előtt. Azok kiereszték a sodronyvégű karikásaikat, s volt sikere a működésüknek; jobbra-balra pattogatva, szerencsésen lekergettek az árokba annyi malacot meg birkát, amennyinek a helyén a hintó odább gördülhetett; a négy paripa nekirugaszkodott, s a göröngyös, döcögős úton vitte az úri járművet; mikor egy-egy kátyúba bezökkent a hátulsó kerék, őexcellenciája majd kiütötte a fejével a kocsi tetejét.
Hanem azért csak: ,,Geduld bringt Rosen!"
Hovatovább mind több-több út kezdett összejönni, ugyanannyi szekérfolyammal, ami sehogy sem fért el a medrében. Itt már nem volt elég a karikás, a dragonyosoknak is közbe kellett szólni a kardlappal. Mindez nem történt meg káromkodás nélkül.
No, de csak: ,,Geduld bringt Rosen!"
Hiszen már közel van Tanusvára. Ott merednek fel a tornyai a porfelleg mögül! Csak még egy kis kitartás.
A dragonyosoknak sikerül valahogy valamennyi szekeret, csordát, gulyát, kondát az országút északi oldalára terelni, hogy a hintó számára szabad út nyíljék. Ekkor azonban új veszedelem támad. Ismeretlen okú, kipuhatolhatlan eredetű veszedelem: csak azt látja az ember, hogy jön.
Délszakrul jön valami nagy porfelleg, meg azon felül is valami füstforma szakadvány, dühös bömbölés, sebesen rázott kolompok kalatyolása, s amellett egy növekedő robaj hangzik, mintha egy egész lovas dandár jönne errefelé ,,mars, mars!" kommandóra!
- Vágtassanak eléjük! - parancsolja a teljhatalommal bíró úr; - a fegyvert is kell használni! - S erre az egész svadron hosszú arcvonalban szembemegy a rejtélyes porfellegnek.
De hiába oda minden vitézség; nem ellenség az, akivel beszélni lehet, hogy egypár megriadt gulya, ökör, bivaly összekeveredve, akit felbőszített a rájuk lecsapó kolumbácsi szúnyogsereg, ez a gyilkos féreg, amely ezeredmagával meg tud ölni egy hatalmas tulkot, s ami ellen se embernek, se állatnak nincs semmi védelme. Az a gulya, amit ez meglepett, meg nem áll a vízig.
Néhány perc múlva a főúr azt látta, hogy az ő dragonyos svadronya vágtat visszafelé, szörnyen megszaporodva mindenféle kétszarvú állatokkal. A hátukon hozzák az ellenséget.
Jó szerencse, hogy a kocsis nem vesztette el a prosentiáját ebben a kritikus pillanatban, mert ha az a hústömegből álló lavina itt éri az országút közepén az excellenciás úr hintaját, s az a négy sárkányvérű paripa nekivadul, szörnyű katasztrófa lesz ennek a vége. Hanem a ,,matyó" azzal az okos politikával élt, hogy megsejtve a közelben egy jókora hidat, ami az országutat átszelő száraz ér fölé volt építve, nekicserdített az ostorral az ostorhegyesnek meg a gyeplűsnek, s szerencsésen el tudta foglalni azt a biztos menedéket, mielőtt a veszedelmes roham helyükbe jött volna. Az egyesült tulok-bivaly csorda, összegubahodva a svalizsérekkel, egy rohammal elfoglalta az országút töltését; társzekeret, szitásraktárt menten beleforgatott az árokba, ott maradtak; aztán rohant bomlottul a túlsó oldalon megtorlott szekérvárnak, ami futtában útját állta. De úgy ugrálta azokat a szekereket keresztül az a rideg marha, mint a legjobb angol versenyparipa; a vásárosok ugyan előkapták a sátorkarókat, s azokkal vitéz ellenállást fejtettek ki; de az mind nem használt semmit, a bivalyok, tulkok már fanatizálva voltak, s halálmegvetéssel és magasan csóvált farkkal rohantak az akadálynak; egynehány szekeret pozdorjává törtek, s azoknak a holttestén keresztül folytatták ádáz rohanásukat, kisérve az elgázolt nép átkaitól.
Mindezt pedig igen kényelmes dolog volt onnan a hídról nézni, aminek a dobogójára a fellázított tömeg fel nem ugrálhatott, hanem inkább alatta futott keresztül.
- Ezen is átestünk - monda őexcellenciája, mikor vége volt a hajcécunak.
A dragonyosok is összeverődtek megint innen-amonnan. Némelyiknek a kengyelvasa hiányzott, másiknak meg a sisakja; az azt ráért keresni.
Egy haszon lett a tulokzendülésből; az, hogy a vásáros népet egészen megconfundálta, s ezáltal az országutat szabaddá tette mind a város határáig; hanem egy kis baj is maradt utána hátra, az, hogy ez a fertelmes szúnyogspecies, amit a galambóci sziklaodúk küldenek ki egyiptomi csapásul a világra, nem követte egész táborával az üldözött marhákat, hanem szórványosan egy-egy folt belőle hátramaradt az utazók számára. Adalbert gróf hintaja egyszerre mintha füstfelleggel lett volna beborítva. A kocsisának a dolmánya eddig sárga volt; az rögtön fekete lett a legyektől.
Négy somogyi legénynek le kellett szállani, hogy elhajtsa a lovak orcájáról a legyeket, s aztán kantárszáron vezessen ki-ki egy paripát, nehogy azok bőszült ijedelmükben az árokba ragadják a hintót. És így vonult őexcellenciája előre, kantárszáron vezetett lovakkal, mint valami hétválasztó fejedelem.
De hogy saját személyét se érje veszedelem, azt tette Adalbert gróf, hogy előrántotta a selyem zsebkendőjét, amely császárpiros színű volt, a közepén egy nagy napoleonkék szélrózsával, azt terítette az arcára, úgyhogy a napoleonkék szélrózsa képezte nála a fiziognómiát.
A selyemkendőn ugyan keresztül lehetett látni. Őexcellenciája észrevehette, hogy szembe az országúton egy hét lovasból álló csapat közelít eléje, kardos és karabélyos alakok, pitykés dolmányokban, sárga gombokkal végig megrakott rajthuzlikban. Az első testes, vaskos férfiú, darutollal a kalapja mellett, fekete ábrázattal, mint egy cigány, a többit vezetni látszék. Ez is úgy van öltözve, mint a többi, csakhogy a kardtokja rezes.
Ez hát valami deputáció lesz.
Szokták ám a vármegye részéről a királyi biztost lovas bandériummal fogadni a székváros határán. Ez is bizonyosan az lesz.
Jó jel, hogy mégis fogadja valaki. Nem sokan vannak, csak hetedmagukkal, de az is számot vet ilyenkor.
A lovascsapat összekerül a hintóval. A cigánybarna vezér meghőkölteti a lovát, s féloldalt táncoltatva, bekukkant a hintó ernyője alá, vizsla tekintettel. Nem lát, csak egy kék szélrózsát, ábrázat helyett. Azt meg nem tudja, hogy hogyan kell titulálni.
- No, mit bámul az úr? - riad rá kategórikus kifejezéssel Adalbert gróf.
A hangjáról aztán ráismer a szembenálló, s pozitúrába vágja magát.
Nekifohászkodásáról észre lehet venni a szándékát, hogy ez itt mondókát akar tartani. Úgy lesz. Hangja kissé repedt gordonkaszerű, de azért ünnepélyes.
- Nagyméltóságú királyi comissárius úr!
Hanem ennél a szónál egyszerre tele lett a szája muslicával.
- Phi! Phü! - köpködött jobbra is, balra is a szónok, míg ismét visszavívta kockáztatott szólásszabadságát, s folytathatá, azazhogy elkezdheté:
- Dicső nap ez, melynek fénye ma homályba borul.
De hogy miért borul homályba, azt már megint nem engedték neki elmondani a szúnyogok. Nagyon sokan voltak.
- Ez a nap, mely dicsőségbe borul... phi! phü! a keserű voltát a muslicájának!
Adalbert gróf nem állhatta tovább a dicsőséget, közberivallt a selyemkendő alul:
- Kicsoda, micsoda az úr?
- Én vagyok Sajgató Hollofernes, tekintetes, nemes Tuhutum vármegye persecutor hadnagya.
- No, ha persecutor az úr, hát persequálja a tolvajokat, takarodjék a vásárba rendet csinálni, nekem pedig ne köpködjön itten frázisokat meg muslicákat, hanem hagyjon szaporán odább menni.
Ezt a kívánságát annyival örömestebb teljesíté Sajgató Hollofernes, mert csakugyan nem lehet az embernek ilyen szúnyograj között az ékesen szólását gyakorolni.
Ponthay Adalbert gróf pedig ebből a fogadtatásból előre ízlelheté, hogy mi vár rá Tuhutum vármegyében. A csendbiztost küldeni ki a királyi biztos beneventálására! Nem az egyik alispánt, még csak nem is egy szolgabírót, hanem egy csendbiztost! Egy régi római egy ilyen rossz ómenre rögtön visszafordult volna. De Ponthay Adalbert gróf nem volt régi római; azért azt parancsolá a kocsisának, hogy mármost vagdaljon a lovak közé istenigazában, hogy bejuthassanak Tanusvárra, mielőtt a Sisera hadai utolérik.
Ez aztán szerencsésen sikerült is őkegyelmességének.
A marhavásár terét háta mögött hagyva, a somogyi lovasok elöllovaglása mellett, minden akadály nélkül bejuthatott a sorompón a városba.
A sorompónál kövezetvámot szednek, mivelhogy a piac közepén van egy keskeny vályúforma mezsgye, fehér mészkövekkel kirakva; de arra rá nem hajtat senki, akinek még csont van a szájában. Tőle azt sem kértek.
Tanusvár csak olyan város, mint a többi. Legszélről egy sor cigányputri, aztán következik egy utca szalmafödelű ház, folytatja egy másik, zöld mohával lepett zsindelyes házsor, közbe egy csoport új zsindelyes, ott nemrég tűz volt; azután jön a nagy piac, ott van a városház, az cserepes tetejű, csak a fala vedlett, patika, vásznos bolt, fűszerszámos egymás mellett, zöldre meg sárgára festett házak, az egyikben szappant főznek, a másikban bőrt cserzenek, ezek a polgárpatríciusok házai. Odább van egy másik piac, az nem olyan nagy, ott van a vármegyeháza, átellenében a nagy vendéglő a ,,Régi Naphoz"(!!) Aztán van két nagy templom, az egyiknek a tornyán körülfutó erkély, amelyről a toronyőr hirdeti a világ négy részének az idők mennyiségét; a másiknak a tornyán van még négy kisebb toronymalac. A kálvinista torony órája esteli hat órát mutat, a pápistáé déli tizenkettőt, amiből, aki az asztronómiát érti, kiszámíthatja, hogy lehet úgy délután három óra felé az idő.
Hanem ezek a Baedeckerbe való adatok most mind háttérbe szorulnak az országos vásár alkalmával, amikor tudvalevő, hogy még egy másik várost szokás építeni a réginek a közepébe, fából. Kétoldalt fabódékkal van szegélyezve minden utca.
Minthogy ma még csak a marhavásár napja van, az árusok még nem rakodtak ki, annálfogva a legtöbb sátort csak most tákolják össze; minden utca el van torlaszolva deszkafalakkal, gerendákkal; kalapács, baltafok csattog, kopog mindenfelé. Jó, hogy a lovasság trombitása elöl megy, utat riasztani a Bábel tornya építői között.
Így jut el a királyi biztos úr a városházáig.
Ott felállíttatja a téren a lovassvadronyt, s aztán felizen a városházába a bíróhoz, hogy jöjjön le hozzá.
Feltűnő, hogy őexcellenciája sem egy titkárt, sem egy jurátust, patvaristát nem hoz magával. Ez az ő jellemrajzához tartozik. Minden írásmívelő ember iránt bizalmatlan; fél, hogy elárulják a titkait, s sohasem adja írásba a parancsolatait, hogy csak addig is meg ne tudja a szándékát valaki elébb, amíg papirosra teszi.
Tanusvár bírája afféle demidoctus ember. Syntaxist végzett biz ő csak, de nagy nála a praxis. Az apja is bíró volt. Nem is igen kapaszkodtak ez után a hivatal után.
- Sohse keresgesse bíró uram a titulusaimat! - rivallt rá Adalbert gróf a jámbor emberre, amidőn az két kézzel válogatott a ,,tekintetesek" és ,,méltóságosok" között - hanem hallja meg, mit mondok. Itt van ez az escadron lovas katona, ezeket rögtön szállásoltassa be a legjobb kvártélyokra, hogy panaszuk ne legyen. Itt maradnak, amíg szükség lesz reájuk.
- Bizony-bizony! - hebegé a bíró a fejét vakarva.
- Aztán tegyen intézkedést, hogy a kocsmárosok éjfél után a kocsmáikat bezárják. Aki szót nem fogad, vasra fog veretni, haditörvényszék elé állíttatni, s a kocsmája bezáratni.
- Bizony, bizony.
- A legkisebb zenebonára a katonaság rögtön fegyverbe fog öltözni, s fegyverét személyválogatás nélkül alkalmazni fogja. A rendért bíró uram felel nekem a fejével. - Most vakarhatja már bíró uram a fejét!
A salugáderek mind zárva voltak egész utcahosszat; egy kiváncsi asszonyfő sem mutatkozott az ablakokban, csupán egynéhány vászoncselédnek jutott eszébe éppen akkor üríteni ki a mosogatós dézsát az utcai kanálisba, mikor az excellenciás úr hintaja azon döcög, s talán egész véletlenül történt, hogy a vásáros bódék által összeszorított utcán éppen a csatornát barázdolva haladt egy fakó szekér a négylovas hintó előtt, amelynek a tulajdonosa megátalkodottan kiabálta onnan a kocsisülésből: ,,hajmát vegyenek!". A hagymás szekeret szerencsésen elkerülve, végre eljutott a hintó a megyeház terére, ahol keresztülvergődve a lacikonyhákon, megtalálta a Bocskay idejéből való tisztes ó épületet.
Ott sem várt rá semmi küldöttség, a kapu zárva volt, csak a kis ajtóban állt kivont karddal egy szál megyei hajdú, kék mondurban, veressárga zsinórral. A királyi biztos somogyi hajdúi pedig az ő családi színeit viselték a mondurjukon, sárga dolmányt veres-kék zsinórzattal. Amíg az utóbbiak az elébbit kapacitálták, hogy fel kell nyitni a kaput, abba szép idő telt bele. E szünet alatt odasomfordált a hintó mellé egy szál cigányhegedűs, abból a fajtából, akit minden banda elüldöz a kebléből. A boglyas nagy fején volt akkora kis süveg, hogy az csupa csoda, hogy tud rajta megmaradni. A dolmányából nagyon kinőhetett, mert csak a könyökén túl ért a karja, s ez volt az egyedüli felsőruhája; annak a hiányosságain keresztültündöklött a mahagónibarna bőre, ellenben a nadrágja valamikor áldott termetű emberre lehetett szabva. A két lábán volt két felemás csizma, az egyik fél még jó volt, a másikból már kikandikált a lába ujja, minélfogva az egyik csizmáját gondosan eldugta a másik mögé, természetesen a jobbikat, mert ha a rosszabbikat dugta volna el, az már svihákság lett volna.
A cigány hegedűjén csak három húr volt, s a vonója madzaggal volt összekötözve.
Ez az alak volt az első és egyetlen tisztelkedő.
Olyan igyekezettel húzta a mai nap divatos nótát a hintóban ülő úrnak, hogy még a szája és a szemöldöke is segített hozzá. Ehhez a nótához danolni is szokták a szöveget a muzsikusok: ,,Jaj de szakad ez a húr! Majd megfizet ez az úr! Az úristen éltesse Tanusváry urakat!" A solocigány a végsort igen leleményesen így travesztálta:
- Azs úristen iltesse, eccselencsás uramat!
Ezt bizonyosan úgy küldték ide - csúfságból.
Ponthay gróf nem ügyelt a rongyos moréra. A hintó begördült a felnyitott kapun át a boltozatos bejárat alá, a kaput újra becsukták mögötte, a rongyos művész még akkor is húzta és gajdolta:
- Jaj de sakad ezs a húr! Majd megfizset ezs azs úr!
Egyszer aztán kijött a kapun az egyik somogyi legény, az egyik keze hátra volt téve:
- Gyerejde csak, te cigány, kapsz egy kis borravalót.
De a cigánynak volt annyi esze (vagy tán előre fel volt eszelve másoktól), hogy ne várja be azt a borravalót; nagyot ugrott, félkezébe kapta a süvegét, s tovairamodott; hanem azért a somogyi legény karikásának az ostorhegye mégis utolérte, s jót csípett a lába ikrájába, amitől aztán a cigány még jobban tudott szaladni.









Jókai Mór: A kiskirályok


III. A homo regius (királyi ember)
A vármegyeház udvarán behajtatott a négylovas hintó, berobogott tizenkét lovas hajdú; ennyi zajra mégiscsak meg kellett mozdulni valami élő léleknek a házban.
A strázsán kívül az őrszobában csak két hajdú volt még: az egyiket a hideg lelte, a másik meg a csizmáját foltozta, azok nem jöhettek, hanem a melléksikátorból, mely a börtönökhöz vezet, előcammogott a várnagy, aki egyúttal porkoláb, s a rabokra felügyel, hogy a dohányt elég apróra vágják. Öreg legény már, borotvált vörös arca s félreütött orra van, a bajusza rövidre nyírva. Ő is hajdúegyenruhát visel, strázsamesteri ranggal. Az a legkiválóbb ismertetőjele, hogy az egyik lába térdben görbe, minélfogva minden lépésével úgy tesz, mintha le akarna ülni.
Régi embere már a vármegyének; haszontalan, ügyefogyott ember, de hát csak nem lehet kilökni az utcára. Ponthay gróf is jól ismeri.
- No, hát, Karakó! fáj-e még az ökörcsont? - kérdi tőle, mikor elébicegni látja.
- Az ökörcsont nem, hanem a többi - felel rá a porkoláb.
(Tudniillik, hogy egyszer keresztülment a lábaszárán a terhes szekér, s általános a hiedelem, hogy az egész hiányzó csontot egy egészséges ökörlábszár-konccal sikerült helyettesíteni a megye csodakúrás orvosának, s az ökörjárulék tökéletesen otthon találta magát Karakó uramnál, hozzáforrott. Si non e vero...)
- Hát itthon van-e a főispán úr őméltósága? - kérdezé tovább a hintójából leszállt hatalmas úr.
Karakó uram mindig köhinteni szokott elébb, mielőtt választ adna.
- Krhm, km. Engedelmet kérek. Az nincsen idehaza. Kiment a jószágára.
- Hát az első alispán úr?
- Engedelmet kérek. Kinn van a pusztáján.
- A főjegyző úr sincs idebenn?
- Engedelmet kérek. Kiment a tanyájára.
- És az archivárius úr?
- Engedelmet kérek. Azzal nem szolgálhatok, hogy hol van.
- És a központi főbíró úr?
- Az otthon van a felesége kastélyában, Pogányházán.
- Tehát egy árva lélek sincs a megyeházában? Nagyon jól van. S hol vannak a főispán úr tiszti szállásának a kulcsai?
- Azokat őméltósága elvitte magával.
- Az sem baj. Karakó uram azonban itthon tartsa magát, s várja,további rendeleteimet; most nincs szükségem rá.
- Én meg a rabok szolgálatjára állunk excellenciádnak.
- Köszönöm.
Azzal szép csendes halk hangon kiosztá a rendeletet Ponthay Adalbert a maga embereinek. Óh, volt itt gondoskodva minden eshetőségről. A tizenkét legény között volt olyan ezermester is, aki fel tudta nyitogatni sorban a bezárt ajtókat. Lakatosért sem kellett küldeni. A főispáni szállás kénytelen volt vendégszeretettel feltárulni a királyi biztos úr előtt.
Onnan ugyan minden kényelemre való utensiliák hiányzottak; a konyhából a főzőedények, a pohárszékből a tányérok, poharak s a nyoszolyából az ágynemű. - Mind nem baj az. Őexcellenciája egész társzekérrel küldé előre a saját asztali készletét, a szakácsával együtt. A komornyikja is azon a szekéren utazott. Ezek már két nap óta itt vannak a ,,Régi Nap"-nál, csak át kell mindent hordatni. De ha itt nem találnának is lenni, valami véletlen által meggátolva, őexcellenciája tudja, hogyan kell magyar úriembernek utazni; ott van a hintó ládájában a legszükségesebb: a felfújható szélpárnák, a szarvasbőr terítő, ott van az elemozsinás ládikó hideg sültekkel, aztán a jól ellátott pincetok; a somogyiak hirtelen rendbehozzák a hálószobát, fel is terítenek, amíg a szakács és komornyik innen-onnan előkerül. Nem hiányzik semmi, csak éppen valami étkező társ, az asztaltól. Talán még az is kerül valahonnan.
A somogyiak is gondoskodnak magukról. Itt ugyan a főispán konyháján még csak egy gulyáshúsnak való bográcsot sem hagytak; de a zsiványpecsenye megsül egy fanyárson is, hozzávalót ád a mészárszék és a hentesbolt, s ha nincs tüzelőfa, mindjárt előkerül az is, csak a gyűlésterem karzatáról lehozzanak egy pár padot; azok is tölgyfából vannak.
Különben mulatság van elég. Éppen a megyeházával szemközt van felállítva a kolompáruló bódéja, ahol a juhászok próbálgatják a különbféle birkaharangokat; a tér közepén már megkezdte a működését a komédiás társaság, amit hirdet a bőrrepedésig püfölt öreg dob, meg egy sivító kintorna, ami órahosszant tilinkózza az ,,Eladom a kakasom - Tizenhárom garason" nótáját; egy vak koldus meg egy csonka koldus versenyez egymással két átelleni szegleten, irgalomkeltő virginálással; és azonfölül a kálvinistáknak nagy halottjuk lehet, szünettartás nélkül húzzák a harangot. Van belőle három: egy igen nagy, egy igen kicsi, aztán meg egy repedt.
Egyszer azonban, mikor már éppen le akar ülni az asztalhoz a királyi biztos, hogy magányosan hozzákezdjen a kínálatlan falatozáshoz, olyanformát hall, mintha feje fölött járkálnának.
Tudniillik, hogy az egyemeletes megyeháznak a kellő közepén van még egy felülemelkedő tractus, amiből kitelik egy szoba. Ki lakhatik ottan?
Adalbert gróf csengetett (csengettyűt is hozott magával), s azt mondta a hajdúnak, hogy küldje be hozzá a várnagyot.
- Van valaki idefenn a fejem fölött a donjonban?
- Krhm, km. Igenis, engedelmet kérek, ottan laknak.
- Hát azok már mért nem hagyták el szintén a vármegyeházat, ha a többi mind elpárolgott?
- Mert azoknak nem szabad, kérem alásan.
- Talán árestánsok?
- Óh dehogy! Engedelmet kérek alásan. Hogy tennénk árestánsokat a contignátióba; pincében azoknak a helyük, még onnan is megszöknek. Az a két úr odafenn a ,,homo regius" meg a ,,homo capituláris". Ide vannak küldve őfelségétől statutióra, s a törvény regulája szerint a homo regiusnak kötelessége a statutio után hat hétig a vármegyeházán maradni, s bevárni, hogy nem protestál-e valaki?
Karakó uram nem járt több iskolába, csak a syntaxisig, hanem a sok évi praxis alatt ragadt rá annyi juridicai ismeret, miszerint hivatva érezheté magát őexcellenciájának a magyar közjogból felvilágosításokat adni.
- Hogy híjják ezt az urat?
- Méltóságos Rézkuthy Barnabás, locumtenentialis assessor úr.
- Hallottam a nevét valaha. Hát a másikat?
- Az ,,csak" egy pap. Nem tudom a rangját. A nevét meg elfelejtettem.
- Van veres öv a derekán?
- Én bizony nem néztem meg. (Karakó uram vastag nyakú kálvinista volt.)
- No, mindegy. Hát menjen fel kend ahhoz a két úrhoz, s invitálja meg a nevemben egy pohár borra, meg egy kis collatióra.
Karakó uram megjárta a nehéz utat a másfél lábával, telhetőleg rövid idő alatt, s visszabukdácsolva, megreferált.
- A homo regius azonnal fogja tenni tiszteletét, csak gálát vesz föl, hanem a homo capitularis engedelmet kér, ma péntek van, neki böjtölni kell.
- No, hogy annál jobban böjtölhessen, vigye fel kend neki ezt a dobozka szardiniát. Itt tudom, nem kapni halat. A másik úr meg ne sokat gálázzon az én kedvemért, látja, hogy én is csak ,,bon jour"-ban vagyok ,,itthon".
De biz azért a locumtenentialis assessor úr csak felölté a zöld máncseszter zrínyijét, a kardját is felkötötte, sőt még a Lipót-rend középkeresztje is oda volt kötve a nyakába a kétujjnyi széles szalagon, mikor belépett.
Most már az arcára is emlékezett az excellenciás úr, találkozott vele egyszer a tavernicus előszobájában. Egy ilyen jeles figurát nem lehet elfelejteni.
Rézkuthy Barnabás úrnak a termete magasságban nem üti meg az öt lábat, de ami elmaradt a hosszából, azt kipótolta az alkotó természet a szélességében; vállai oly terjedelmesek, hogy a szárnyajtón csak féloldalt tud velük befurakodni, azután következik mindjárt a has, ami a mellet is helyettesíti, s a két lába azt a látványt nyújtja, mintha két sonka indulna el járni sarkantyús csizmában. Hanem aztán a karjai leérnek térdig. Meghajtani nem tudja magát, csak a két kezét veti hátra, ez jelenti nála a bókolást. A feje is egészen quadrál a termetéhez. Igazi megoldása a circuli quadraturának, minden négyszegletű rajta és mégis gömbölyű. Ez a fej nem képes alázatosan meghunyászkodni, mert ahhoz való nyaka nincsen. Ez az arc nem fejezhet ki mást, mint a haragos és fenyegető indulatokat: a büszkeséget, dacolást, bosszúállást, csupa pirosból veresbe átmenő színek tarkállanak orcáin, homlokán. Álla, orra, homloka mind kétfele vágott, szája agyarkodó, előretolt állkapcával s a felső ajkat díszítő rettenetes torzonborz bajusszal. Hát még ezek az oroszláni szemöldökök, amiket hogyha összeráncol, a sűrű, kurta sertekemény haj lehúzódik a homlokára mélyen, ha pedig azokat hirtelen feltolja, megint felszalad az egész hajzat a feje tetejére, s kerekre nyílik a szeme, azaz, hogy csak a fél szeme, mert a másik hiányzik, s akire ezzel az egy szemmel rámered, annak minden rémmesét eszébe juttat vele, amit csak Polyphemus Cyclopsról hallott az ember. Ha megszólal, a hangja fiókmennydörgés.
Ez az úr a legfélénkebb teremtés a kerek földön.
Nem a halavány félelem, hanem a tulipiros félelem megtestesült alakja. Ekkora kókuszdióhajba még kisebb mogyoróbél nem szorult soha.
A ruházatát, fegyverzetét már leírtuk fentebb a homo regiusnak, de az utóbbit még ki kell egészítenünk egy nagy spanyolnád bottal, aminek elefántcsont fogantyúja volt s körültekert szíjcafrangja. Ezt sem hagyta el magától.
Az excellenciás úr cordiális nevetéssel fogadta az ajtaján egyik vállát a másik után betoló uraságot.
- De ugyan, illustrissime, nem hívattam én uraságodat duellumra hozzám, hanem egy kis szolid vacsorára, mi a kányának hoz ide magával ennyi fegyverzetet? Inkább kést, villát hozott volna.
Az is van. A csizmaszárba odavan dugva az ezüsttok, amiben rendes ember az evőkését és villáját hordani szokta. Hanem a kardját nem hagyta eldisputáltatni magától az illustrissimus.
- Kérem alássan! Hozzátartozik ez a magyar viselethez. A kard a magyar öltözet kiegészítő része. Mikor őfelségéhez vagyunk hivatalosak díszebédre, a kardunkat akkor is a térdünk között tartjuk. Aki kard nélkül jár magyar ruhában, azt felszolgáló hajdúnak nézik. Én még éjjel az ágyba is odafektetem magam mellé a kardomat. Ez a kard ott volt Budavára vívásánál is.
- No, de legalább azt a sinkót tegye le a kezéből, illustrissime.
Azt tehát odatámasztotta a szék támlájához, amelyre leültették, hogy keze ügyében legyen.
Őexcellenciája azonnal hozzáfogott a mai ülés érdemleges tárgyalásához, s elkezdte szeletelni a sült borjúcombot, a magával hozott ezüsttányérkákra, míg egy furfangos étui több rendbeli egymásba tolható ezüstpohárkákat adott elő a finom sombor számára.
Rézkuthy Barnabás úr ezalatt nyugtalanul nézegetett a háta mögé. Egy ablak, redőnyöstül együtt, nyitva volt.
(Én nem tudom, ezek a mágnások honnan veszik kölcsön a bőrüket, hogy mind nyitott ablak mellett dégálnak? Nem kapnak ezek se reumát, se grippét. Azért megy tönkre a gentry, ha velük együtt feszít.)
- Talán nem szereti a nyitott ablakot, illustrissime?
- Bizony instálom, nem szokott hozzá a fejem, otthon mindig süveget viselek a szobában.
Adalbert gróf becsengette a szolgálattevő hajdút, s becsukatta vele a redőnyt is, meg az ablakot is.
Ekkor aztán meg volt nyugtatva az illustrissimus. - Nem a légvonattól félt ő, hanem attól, hogy valami perversus paniperda onnan a piacról, amikor ők vacsorálnak, a hideg pecsenyéhez még valami citromot vagy mit talál behajítani a nyitott ablakon.
- No, de most meg aztán olyan meleg lesz idebenn - mondá a gróf-, hogy megüti az embert a guta, vetkőzzünk neki, illustrissime.
S maga mindjárt le is vetette a felsőkabátját.
- Csak méltóztassék excellenciádnak, egész úri kényelme szerint. Én így vagyok szokva - menté magát és dolmányát Barnabás úr.
Pedig majd megfulladt a nyakig begombolt zrínyidolmányban, s később, mikor a bor is kezdte hevíteni, csak úgy sütött az orcája, mint az izzóvá lett vaskemence.
S csakugyan igaza volt az illustrissimusnak, hogy azt az ablakot becsukatta; mert alig került sor a hideg őzgerincsültre, amidőn egy jól kivehető koppanás hangzék éppen annak az ablaknak a redőnyén. Valami követ dobtak rá - nem, ,,az" itt nem terem, valami lágyabb volt.
A homo regiusnak az arca - el nem halványult, azt nem tehette, hanem elmeredt; az a félszeme, kerekre felnyílva bámult maga elé, az egyik kezével kardja markolatát kaparászta, a másikkal a nyakában levő Lipót-renden motozott.
- Hallotta excellenciád?
- Mit?
- Azt a koppanást az ablakon.
- Sose törődjünk vele. Tessék ebből az őzpecsenyéből.
De nem ment volna le többé Barnabás úr torkán semmi pecsenyéből egy árva falat sem.
Csak fogcsikorgatva dörmögé
- Borzasztó egy nép ez! Mondhatom excellenciádnak, hogy borzasztó egy fajzat. Nincs ez előtt semmi szent a földön! Istentelen egy nép! Olyan pogányok most is, mint mikor Ázsiából kijöttek. A legrosszabbra kell az embernek elkészülve lenni, mikor közéjük jön.
- Sose tessék tőlük félni. No, még egy pohárral ebből a somborból.
- Éhhhn? - tiltakozék büszkén Barnabás úr. - Félni soha! Nem félek én a sárkánykígyótól sem! Nem félek a kitörő vulkántól! ...
- De a légvonattól csak fél, illustrissime.
- Attól igen, de nem a csőcseléktől. Justum ac tenacem propositi virum ... Nec civium ardor prava jubentium. Én nem magamért rettegek, de excellenciádért. Nagy kár volt azt a dragonyos ezredet nem ide a vármegyeház udvarába elszállásolni. - Engemet nem mer bántani a nép! - Mikor kilépek az utcára, ezzel a Lipót-rend szalagjával a nyakamon, egyszerre úgy válik előttem kétfelé a tömeg, mint a Veres-tenger Mózes előtt, egy mormogás fut át az egész sokaságon: ,,Itt jön a homo regius!" Tudják, hogy az én személyem szent és sérthetetlen! Tudják, hogy aki engem megbánt, az a király személyét bántja meg.
Rézkuthy úr e hatalmas szavakat ugyanolyan taglejtésekkel is kísérte; az egyik ökle a levegőben volt, a másik az asztalt ütögette, a hangja pedig dörgött, mint az oroszláné.
Ekkor egy másik, sokkal hangosabb koppanás hangzott az ablakredőnyön.
E hangra Rézkuthy Barnabás úr majd hogy az asztal alá nem zsugorodott, olyan kicsiny lett egyszerre, s vékony hangon, mint egy kappan, sipegé:
- Tetszett ezt hallani megint?
Aztán jött egy harmadik, meg egy negyedik koppanás gyorsan egymás után.
- De már ezt megnézem, hogy micsoda? - kiálta felugorva az asztaltól Adalbert gróf, s odasietett az ablakhoz.
- Az Istenért! Oda ne menjen excellenciád! Ne exponálja magát! Hátha egy petárda.
A gróf nem hagyta magát visszatartani.
- Legalább öltse fel excellenciád az atilláját, tegye fel a királyi biztosi kalpagját.
- Teszem a patvart! Hisz most is úgy izzad a fejem, mint a gőzfürdőben.
Azzal hirtelen felszakította az ablakot, a redőnyszárnyakat szétcsapta, s lekiáltott a piacra. (Már akkor sötét volt; lámpásra nem vesztegetik itt az olajat.)
- Mit akarnak kendtek odalenn!
Erre aztán a legkellemesebb csalódást hozta meg a válasz; nem a perduellis nemes urak hajigálták az ablaktáblákat; hanem most érkezett meg a komornyik meg a szakács a bagázsiás szekérrel az útról, s minthogy a vármegyeház kapuján hiába zörgettek (esti harangszó után minden becsületes ember alszik, s a hajdú is becsületes ember), annálfogva kénytelenek voltak ahhoz az expedienshez folyamodni, hogy amely ablak redőnyein keresztül világosságot láttak átszüremkedni, azon kopogtattak be apró rögöcskékkel.
Tehát megérkezett, ami fő-fő dolog, szerencsésen a díszlakomához való cókmók.
- No, illustrissime - mondá a gróf -, most kezdünk el hát majd igazán vacsorálni. Megjött a szakács.
Rézkuthy Barnabás úr visszataszítá a félig kirántott kardját a hüvelyébe.
- Köszönjék! Már éppen le akartam menni, hogy szétriasszam a rebellis népet.
Most aztán egyszerre megjött az étvágya a második vacsorához is.









Jókai Mór: A kiskirályok


IV. A ,,Régi Nap" törzsvendégei
A ,,Régi Nap" szavahihető tanúk állítása szerint a legrégibb vendégfogadó Magyarországon.
Előre kell bocsátani, hogy ez a ,,regále" egy compossessoratusnak a birtoka, ami aztán egyszerre érthetővé teszi, miért van róla körös-körül lehullva a vakolat; afelől bátran meg lehet vizsgálni, meddig tart a téglafal, hol kezdődik a vályog? A tetején minden esztendőben foldozzák a zsindelyt, minélfogva az úgy néz ki, mint valami hímzés. A kapuja fölött lóg egy nagy vastábla, amin ragyogna, ha tudna, a régi nap, ami csakugyan nagyon régi lehet, mert már egészen fekete.
A kapu bejáratán gyenge salto mortale a behajtás, akkora zökkenő van az idők folyamatján felszaporodott széna-szalma törmelékből előtte. Jól mondják a tudósok, hogy emelkedik a föld. Az emeletre lépcső vezet föl, s abból csak egy grádics hiányzik, ami nem baj; aki egyszer nagyot lépett rajta, s elharapta a nyelvét, az másszor aztán vigyáz magára.
Van ott vendégszoba talán hat is. Csakhogy a Nro 4-ben birkabőröket szárítanak, a Nro 3-nak meg beszakadt a plafondja (már régen), a Nro 5-nek az az elsőbbsége van, hogy az istállóból kihordott trágyahalomra nyílik az ablaka; egyébiránt nem látja azt az ember, olyan vastag az ablakon a por. A Nro 2 sokkal egészségesebb, mert annak ki van törve két ablaktáblája, de ha az ember oda akasztja a köpönyegét, hát akkor nem fúj be rajta a szél.
Minden szobának a fala (némelyiknek még a stukatúrja is) tele van írva itt mulatott vendégek neveivel, amely munkához évek hosszú sora kellett; vannak szép elolvasni való versek és nyájas mondások is közötte. Látszik, milyen nagy itt a kegyelet; másutt ezt mind bemeszelték volna. Azonképpen az ablakok is tele vannak karcolva nevekkel, amiket vagy gyémántgyűrű, vagy tűzkő vésett oda.
Csukni, zárni egy ajtót sem lehet. Ha be akarja az ember támasztani, széket tesz elejbe. Minek is? A patkány úgyis bejön az ajtó alatt, ahol likat rágott.
Egyébiránt a Régi Nap vendégei nem finnyás emberek. Tudják jól, hogy Rácországban még rosszabb vendégfogadók is vannak. Hát még Oláhországban! - Ha valaki panaszkodik, oda utasítják: menjen csak oda. Itt legalább minden szobában van három ágy, friss szalma van benne, még az egerek is mind ideiek a szalmában. - Hát hiszen nem szállnak ide asszonyságok (azoknak egyáltaljában semmi szükségük az utazásra, azoknak otthon a dolguk), hanem betérnek vásárok alkalmával becsületes, tekintélyes kereskedők, kalmárok és kupecek, akik nem lebzselnek otthon a vendégszobában, hanem a vásárosok után látnak, ide csak a motyóikat rakják be.
Ellenben van itt egy szála is. Ez már egészen kékre van meszelve (gálickővel). Itt jól lehet táncolni, mert minden deszka fel van görbülve. Sőt még luxus is van, tükör, amibe ha belenéz valaki, lopótökké nyúlik az ábrázatja. De bizony öt kép is ékeskedik a falon: Európa, Ázsia, Afrika, Amerika és Ausztrália női szépségek által képviselve. Hogy úri mulatságok alkalmával a padlásról egy hatágú csillár is szokott lelógni, azt a padlón felhalmozott faggyúcseppekből ki lehet találni. (Most másra használják: hagymát szárítanak rajta.)
De nem is ez képezi a dicsőségét a Régi Napnak, hanem az, hogy az ,,állás"-ában elfér annyi szekér és hintó, ahánynak a lova helyet talál az istállóiban, ez a fő dolog. Aztán meg a két rengeteg nagy vendégterem odalenn a földszinten. Balra a kaputól a nemes urak számára, jobbról pedig az uraságok kényelmére. A parasztságnak hátul van a helye a bormérésben. Mind a két terem boltozatra épült, nappal sötét, de este, mikor gyertya ég benne, még sötétebb; a falai kávészínűek már a pipafüsttől, padlódeszkái úgy kijárva, hogy a csomók kiállnak belőle. Az úriterem hátuljában van egy biliárd is, de azt jobbadán csak hálásra használják. Székek, asztalok mind keményfából vannak, beléjük sütve a compossessoratus billoga.
Pincér- nincs. Maga szolgál ki minden vendéget a korcsmáros. Dabajkó uramnak híják. Az apja is, meg az öregapja is mind itt volt korcsmáros. Kicsiny, köpcös, de fürgenc emberke, aki még szaladni is tud - ha akar.
Most azonban még, amíg a marhavásár tart, semmi oka sincs arra, hogy a maga commoditásáról lemondjon. Ott könyököl az úri szoba piacra nyíló ablakában, s nézegeti félvállról a szekereket, amik a kapuján bezökkennek, s egyszer-egyszer hátrafordítja a fejét, hogy megnézze, ki jött be az ajtón, érdemes-e érte leszállni az ablak hídjáról.
A piacon a nemes urak gyülekeznek, egy csoportban a daruk, másikban a sasok. Azokra a fehér tollukról ismerni, ezekre a feketékről. Egy-egy kortesvezér kapacitálja a hozzátartozókat.
- Te is itt vagy? - dörmögi maga magának Dabajkó uram. Ő, mint minden okos ember, legjobban szeret maga magával beszélni. - Akkor tudom, hogy ma nagy vendégség lesz itten. Csunyi Laci el nem marad a potyáról.
A szekérről leszálló alak betoppan a terembe, s nagy kiabálást mível a korcsmáros után, hogy neki meg a lovának frissen abrakot! Mikor aztán látja, hogy rá sem hederítenek, megint kimegy.
Most négy lóval, nagy ostordurrogatással vágtat be egy cséza a kapu alá, a kocsis hátul ül, az ölében szorongatva egy vizslakutyát, az uraság maga hajtja a négyest. Csinos nyalka legény, szőke szakállal, bajusszal, felbodorított hajjal, vadászkosztümben.
- Korán jössz még, Bakala Peti! - beszél magában Dabajkó uram. - Nincs még balek.
A nyalka gavallér is betoppan a terembe. Látja, hogy üres, csak a korcsmáros maga van benn.
- Szervusz, Dabajkó!
- Szervusz az öregapád lelke! - beszél ki a vendéglős az ablakon. - Jobb volna: a két esztendei zabom árát adnád meg.
S hátra sem fordul.
- Van extra szoba?
- Kinek? Minek? úgysem hál benne a tensúr.
- Hát a bőröndömnek.
- Csak tetesse ide az ajtó mögé. Ismerik már azt a formájáról. Nem lopják el. Tudják, mi van benne.
- Hát mi van benne?
- Egy ing meg huszonnégy krágli.
A nyalka úrfi nagyot nevet ezen.
- De ezt a nécessaire-emet tegye el mégis. Tudja, hogy mi van benne?
- Tudom, kártyák.
- Aztán ha kérnek, ebbül adjon.
- Csak állítsa be oda az almáriomba.
A nyalka gavallér füttyent a kutyájának, s dúdolva odább megy.
Dabajkó uram pedig ehhez a mondáshoz kezd magában:
- Aztán a Zöld Marcit, azt felakasztják... - Nem végzi be.
A most jött gavallér lovait elkezdi a piacon jártatni a cifra kocsis, meg egy fogadott parasztgyerek. Mikor az ablak előtt elhaladnak, odaszól Dabajkó uram a kocsisnak:
- Hát, Jóska! Tudod-e már, hogy hol laktok?
- Nem én még! Már második esztendeje szolgálok az uramnál, de még azóta mindig egyik faluból a másikba járunk, nem voltunk otthon.
A nyalka úrfi elvegyül a kortesek közé. Ő fekete tollas.
Most nagy mozgás támad a piacon. A királyi biztos hintaja érkezett meg az átelleni vármegyeházhoz.
Bakala Peti odaküldte már az egy szál cigányt muzsikálni.
A kortesek közt szakadás támad. A daruk az absztinencia politikája mellett vannak, s annálfogva, mint a hintót és kíséretét meglátják, hirtelen betódulnak a bal oldali nagy ivóterembe, a sasok ellenben kívül maradnak, s nagy lármát csapnak, aminek semmi rossz következése nem lesz.
Bakala Peti visszajön az urasági terembe, s az ezüstgombos sétabotjával hadonászva osztogatja a parancsokat.
- Azt mondom, Dabajkó, hogy ennek a hóhérnak sem egy szem zabot, sem egy icce bort ne próbáljon az úr kiadni.
Dabajkó uram csendesen visszadörmög.
- Talán ez sem szokott a zabért megfizetni?
A ,,sem" szó csavarja az orrát az úrfinak; tovább bokázik.
De végre megérkezik a két legelső törzsvendég, akikért érdemes otthagyni az ablakot. Minden vásáron ők a legelsők. A legszolidabb emberek, látszik. Az egyik egy nagy disznókereskedő Rácországból, a másik egy nagy hentes Debrecenből. Megvan nekik az elévülhetlen helyük ott a kályha és biliárd közötti zugban; oda le is telepesznek. Legkorábban szoktak jönni, s legkésőbben mennek el innen. Azalatt elmorzsolgatnak egy-hét (nem ,,két") cilinder bort, meg harminc csésze feketekávét. A rác kereskedő csibukkal, a debreceni nagy tajtékpipával van ellátva. A rác folyvást beszél, magyaráz, kiabál, mind a két kezével hadonászva pihenetlen; a magyar pedig hallgat, és azt is nagyon lassan teszi. Csak néha-néha nyitja fel a száját egy szóra, de ahhoz is gyakorlott fül kell, aki azt megértse. Dabajkó uram már érti.
- Kkkocsm! - Ez azt teszi, hogy ,,kocsmáros úr?"
- Mi tetszik?
- Gegyfekt! - Érteni belőle, hogy ,,még egy feketét"! (Az elejét, meg az utolját a mondásnak nem esik jól a kényelmes polgárnak kimondani!)
Majd meg a palack fenekével kopogtatnak.
- Buamirge! - Ez a tatár szó azt jelenti, hogy ,,abbul a mérgesbül"! Így híjják a 34-iki bort, a diószegit.
Megint egy új szekér döcög be. Ennek ekhós teteje van, bőrülése, de rugók nélkül; három ló fogva eléje. Benne ül egy nagy szál magas úriember, aki ha kinyújtaná a nyakát, kiütné vele az ekhós tetejét, azért is hordja talán a fejét mindig lehajtva. Az arca goromba redőket vet, mintha rinocéroszbőrből volna, a bajusza kurtára van rágva (nem vágva, de rágva), a szemei folyvást összehúzva, a szemöldöke lehúzva, az ernyős sipkája az orráig húzva.
- Hahaj! - döcög magában Dabajkó uram. - Megjött már a ,,hityimatyimókus". Lesz ennek most dolga!
Ezt a furcsa címet a nép ajka ragasztotta a most érkezett úrnak a nevéhez, aki így szokta azt írni: ,,hites mathematikus". Tudniillik, hogy ő a vármegye tiszti mérnöke.
Mindenekfelett praktikus ember. Már az is mutatja, hagy ő az egyedüli megyei tisztviselő, aki vendéglőbe száll, és nem tart saját házat a székvárosban. Ez így kevesebbe kerül. Ha meg atyafi házához száll az ember, ott nem lehet dolgozni. Pedig Mántay Móric urat mindenüvé kíséri a dolog; bizonyítják azok a nagy bádogdobozok ott a kasban. Néha reggelig is fenn dolgozik, amíg alatta a vendégteremben tivornyáznak.
De nemcsak a cirkalomhoz ért Mántay úr, hanem mindenben tudós, ami csak a világon tudomány. Ezért rohanja meg egyszerre a szekerét, amint a kapu alatt megáll, annyi ügyefogyott ember, hogy alig tud tőlük leszállni. Kétoldalt fogják a köpönyegét, amíg a lépcsőn felhalad; nem eresztik el, amíg a bajukat meg nem hallgatja. Ő pedig szidja valamennyit, s rázza a nyakáról.
- Hát fiskális vagyok én? Hát doktor vagyok én? Hát persecutor vagyok én? Hát római pápa vagyok én? Ezer mennykő! Hát még lakatosmester is legyek én?
Hanem azért in fine finale mégiscsak minden embernek ad jó tanácsot, segít a baján, sőt hord magával egész homoeopathiai patikát is, s akinek valami kórsága van, mindjárt be ád neki belőle, s az vagy meggyógyul tőle, vagy nem gyógyul; harmadik eset nincsen.
- Úgy kell neki! Minek tanult olyan sokat! -mondja magában Dabajkó uram. - Hát bíró uramat mi hozza most ide?
Meglátta az ablakon át, hogy idetart a piacon keresztül a városbíró egy hajdú kíséretében.
Csak azért is kikönyökölt az ablakon.
Hítta bíró uram a nevéről:
- Dabajkó úr! Dabajkó uram! Nem hallotta. Akkor aztán a tenyerével egy jót húzott neki a megfordított frontjára, azt meghallotta.
- Dabajkó uram! Itt a királyi komiszárus.
- Láttam. Hogy poshadjon meg a maga levében.
- De baj van ám. Őexcellenciája úgy rám ijesztett, hogy most is nyilall az oldalomban tőle. Azt parancsolta, hogy minden korcsmát, vendégfogadót be kell zárni éjféli óraütéskor, a vendégeket kilapátolni. Különben mind a kettőnket egymáshoz vasalnak, úgy visznek Aradra.
- Hüjh! Terrem a lencse! Ez nem jó dolog.
- De nem ám. Ha szót nem fogad az úr, kaszárnyát csináltat a vendégfogadójából a királyi komiszárus.
- Csak ne hozna hát ide az ördög vendéget.
- Már az az úr gondja lesz, hogy hogyan tuszkolja ki őket. De mikor üti a tizenkettőt, üres legyen minden ivószoba, különben jönnek a svalizsérek.
- Csak tudná hát az ember, hogy mikor van éjféli tizenkét óra? De a kálvinisták tornya most mindjárt üti, a pápistáké meg csak holnap reggel fogja.
- Nézze meg az úr a napórán.
- Éjszaka nem látszik.
- Tartson elejbe lámpást.
- Ugyan ne szedje elő tensuram a tavalyi kalendáriomból ezeket az ócska vicceket. Nem adhatná ide kölcsön a zsebóráját?
- Odaadom biz én szívesen, de már öt hete, hogy nem jár.
- Adja csak ide. Itt van már a Móric. Majd megigazítja.
(Úgy egymás közt csak ,,Móric"-nak hítták a honoráciorok az indzsellért. Nem viselte rajta kívül ezt a keresztnevet senki a vármegyében.)
- No, hát itt van. El ne felejtse, amit mondtam, mert különben mind a kettőnket visznek.
Dabajkó uram otthagyta a vendégeit (jöttek már többen is), s szaladt fel a lépcsőn a Nro I-be.
A Nro I volt a mérnök úrnak a rendes szobája, ha ideszállt. Az annálfogva ki is volt meszelve.
Móric úr éppen akkor lökte ki az ajtón az utolsó ügyesbajos embert, aki azt panaszolta neki, hogy a szomszédasszony (a boszorkány) gúzsra kötötte a beleit.
- Hozta Isten nálunk, tekintetes indzsellér úr! - köszönte be hozzá Dabajkó úr. - Ejnye, de sok cókmókot tetszett magával hozni. Hogy nem hagyogat el belőle útközben egyet-mást.
- Hát annak mestersége van, Dabajkó uram. Tanulja el maga is. Versbe szedem az úti készséget, s akkor semmi sem veszhet el a hexameterből:
,,Kuffer, táska, kalaptok, bunda, fokosbot, esernyő,
pincetok és puska, pipazacskó, kostök: a kulcsok."
Ugye hogy mind itt van?
- De hát még ezek az izék kimaradtak a versből.
- Hja, ezek a mesterségemhez való eszközök, azokat úgysem felejtem el. Hát magának mi baja van? Kell patkánycédula?
- Nem biz a, hanem ihol van ni: ez az óra megállt, aztán pedig meg kell tudnom, hogy mikor lesz éjfél.
- Hát órás vagyok én? Micsoda? - rivallt rá mérgesen.
Hanem aztán mégiscsak kivette a kezéből a vereshagymát, felnyitogatta, belefújt, megrázta, azután felhúzta a maga kulcsával. (Nem volt felhúzva az óra.)
- No, ketyeg már. Elviheti. Várjon még, hadd igazítom az órámhoz.
- Köszönöm szépen.
- Aztán majd kilenc órakor küldjön fel egy porció rostélyost, meg egy fél messzely vinkót, addig ne háborgassanak, mert dolgozom.
- Pedig lesz lárma ide alant megint.
- Dejsz énmiattam akár a Józsué trombitáit fújják, azt sem hallom, ha egyszer benne vagyok a munkában.
- De jó természet. Hanem az a sok ügyes-bajos nép megint csak háborgatni fogja a tekintetes urat.
- Majd segítek én azon.
- Nem lehet ám kóccsal bezárni az ajtót - még most sem. Háromszor is elhívattam már a lakatost, hogy nézze meg; de azt mondta, hogy nem lehet ezt megigazítani. Új zár kellene hozzá.
- No, majd azt is megigazítom én tüstént; csak most már menjen a vendégeihez, mert seregestől jönnek.
Azzal kituszkolta Dabajkó uramat az ajtón.
Dabajkó uram mégiscsak kíváncsi volt megtudni, hogy miféle ördöngös praktikával fogja kieszközölni ez az ezermester, hogy az az ajtó, amiben tizenháromszor elfordul a ,,kócs" minden siker nélkül - mégis be legyen zárva?
Hát biz ennek úgy adta meg a módját a praktikus ember, hogy felírta krétával kívül az ajtajára:
,,Itteneg korela vagyon!"
Amint aztán jött valaki, meglátta azt az írást az ajtón, uccu, kapta a lábait a nyaka közé, s szaladt le a grádicson esze nélkül!
Dolgozhatott a hityimatyimókus csendesen a maga mappáin, nem törődve vele, ha azalatt fenekestül felfordítják is a vendéglőt, meg Tanusvár székvárosát, meg Tuhutum vármegyét a többi vendég urak.
Még ugyan egy rohamot ki kellett állni Móric úrnak a városbíró úr részéről, aki megértve Dabajkó uramtól, hogy az órája megigazítódott, azt mindjárt vissza is vette tőle (amire Dabajkó uram azt a közmondást applikálta, hogy: ,,tót adta, tót elvette, tót ebadománya"; a bíró rusznyák eredetű volt), s azután, nem riadva vissza a ,,korela" szótól, berontott az indzsellérhez.
- Tekintetes úr!
- No! Mi dűlt össze megint?
- Csak azért jöttem, hogy ez az óra a pápista toronyban.
- Hagyjon békét! Én kálomista vagyok.
- Huszonöt forintot fizettünk érte a minorita barátnak, aki tavaly itt járt, s azt allegálta, hogy meg tudja csinálni az órát.
- Hát aztán nem csinálta meg?
- De igen. Hanem egy tengelyt csinált a két cifferblattnak, melynél fogva, mikor a felsővárosi óramutató a XII-ről az I órára nyaklik, ugyanakkor az alsóvárosiaknak a másik óramutató visszafelé járva, XI órát mutat, és így mindig visszafelé II órakor X-et, III-kor IX-et. Ezért is tettük VI órára a delet, hogy halbírozzuk a differenciát.
Móric úr egészen komolyan vette ezt a panaszt.
- Hát hisz ezen igen könnyen segíthetnek az urak. Festessék a számokat a túlsó cifferblattra megfordítva X, XI, XII helyett II, I, XII-vel. Így csinálják azt Spanyolországban is.
- Igazán? De még egyéb baj is van ám. Az az óra nem akar ütni sehogy. Csak egyet nagyot serkent, mikor a fertály következik, aztán a kalapács nem mozdul. Pedig huszonöt forintot fizettünk érte a minoritának.
- Hát az megint igen egyszerű dolog. Van egy facér hajdú a városházán?
- Az nincs. Hanem van egy rab.
- No, hát azt a rabot oda kell ültetni a toronyóra alá, egy madzagot kell kötni a serkentőre, annak a másik végét meg a rabnak a nyakára kell hurkolni, aztán amint az óra serkentője megmozdul, az a rab nyakán nagyot ránt, akkor a rab üssön a kalapáccsal a kis harangra meg a nagy harangra, amennyi dukál. Így csinálják azt Spanyolországban is.
- No, e bizony nagyon modális dolog lesz. Köszönöm a tanácsadását a város nevében.









Jókai Mór: A kiskirályok


V. A két Thonuzóba ivadék
Ugyan idején volt Dabajkó uramnak visszasietni a vendégterembe, mert most már csűstől jöttek a vendégek. Szerencsére olyan urak is voltak közöttük, akik hajdút is hoztak magukkal, s az segített a vendéglősnek a felszolgálásban. Még most össze voltak keveredve, fehér és fekete tollasok, s csak a vásárról folyt a beszéd.
De nemsokára erős mozgalom támadt, kezdték a Belizár nevet emlegetni, mire a daruk kiváltak, s az ajtóhoz siettek, nagy ,,vivát"-tal fogadva az érkező vezért.
Tanussy Belizár igazi élő mintája volt annak, amit tősgyökeres magyar férfinak ismer a világ. Valódi dalia. Közel az öles magassághoz a termete, mégis tökéletes minden arányaiban. Hogy a piedesztálon kezdjük a leírását, a csizmái debreceni mintára készültek, ráncos torokkal, elöl kalimpázó bojttal, kéregre vert pengő taréjú acélsarkantyúval, combjain megfeszül a sötétkék nadrág, aminek a szíja karcsúra szorítja a derekát, annak a hasadékából csattognak alá a bőr dohányzacskó cifra sallangjai, a tűzütő acéllal. Öblös, széles mellét öt sor ólompitykés mellény takarja, állig begombolva, a csokorra kötött fekete fátyolkendő csak lazán fogja össze kétfelé hajtott hímzett inggallérját. Még szebb hímzéssel kérkedik a lobogós ingujj, melyen a patyolat alig látszik a selyem- és ezüstcikornyától. Széles vállairól szíjra csatolt cifra szűr lóg alá, aminek a hímzett cifrázatát remekbe csinálták Miskolcon, kezében rézfokos, derékon markolva.
(Zárjel között mondva, azért tüntet ilyen nagyon a parasztos népviselettel, mivelhogy az anyja bárónő volt; ezt a csorbát akarja vele leköszörülni.)
Végre, hogy a fejét is tegyük fel a szobornak: az pedig valami leírhatatlan szép fej. Csak ideális festők teremtenek néha ilyent. Minden vonása nemes metszésű, egymással összehangzó, sugár szemöldök, tiszta, kidomborult homlok, egyenes, kissé nyergesedő orr, mosolyra álló száj, ami fölött szénfekete bajusz kunkorodik, gácsérfark módjára; a többi arc simára borotválva, s aztán az egész bezománcozva azzal az aranypirossággal, amit az egészséges vér és a meleg napsugár fest a férfiarcra. Hollófekete, acéltündöklésű haja gazdag csigákban omlik a vállára, mikor a darutollas pörge kalapot leemeli róla.
Ilyen lehetett Thonuzóba! Az a férfi, akivel az asszonya elevenen temetteté el magát.
A fehér tollas hívek nagy riadallal csoportosulnak rögtön az érkező köré, aki mindenkivel kezet szorít, még Dabajkó urammal is, s aztán, rézfokosát ledobva a hosszú asztalra, csak annyit mond neki, hogy: ,,Ami jó és drága".
- Aki jó cimbora, velem tart.
A legelső mindjárt Bakala Peti, aki vele tart. Mindegy az neki. Feltűzi ő a fehér tollat is, ha arra kerül a sor.
Belizár nem jött egyedül. A soki bandát is magával hozta. Ennek a prímása az a híres Tapló Gyuri, akinek nincs mása az egész hazában. Ő tartja a bandát, Belizár. De annak nem szabad cifrán öltözni, úgy szép a cigány, ha rongyos.
Felhozzák az érmellékit, Belizár leveti magát a lócára, maga mellé ülteti a szép hófehér agarát, annak is tányért adat, onnan eszik az asztalról. S azzal int a cigányoknak, hogy hová telepedjenek a bőgővel meg a cimbalommal, az ablak elé; azzal rárántják az idei divatos nótát.
(Andante)        Szép állat a hattyú,
                        Magát megmossa,
                         Orrával tollait
                         Felborzongaja.
(Allegro)        Kis kertedben,
                        Ligetedben
                        Hogyha lehetnék,
                        Kedves édes rózsám
(Adante maesto) Be boldog volnék!
Ez volt ám a szép nóta! Ki emlékezik még rá?
De még alighogy belemelegedtek Belizár cimborái a sírvavigadóba,amidőn új zsivaj támad a kapu alatt; a fekete tollasok, akik kedvetlenül kisomfordáltak a vendégteremből, jönnek nagy riadallal; majd kifordítják az ajtót a sarkából.
- Itt jön a Decebál!
Ez a bátya. Az elsőszülött ivadék.
Tiszta vér! Ami közé nem vegyült egy csepp sem másból, mint a ,,rima occupatio" százhuszonnyolc családjáéból.
Általánosan azt hiszik, hogy a két testvér a csodáig hasonlít egymáshoz. (S ha valaki halálos ellenségévé akarja tenni valamelyiket, csak azt próbálja meg, hogy tévessze el a nevét, szólítsa Belizárt Decebálnak, vagy viszont. Ezt soha meg nem bocsátják.)
Hanem mikor így színről színre egymással összekerülnek, akkor veszi észre az ember, hogy nagyon sok különbség van a két testvér között; amit azok már a külső viseletükkel is ápolni szeretnek.
Decebál sima, ránctalan kordován csizmát visel, ezüstsarkantyúval, a szárba dugott ezüst tokú éteszközzel, aztán az egész viselete az az úri szabás, ami középutat tart a mágnási parádéjelmez meg a paraszt-népviselet között. Ez csípőig érő sűrű zsinóros fekete dolmányt hord, három sor ezüst filigrán gombbal, vállán asztrakánprémes panyókamente lóg félvállról, antik ezüstláncon; derekán széles gombkötőmunka, selyemöv, amiről a kardot tartó akasztó a bal tomporát köríti; selyem nyakravalójának a két vége aranyrojtjaival a mellét veri, míg a nyakát egészen körülfonja, hogy az inggallérból semmi se lássék ki (az pongyolaság volna a magyar öltözetnél), a fején asztrakán süveget hord hatalmas sastollal; a kezébe pedig fekete botot, gerezdes fejű kisded aranybuzogánnyal, a bot végig kiverve cifrán rézsodronnyal, ami rabmunka.
S ha már a viseletük ennyire elüt egymástul, még arcban és fejben is igyekeznek megtagadni az atyafiságot. Decebál a homlokát összehúzva hordja, hogy ránc legyen a közepén, két oldalt pofaszakállt hágy a füle mellett, s a bajuszát hegyesre kiviaszkolja, s megcsavarintva viseli, magyar kosszarv formájára; a haját pedig félkurtára nyiratva hagyja kondor fürtökben szerteszét bomlani. Az arcszíne is sokkal barnább, mint a testvéreé.
Hanem azért mégis van valami közös az arcukban, amit nem bírnak elmulasztatni, úgyhogy minden ember kitalálja, hogy testvérek.
Természetesen, Decebál is elhozta magával a maga bandáját. De az ő cigányai már egyenruhát viselnek. Zöld dolmányt, piros nadrágot. A prímásnak pedig a Tapló Gyuri a nyomába sem hághat, mert ez maga az öreg Pontyó, aki egyedül tudja még a kerek földön Bihari nótáit elhúzni, annak a fia meg Lavottának ismeri minden nótáját.
És itt világért sem teljesedik be az a közmondás, hogy: ,,két dudás nem fér meg egy csárdában". Tudják már a mórest. Aki előbb jött, annak az ablaknál a helye, aki utóbb, az a kályha előtt telepedik le, s aztán mikor az egyik banda elhagyja, rákezdi a másik. - Ez a wartburgi verseny!
- Adjon Isten, öcsémuram! - kiált oda a belépő Decebál az öccsének.
- Fogadj Isten, bátyámuram! - viszonz az, s izmos karján feltűrve a patyolat ingujját, odanyújtja eléje a felfelé fordított öklét.
Decebál aztán a saját öklével olyat sújt arra, hogy csak úgy csattan.
Akkor viszont ő nyújtja az öccse elé az öklét, s az csap rá teljes erővel.
- No, még egyszer!
Aztán harmadszor is.
Ez az ő szokott üdvözletük, ha összetalálkoznak. Más embernek az ilyen kézcsapástól minden csontja megroppanna. Ők azt így gyakorolták gyermekkoruk óta. Néha harmincszor is ismétlik a szíves ökölcsapást.
Decebál a terem másik oldalán terített asztalra dobja a süvegét meg a panyókáját, amit a hívei rögtön sietnek fölakasztani a fogasra.
Van már két benefactor, aki a vacsorát fizeti.
Decebál a bal kezében egy hosszú szarvasbőr iszákot hoz, ami valami súlyossal van megtömve. Azt odadobja a szögletbe, a szék alá, s azzal a vizslakutyájának füttyent, aki mindjárt odafekszik az iszák mellé, s nagyokat mordul, ha valaki arrafelé törekedik.
Azonnal kezdetét veszi a két vér között a kötelőzködés.
- Hát, öcsémuram, volt-e vásár a kocákra?
(Belizárnak van a leghíresebb mangalicakondája az országban, s a legnagyobb sértés, ha a négyesztendős ártányra azt mondják, hogy ,,koca".)
- Hát csak elkeltek olyan simán, mint a kelmed tinai, bátyámuram.
(A hízott göbölyt sem hízelkedés tinónak nevezni.)
- Hiszi a pisze!
- Hát fogadjunk.
- Hát mibe fogadjunk?
- Hát amelyikünk több pénzt hozott haza a vásárból, az rendeli meg ma a vacsorát az egész frequentiának, sasoknak, daruknak, s aki a kevesebbet hozta, az fizeti a dínomdánom árát.
- Állom a fogadást. Dabajkó! Fontot ide!
Mert tudni való, hogy a Tanussyak pénzét nem számlálják, hanem mérik, még ők nem ismerték el a bécsi papirost pénznek, náluk csak az arany járja.
Dabajkó uram előjön a serpenyős fonttal.
- Nem ilyen sáfrány mérő fontot mondtam én, hanem amin a lisztet mérik.
- No, hát mázsát?
Előhozza aztán Dabajkó a mázsálót, s azt felakasztják a boltozat kampójára.
- Lássuk a kend pénzét, öcsémuram.
- Megláthatjuk - szól Belizár, s előrerázva a cifra szűrét, kihúz annak a bekötött ujjából egy ócska harisnyát, ami torokban át van kötve szíjmadzaggal.
- Hát kend a szűre ujjában hordja a kongóját? Tán félti a daruktól? Lám én ott hagytam az én iszákom a szék alatt; nem félek, hogy elhordják a sasok!
(Már micsoda nagy megbántás ez megint a daruknak!)
- De rajta fekszik a kend kutyája.
- No, hát lássuk, hogy melyik nehezebb!
Azzal a két pénzes hüvelyt a mázsáló két mérlegpadjára tették. Az egész sokaság összedugta a fejét, úgy nézte egymás vállán keresztül, hogy melyik nyomja le a másikat: az iszák-e, vagy a harisnya?
Biz ezúttal a harisnya volt a nehezebb. Belizár nyerte meg a fogadást.
- De nincsen-e rézgaras közte? - kapcáskodék Decebál a triumfáló öcsbe.
Az minden felelet helyett felkapta a harisnyát, leoldva róla a hurkot, s kiöntötte az egész pénzt az asztalra. Volt valami hatezer körmöci. Egy-kettő legurult az asztalról a padlóra. ,,Hagyd azt a cigánynak."
- No, hát ma én fizetek. Kend öcsémuram parancsol. Legyen a daruknak egyszer karácsonyjuk. Mit isznak a daruk?
- Dabajkó! Egy gönci hordóval abból a harmincnegyediki diószegiből.
- Elég jó az a daruknak! No, hát nekünk is egy hordót abból a híresből. Ecsémuram büszkesége! Ő termeszti.
Nagy hamar felgördítették a két hordót; akadt hozzá segítő kéz elég.
- No mármost, minekünk dézsát ehhez a borhoz! - uraskodék Decebál.
Ezen nagyot kacagtak a daruk. Hahaha! A sasok dézsából fognak inni.
Mikor aztán meg voltak töltve a dézsák, félig diószegivel, akkor előhozták a Decebál hajdúi a pincetokokat. Azokban meg hegyaljaival telt palackok voltak.
Decebál azokat a palackokat belerakatta a dézsákba, kacagó kevélységgel harsogtatva
- A szegény sasok majd csak hegyaljait isznak. Öcsémuram diószegije csak hűtőnek való, hogy a szárhegyit belerakják.
Ez már kegyetlen letromfolás volt. Még tán harag is lehetett volna belőle, ha a cigánynak esze nem volna. Tudja az már, hogy mikor az urak között valami nagy versengés támad, csak rá kell rántani azt az ,,ősapáink" nótáját, s egyszerre helyreáll a világ szokott rendje.
A nótára összepengtek a sarkantyúk; a két vezér egymással szembenézve, egypár délceg lejtést verbunkolt el az andalgó palotásból, egymást körüljárva, mint ahogy Kinizsi járta a kenyérmezei diadal után.
Aztán: ,,Igyál pajtás, jó a szállás!"
Decebál azért is Belizár poharát tölté legelébb tele a maga máslásából, összekoccintották a poharaikat, s aztán odacsapták a falhoz, hogy száz darabra tört.
Eleinte csak a falhoz, később aztán minden kiivott pohár az ablakon repült ki, aminek az lett a következése, hogy egy üvegtábla sem maradt azon, s ez azt a veszedelmet vonta maga után, hogy a piacról a szájtátó csőcselék mind bebámulhatott a nagy ivóterembe, s nézhette tetszése szerint, hogyan mulatnak az uraságok egymás között. Egyszer-egyszer ugyan kiment Csunyi Laci, szétzavarni a fokossal a néző publikumot, de az megint csak összeröffent.
Aztán százat lehet egyre tenni, hogy a bámészkodó siserahad közt bizonyosan van valami bratinája Tanussy Decebálné asszonyomnak, akit utána küldtek a ,,lelkem uramnak", hogy lesse ki, hol jár, és mit mível. Az a hegyes veres orr, ami a fejre bugyolált nagy kendő alul kilátszik, legalább szakasztott olyan, mint a Dorkó nénőé, a szép asszony vén dajkájáé, aki neki egyúttal legbensőbb bizalmasa, annak van ilyen patentorra, amit mozgatni lehet, mint a tapírét.
No, ha ő az, akkor ugyan szép dolgokat fog otthon elmesélhetni a ,,gyémántos uramról"!
Az, hogy úgy öntik odabenn a bort, hogy bokáig gázol benne az ember, még csak hagyján, azok az ékes beszédek is megjárnák, amikkel a két testvér egymásnak a csínyjait szemébe dobálja, még az is, hogy a két nagyúr egymás truccára, hetvenkedésből, megissza a kőolajat, az is derék dolog, de azt már mégsem kellett volna tenni, hogy idehozassák a komédiabódéból azt a solo-táncosnét, s a biliárd tetején táncoltassák el vele a kufercest. Hogy nem szégyenlik magukat! Utoljára valaki egy fidibusszal meggyújtja a tüllszoknyáját, s a nimfa sikongatva fut el, letépett rokolyákkal. Úgy kell neki!
No, de hát ez még mind ártatlan mulatság, hanem amitől félni lehetett, vacsora után a dáridó végén csakugyan bekövetkezik.
- Ne vesztegessük a drága időt hiába! - szól Bakala Peti, előhozatva a hajdúkkal a kis gömbölyű asztalt, s odahelyezve azt a két ivóasztal közé. - Hej Dabajkó! Hol van a harminckét levelű szentírás?
Dabajkó uram előhozta a kártyacsomagokat, s letette a kis asztalra.
- Nem bánom! - mondá Decebál. - Szeretném öcsémuramtól visszaszerezni a mai dáridó költségét.
- Majd csak meg ne duplázza kend, bátyámuram.
- Hátha még azt a szép cifra szűrt is én vihetném haza az öcsémuram nyakából.
- Ha olyan nagyon megtetszett, inkább odaadom, bátyámuram.
- Ne rontsa meg a familiáját! Mit venne fel a Böske, mikor reggel fejni megy?
Volt erre nagy hahota a sasok részéről.
- Hát hiszen nem lehet minden ember olyan szerencsés, hogy királynét vehessen élete párjának - vág vissza Belizár.
Tudniillik, hogy Decebál úrnak a neje elébb Király Bencének volt az oldalbordája, a birkásnak, attól választotta el, hogy nőül vegye.
Ekkor meg aztán a darukon van a röhögés sora.
(Hejh! Ha ezt a tekintetes asszony meghallaná! - sóhajt fel a mozgékony orr tulajdonosnéja. - Szent, hogy meg fogja hallani.)
- No, hát gyepre, bajszos! - szólt Decebál, a kis asztalra dobva aranytól degez iszákját.
Bakala Peti a legelső, aki odarántja a székét, s hatalmába kerítve a kártyát, elkezdi keverni nagy ügybuzgalommal.
- De majd nem úgy lesz az, Petykó pajtás - szól Decebál. Nem úgy játsszuk a filkót, ahogy te gondolod. Mert hát az én drága öcsémuram különb legény a régi druszájánál, neki jó szemei vannak. Én így szoktam kártyázni.
Azzal kihúzta csizmaszára mellől az ezüstnyelű kést, s a játékkártyát keresztülütve vele, odaszegezte az asztalhoz. Így aztán nem lehet paklizni. Minden kártyát egyenkint kell leszelni a kés élén keresztül, s minden új játszmához új kártya kell.
Bakala Peti ezt legmagasabb fokú megsértésnek vette.
- Ez, uram, bizalmatlansági szavazat a társaság irányában. Én így nem játszom!
S megtette, hogy nem játszott, de azért ott maradt sápistának.
Nem is közönséges legényeknek való játszás volt az. Csak ketten maradtak a kis asztalnál nemsokára: a két testvér. A többi csoportban állt a hátuk mögé, úgy nézte.
Az ablakon bekandikáló veres orr csak a tömött csoport közül felhangzó kiáltásokból tanulhatja ki, hogy mi a játék rendje. Ezekből is úgy tud ő már következtetni, mint az álmoskönyvből. (Azért senki se higgye, hogy Dorkó néne olvasni tud; az álmoskönyvben képek is vannak, meg számok, ezeket ismeri, a többit hozzágondolja.)
Amelyik a kettő közül hahotával kacag, az seperte be a tételt. Az az illetlen szokás van náluk, hogy amelyik nyerőben van, az a vesztőben levőt még szavakkal is inzultálja.
- No, öcsémuram! Most mindjárt felhúzhatja a harisnyát a Böske a lábára.
- Nem lesz baj. Engem nem térdepeltetnek le, s nem kötnek az asztal lábához, ha üres erszénnyel térek haza, mint bátyámuramat.
Ennél érzékenyebb sértést alig lehet elkövetni férfiún. Hogy az embert a felesége az asztal lábához köti. Azt az embert, akinek a hatalmasok minden lánca sem elég, hogy őt valamihez hozzákötözze: nem, még a trón lábához sem! És azt egy asszony! - Az asztal lábához!! - Cérnaszállal!!! Büntetésből!!!! S annál keservesebb a sértés, mert igaz. A biz úgy van.
Decebál bátya megrúgta a játszóasztalt, s közel volt hozzá, hogy azt a marék aranyat, amit az öklébe szorított, egyszerre odavágja Belizár öccse szeme közé.
Ebben a pillanatban egy részeg kortes, onnan kívülről a piacról, bedugva fejét az ablakon, elordítá magát:
- Éljen a haza!
Talán csak a melle kívánta, hogy kikurjantsa magát? Talán el volt keseredve amiatt, hogy kidobták az ivóteremből? - Talán bántotta a nömös harag, hogy itt az urak vigadnak, amíg ő búsul? - Akármi indoka volt is a kiáltó szónak, az nem hangzott el a pusztában; mind a két cigánybanda egyszerre, összebeszélés nélkül rárántotta a Rákóczi-indulót, s annak az első hangjaira az egész tivornyacsoport, mint egy varázsvilágításra átalakulni látszott. Azok a pirosra hevült arcok nem részeg emberek pofái, hanem hősök tündöklő arculatai; amit kezeikben emelgetnek, nem kulacs, palack, furkósbot, hanem kard, harci bárd, lobogó; s az a két alak ott a középen, az a kún és magyar vezér, akik egymással szemberontva, peressé teszik az eget és földet, harcolni készek az új Istenért meg a régi Istenért, és kard élére bocsátják, kié legyen hát Etele ősapánk öröksége? A kún vezér marokkal szórja az aranyat maga körül, hogy ellenségei sorát megzavarja vele, de a magyar vezér, az a ,,szent", egy szavával kővé változtatja azokat. Most is ott hevernek halommal: Szent László pénze a nevök.
De szép volna, ha így maradna a kép!
Hanem hát csak néhány akkordig tart e csalódás.
- Ácsi! - kiáltják a cigánynak.
- Bolond cigány! Ne kezdd rá mindjárt a Rákóczi-nótát, ha valaki elkiáltja ,,éljen a haza!", mikor az urak éppen - blindre vágnak vissza.
A kis intermezzo nem fojtotta vissza a választ Decebál keblébe, arra a megbántásra.
- Kövesse meg magát, öcsémuram; engem nem tanítottak térdepelni; mert bennem egy csepp pápista vér sem foly, titokban sem szoktam próbálgatni, hogy megy a térdepelés?
Ez megint a legszúróbb célzás volt Belizár féltettebb oldala ellen. Egyike azoknak az insinuatióknak, amiknek odavetésére a parlamentben fel szokás ugrani: ,,Szót kérek." Belizárnak az esett legnehezebben, mikor azt a hírt terjesztették felőle, hogy ő szíve belső indulatai szerint a római katholika egyház felé hajlik, hogy a hálószobájában Szűz Mária-képet tart, s az előtt imádkozik térdepelve. Ez az ő népszerűségének sokat ártott.
Azért is történhetett az meg, hogy Belizár ilyen szóval vágjon vissza.
- Hát, hiszen azt senki sem tudhatja bizonyosan, hogy milyen vér keveredett az ereibe, Decebál bátya!
Ez a paraszt sértés Decebál anyjának szólt.
Ej, ej! Urak! Először elkezdtétek egymás marháit leszólni, azután nem sajnáltátok egymásnak az asszonyait csúnya tréfa, pajkos hahota tárgyává tenni - most már a sírban nyugvó anyákról tépitek le a szemfödelet? Illik ez Thonuzóba ivadékaihoz?
De ezt nem is tűrte el Decebál, öklével az asztalra vágott, hogy minden aranypénz táncra kerekedett rögtön, s kirúgta maga alul a széket.
- Te az én anyámat mered gyalázni, kölyök?
- Te hurcoltad fel az én anyámat elébb!
- Ezt nem viszed el szárazon.
- No, hát ide vele.
Mielőtt a cimborák közbevethették volna magukat, a két dalia már nyalábra kapta egymást, s azután meg nem volt tanácsos a közelükbe menni. Mintha két oroszlán dulakodnék egymással. A férfierő a maga ősmodorú kitörésében, amikor csak izmok és tagok küzdenek egymással, egyik sem enged a másiknak, egymás derekát törik karjaikkal, fejeiket egymás vállára szorítják; most az egyik kalimpál a légben, majd a másik; a padlódeszka beszakad a letoppanó láb alatt, a kártyaasztal recsegve törik szét, az arany szétgurul. De bajos azt felkapkodni, mert akit a dulakodó pár meg talál rúgni, az megsántul bele: a cimborák félreugrálnak a fal melletti lócákra, a két cigánybanda menekül az ablakon, meg a hátulsó ajtón keresztül; féltve a szerszámait. Csak a két törzsvendég ott a kályha mögötti szegletben pityizálgat csendes kontemplációval.
- Fogadjunk, hogy melyik kerül felyül? - mond a rác disznókereskedő.
- ...nyibe?
- Száz forintba.
- ...taszáz fo...
- Én az öcsre teszek.
- ... nabáty...
Egyszer aztán Belizár egy feldűlt székben elbotlott, s azzal hanyatt esett, a feje hátulját belevágta az asztal lábába, s eszméletlenül elterült.
A hentesmester minden szó nélkül összehajtogatta a két egymásra tett százforintos veresszemű bankót, s belesüllyeszté a mellényzsebébe. Hanem a disznókereskedő nagyon kiabált.
- Nem igazság! Az az úr, az a veres, odadobta elébe a széket! Kezdjék újra!
Jó szerencséje, hogy a feltámadt nagy zsivajban nem hallatszott meg a kiabálása.
Úgysem lehetett volna ezt az atlétai mutatványt újrakezdeni, mert Belizár nem volt eszméletre hozható. Úgy feküdt az asztalon, ahová fektették, mint egy halott.
- Csigavér! - hörgé Decebál, aki, mint valami nagy diadal után, fogadá a nemes atyafiak üdvözléseit. - Majd kialussza a krapuláját holnap estig. Nem való a gyereknek az ilyen bor, az gyalázta el.
- Bizony Isten! Meg van halva! - ordítá kétségbeesett hangon Bakala Peti.
- No, akkor egyenesen a mennyországba jutott - kacagott a bátya -, mert a katholika vallás védelmében esett el. Mindig azzal tartott. Adjatok frissen egy krucifikszust a kezébe! Aztán énekeljétek el fölötte a ,,circumdederum"-ot, míg meg nem bánja a halálát.
A részeg kompániának nem kellett sok biztatás, egy rákezdte azt a szép katholikus halotti éneket (amit én olyan nagyra becsülök, igazi demokratikus zsolozsma, ,,cum Lazaro, quondam paupere, vitam habeas sempiternam". Ezt éneklik a királyoknak, a hercegeknek, a grófoknak, a püspököknek és a napszámosoknak: ,,Lázárral, a szegénnyel, fogsz együtt élni örökké a paradicsomban." Nem a felséges, méltóságos és főtisztelendő kollégákkal; nem: Lázárral, a szegénnyel, a zsidóval! Derék zsolozsma!).
Hát amint ezt legjobban harsogtatják, odakerül hátulról Decebál oldalához Dabajkó uram, s megrántja a dolmánya szélét.
- Tekintetes uram. Már régen elverte ám a tizenkettőt.
- Hát aztán? Mi lesz belőle! Csak nincs tán Tanusvárott is ,,policájstunde", mint Bécsben a nagyböjt alatt.
- De bizony helyesen tetszett találgatni. Az a királyi biztos vagy micsoda, azt parancsolta, hogy éjfél után minden korcsma bezárassék.
- A királyi biztos! - rikácsolt fel Decebál. - Eb ura a fakó! Otthon parancsoljon a hanákjainak, azoknak is csak mikor alusznak, itt pedig csak a kutyának.
- Hát hiszen én vagyok itt csak a kutya - mondá Dabajkó uram. - Mert hiszen az bizonyos, hogy én magam, még ha akarnám, sem tudnék ennyi urat kitakarítani a vendégszobámból, ha maguktól nem mennek. Hanem hát lássa, tekintetes uram, ha én megellenzem annak a nagy úrnak a parancsolatját, hát az engem megvasaltat, tömlöcbe csukat, akkor aztán a vendégfogadóm is akár kaszárnyának csinálja; mert ha én a tömlöcbe kerülök, pusztulóba megy itt minden. - Hát ha az urak nem engedelmeskednek, a kutya bánja meg.
Decebál éktelen haragba jött; az arca egészen elsápadt.
- No, hát jól van. Dabajkónak igaza van. Itt van a királyi biztos; őneki az parancsol. Nem szereti őexcellenciája, hogyha a korcsmában danolnak. No, hát menjünk oda az ablaka alá, danoljunk neki ottan.
Ez az indítvány általános pártolásra talált, fehér toll, fekete toll fuzionált benne. Olyan bolond volt az, hogy lehetetlen volt mindenki tetszését meg nem nyerni vele.
- Hozzátok az öcsémuramat is magatokkal, neki is része legyen benne.
A kábultan, aléltan elnyúlt Belizárt két cimbora hóna alatt fogta, s úgy hurcolta magával. A kalapja nem állt meg a fején, azt, hogy el ne vesszen, Decebál feltette a fövege hegyébe; a szűrét is odaakasztotta a maga nyakába.
Azzal kivonult az egész ordító had a korcsmából a piacra.
Csak a két törzsvendég a kályhasutban maradt hátra.
- ... geggyel abuamirge ...
- De én eloltom ám a gyertyákat - mondá Dabajkó uram.
- ... glátjuk azt a sötét ...









Jókai Mór: A kiskirályok


VI. A varjú-nóta
A mi deákkorunkban volt egy nóta, aminek az éneklése minden iskolában meg volt tiltva, éppen azért nagyon énekeltük. Mert hát bizony deákkorunkban mi is csak olyan rebellis, perduellis, refractárius, maleferiátus náció voltunk, mint a mostaniak, mivelhogy az ember nem olyan, mint a spárga, aki fiatal korában lágy és megehető, vénségére fás és kemény, az ember fiatal korában kemény, vénségére lesz megehető.
Ez volt a varjú-nóta. Volt annak sok verse, de az első ez volt
Ifjú varjú keresztről
Csak ezt kiabálja:
,,Úr vagyok, lábam nyomát
A kereszt csodálja!"
A vén varjú hallja,
A boglyáról ezt mondja:
,,Telelj ki csak, csak, csak, csak, csak.
Telelj ki csak!"
Valami szörnyű mély értelme lehetett ennek a poémának, olyan mély, hogy maig sem elucubrálta senki. Mi volt az a két varjú? Meg a kereszt, meg a boglya? Ezt csak a sejtelmek közelítik meg, de nem a pozitív adatok.
Ezt a nótát jurátusok hordták szét a vármegyékbe Pozsonyból, s mindenütt csináltak hozzá alkalmilag új verseket; például ezt:
,,A ló is, míg paripa,
Angol nyereg alatt jár;
Ha megvénül taliga-
Vonó lesz, mint a szamár.
Így már sok
Mágnások
Lettek taligások.
Akkor tudták csak, csak, csak, csak,
Mivé lettek?"
Szörnyű vakmerő eszmék ezek! Ha a mai előhaladott művelt korban ilyeneket merne valaki írni, mondani vagy pláne énekelni, mit szólna hozzá a mai civilizált sajtó?
Ezt a nótát harsogtatva vonult a Régi Napból kiakolbólított emberraj a piacon keresztül az átellenben fekvő vármegyeház elé. Elöl Decebál a Belizár szűrével a nyakában, utána a Csunyi Laci meg a Bakala Peti által két karjánál fogva cepelt Belizár, aztán egy nagy csapat jól bevásárolt kortes, fokossal, furkósbottal ellátva; amikkel nagyon jólesett a vásáros bódék oldalait végigdöngetni.
Tanussy Decebál sohasem volt annyira ittas, hogy a maga drága ,,én"-jéről megfeledkezzék. Egy potentát, egy római pápa nincs annyira áthatva a saját személyének megmérhetetlen becse által, mint ez a kiskirály.
Az úri dölyf máza alól kirítt a sivár, rideg cinizmus.
- Hogy van tovább, Belizár? kurjongatott a varjú-nóta közben.
Hát mi szükség volt neki Belizárt kiabálni, mikor ő tudta maga a királyi biztos üdvözlésére gyártott verset.
,,Pontyot küldtek a tóba
Komiszáriusnak,
Ott vár rád a sok csuka,
Bizony megfogdosnak,
Szegény komisszáros,
Leszel komisz, de sáros,
Akkor tudod csak, csak, csak, csak,
Mivé lettél?"
A ,,ponty" szó világos célzás volt a Ponthay névre, a vers vonatkozásai pedig a legfelsőbb fokú lázadást fejezték ki kétségtelenül.
- Fújad, mondjad; Belizár! - rikkanta reá Decebál, s újrakezdték a nótát a királyi biztos ablakai alatt: ,,Hogy volt, hogy, Belizár?
Hogy ezt a pokolbeli szerenádot okvetlenül meg kellett hallani őexcellenciájának odafenn, aziránt nem lehet semmi kétség, miután a két fő-fő uraság, most már az igazi, második vacsora mellett folyvást ébren ült az asztalnál.
Rézkuthy úr őméltósága eleget is talált bevenni a drága borokból, amiket őexcellenciája a komornyikjával felhordatott, sőt annyival többet az elégnél, hogy annak egy része a fejébe hágott.
Amint ezt a csúnya sivalkodást meghallá közeledni, amikor az még csak zűrzavaros kurjongatásban és deszkadöngetésben nyilvánult, a méltatlankodás kitörése hangzott ajkairól.
- De már ez impertinencia! Ilyen vad üvöltést követni el éjnek éjszakáján a székváros közepett! Bárcsak itt tartotta volna excellenciád azokat a dragonyosokat, hogy rendre tanítanák e goromba embereket.
- Hadd kiabáljanak, majd megunják.
Amint azonban az ablak alá érve, azt a bizonyos gúnydalt eldalolták, aminek a szövege kétségtelenné teszi, hogy a sértő szándék egyenesen őexcellenciája ellen van intézve, a lojális harag erőt vett a tartózkodó elővigyázaton. Rézkuthy úr a kardja tokjával a padlóra ütött:
- Ez már gazság! Ez már szemtelenség! Ez büntetést érdemlő vakmerőség.
Ponthay Adalbert csak mosolygott; még csak a homlaka sem vonult ráncba.
- Sose induljunk meg rajta. Nekem a gyülevész nem imponál. Hozzászoktam a rivajához. Hiszen ha meg akarnám őket veretni, nem kellene nekem ahhoz dragonyos svadrony. Itt van az én tizenkét hajdúm, mind szemenszedett somogyi legényekből válogatva, azok közül a híres verekedők közül, akik mikor a korcsmába mennek, azt mondják: ,,Nem viszek botot magammal, majd lesz az ellenfelemnek!", ha én ezeket nekiereszteném ennek a nagyszájú, bortól elázott, dülöngélő csoportnak, úgy szétvernék azt egy hajrá alatt, hogy a pora sem maradna.
Erre a biztató felfedezésre azonnal nagyott nőtt a taréja Rézkuthy úrnak. Somogyi legények! Ez fordít a dolgon.
- De már ezt nem tűröm tovább! - kiálta felpeckelődve a székéről, amint a gúnyverset harmadszor is rákezdték énekelni. - Ezt eltűrnünk annyi, mint a legfelsőbb hatóság nevét beszennyeztetni hagynunk.
- Hát mi tetszik?
- Excellenciád csak maradjon itten. Én lemegyek magam személyében a lármázókhoz. Engemet ismernek, engemet tiszteletben tartanak. Óh, mikor ezt a piros-fehér szalagot meglátják a nyakamban. Itt van a homo regius! A király embere! Ez respectusban tartja az embereket. - Meg fogja látni excellenciád! Hanem azért azok a somogyi legények legyenek a közelemben.
Nem vagyunk felőle bizonyosak, hogy Rézkuthy úr nem számított-e arra, hogy őexcellenciája semmiképpen sem fogja engedni, hogy érdemes vendége ily kockáztatott vállalatra adja a fejét; sőt vissza fogja tartani erővel, lenyomja a székére, bezárja előtte az ajtót, hogy ki ne mehessen. Hanem ez esetben nagyon megcsalódott; a királyi biztos egészen komolyan vette ezt a nemes elhatározását, s azt mondta neki erre a vitézkedésre, hogy ,,Jól van, kísértse meg méltóságod". (Talán gondolt is akkor valamire?)
Ekkor aztán mit volt mit tenni? Neki kellett menni a veszedelemnek, lehetetlen volt a visszavonulás.
A kortesurak ezalatt már a vármegyeház kapuján a zapfenstreichot verték odalenn.
Egyszer aztán felnyílik a kapun levő kis ajtó, sarkig kitárulva; s kilép rajta, kurta, de méltóságteljes léptekkel a homo regius. - Sok lépést nem tett előre a kapuból, hanem annál hatalmasabban állt meg.
- Ki meri háborgatni az ország szentélyét? - kiáltá, félelemtől erőtetett harsogó hangon. - Mért nem takarodnak az urak haza?
- Ki beszél odalenn? - kiálta Decebál a tömeg közül kiválva, s a kurta uraság felé közeledett.
Az egy lépést hátrafelé téve, s ott erősen megtámaszkodva, de a mellét annál jobban kifeszítve kiáltá:
- Én vagyok Rézkuthy Baló - szorultában a kicsinyített gyerekneve akadt a nyelvére.
- Hallod-e, héj, Belizár? - ujjongott Decebál - itt van a rézorrú bagó!
Erre azonban tűzbe jött a depreciált nagyság, s mérgesen felállt a lábai hegyére.
- Hallja az úr! Nyissa ki a szemét! Én vagyok a homo regius! Tisztelet ennek a jelvénynek!
S rémült büszkeséggel mutatott a nyakán függő érdemrendre a fehér-piros szalaggal.
- Mi vagy te? - horkantott rá Decebál. - Homo regius? Király és filkó egymás mellett aduttban? Akkor te vagy a ,,bellus musicus". Gyerejde, hadd látlak. (Sötét volt, tökéletes, még ha lett volna is lámpás a városban, az anti-illumináció napján azt is kioltották volna.)
S azzal kinyújtva az izmos karját, nyakon markolta a szent és sérthetetlen férfiút.
Az sem vette tréfára a dolgot. Akkorát ugrott hátrafelé, hogy az csupa csoda volt a kurta lábaitól, s azzal hirtelen megfordulva, visszarohant a kiskapun - de részint az ijedségtől, részint hogy csak félszeme volt, úgy vágta bele a homlokát az ajtóragasztóba, hogy mire felért őexcellenciájához, már akkor olyan daganat volt a szemöldöke felett, mint egy kétkrajcáros zsemlye.
Decebálnak valami maradt a kezében.
- Mi a hét csoda ez? Valami pántlika! De még valami fityegője is van. E bizony valami kolera-amuletum lehet.
No, majd a holnapi gyűlésben visszaadom a jámbornak.
S azzal a nadrágszíjába dugta az elrabolt tiszteletreméltó jelvényt, a Lipót-rendet szalagostól.
Ezen hőstett után odább vonult Tanusvár hosszú utcáján a kurjongató had.
Csak egy embert hagytak hátra, Belizárt. Az még most is el volt gyalázva a bortul és kábulástul. A szűrét a nyakába kötötték, a kalapját a fejébe nyomták, s a magával tehetetlen alakot a szűre zsinórjánál fogva odaakasztották a vármegyeház ajtajának a kopogtatókalapácsához. Mikor a királyi biztos parancsára a somogyi hajdúk kirohantak az utcára, ezt az egy alakot találták ott; ezt mindjárt be is vitték, és biztos őrizet alá tették.
A rakoncátlan csoport pedig végig fellármázta a várost, bezörgetve a kapukon, ahol a kitett csóva jelenté, hogy lovas katona van beszállásolva, s bekiabáltak az ablakon
- Ki ne jöjj, liszteszsák (a svalizsér népies címe), mert elkap a nagy hörcsök!
Azoknak nem is volt nagy kedvök belekeveredni a mulatságba.
Hanem a cserepárok vártája előtt, ahol egy sor felállított puska jelzé, hogy az őrház van, állt egy feketeharisnyás, aki kötelességének tartá, a kiabáló sokaságot egy rémséges ,,halberdó"-val tartóztatni fel, s a hosszú mangalétát a hegyes parganéttal előreszegezni.
Éppen Decebál volt, akinek legközelebb keze ügyébe esett a szurony.
- Ejnye, fiam, de furcsa nyársat hoztál magaddal! - De már akkor az a nyárs nem volt se nyárs, se panganét, mert azt egy kis gyökkentéssel olyan görbére hajtotta Decebál vasmarka, hogy szénavonyogónak lehetett használni.
A közbátorság őre e merénylet után ,,Kveraus"-t akart kiáltani, de nem készülhetett el vele. Akkorában olyan sótartóforma csákókat viseltek a gyalogosok. Egy ólmosbot úgy üté hevenyében a sótartót a silbak fejébe, hogy annak a simlédere a nyakáig szaladt, s minthogy a csákó alul szűkebb, felül bővebb volt, ki nem tudott belőle szabadulni a nyavalyás: csak onnak kiabált mordiót.
Hanem arra aztán a nemes frekvencia is kereket oldott, s mire a vártaház őrsége előrohant és fegyverre kapott, akkorra már tiszta volt a hosszú utca, ki-ki merre látott, átugrált a palánkon. A puskás katonával nem jó ungorkodni.
Csak Decebál maga maradt meg az utcán. A katonák onnan a vártárul fenyegették, hogy rálőnek, ő meg felszakított két követ az utcacsatornából, s azzal kínálta őket, hogy mind agyonhajigálja. Szerencsére véget vetett a feleselésnek a megérkező négylovas hintaja Decebálnak, amit a megszeppenésükben bölccsé kijózanult Bakala Peti és Csunyi Laci vezettek a nyomába a vendégfogadóból. Abba erővel feltuszkolták Decebált, s aztán elhajtattak nagy sebesen a várostól nem messze fekvő úri kastélya felé az idősebb Tanussy ivadéknak.
       
A rab odafenn a toronyban éppen most ütötte a tizenharmadik órát. Az levén neki megparancsolva, hogy minden serkentéskor eggyel többet üssön.
Ezt is így szokták Spanyolországban.









Jókai Mór: A kiskirályok


VII. A tűzhalmi kastély
,,Halom" nincs is több ezen az egész térségen, csupán csak az, amelyiken a Tanussyak ősi kastélya épült.
Azt mondják (sőt írják), hogy ez az egész halom úgy lett összehordva, Mén Marót bolgárainak holttesteiből, ezelőtt kilencszáz esztendővel. Szentségtelen sírdúló kezek nem kutathatják annak a titkait, mert rajta van a kastély, s körülötte a vadaskert, meg mindenféle gazdasági épületek.
Mások ellenben azt állítják, hogy ez igenis kézzel összehordott halom volt, de az ősvallást követő magyarok áldozataira szolgált, itt gyújtották meg a ,,gyulák" az oltártüzeket; ezek, ti. a gyulák, nem voltak a ,,Julius"-oknak a druszái, hanem áldozattevő papok, olyan augur- vagy druidafélék, egyszóval pogány praelastusok.
Azért hívják ezt a helyet Tűzhalomnak.
A kastélyon túl látunk egy helységet is, melyben a Tanussy ősök által még a török hódoltság alatt idetelepített várjobbágyok laknak. Temploma is van a falunak, ami valósággal nevezetesség (a régészekre nézve), hatszegletűre van építve, hegyes tetővel, torony nélkül. Ez már Árpád-kori emlék, régibb, mint a falu. A tetején kettős kereszt van, a homlokzatán valami görög betűk. Eredetileg ortodox rítusú istenitiszteletre szolgált, most is görög, nem egyesült pópa énekel benne: magának meg a sekrestyésnek; mert az egész község rég kitért a kálvinista hitre, s a közeli Tanusvárra jár fel Isten igéjét hallgatni; hanem azért az eklézsia megvan, a papot fizeti az ősi fundatio; tisztelendő Horkázi Kajafás uram különben is kedves ember a kastélyban, ott is étkezik, s neveli a család egyetlen magzatát, azokban a tudományokban, amikkel saját maga bír.
Csaknem olyan régi a kastély is, mint ez a templom. Nem építették ezt külső pompára, hanem az örökkévalóság számára; falai, kerítései, szöglettornyacsai mind arra vannak alkotva, hogy ellenség ostromát huzamos ideig kiállják. Ki is állták.
A Tanussy ősök, amióta csak a szent korona Magyarországra érkezett, ivadékról ivadékra mindig annak a pártján állottak, akinek ez ellen a korona ellen valami kifogása volt. Szent István alatt Kupával tartottak, I. Endre ellen Vatát támogatták, Könyves Kálmán idejében annak az öccsét, Álmost kísérgették, Vak Bélánál Borics táborába szálltak; majd ott lobogtak a zászlóik Csák Máté seregében, Hédervári Kontnak a dolgába is bele voltak keveredve, azután meg éppen minden felkelésben részt vettek; látta őket nemcsak a három Rákóczi, a két Thököly (apa és fiú), hanem még Esze Tamás, sőt Szegedi Péter is.
Hogyan történhetett mégis, hogy mindamellett soha sem a fejét, sem a birtokát el nem vesztette egyik őse sem a Tanussyaknak? Annak a magyarázatára majd rájövünk később.
*
Már ugyancsak magasan jár a nap, s a tűzhalmi kastély kapuja fölötti őrtoronyban leskelődő kapus még mindig nem ád jelt a kürtjével az uraság hazaérkezéséről. Pedig Tanusvár ide alig van egy fél órai futamodás annak a négy paripának, s Decebál éjfél után egy órakor indult el onnan hazafelé.
Hanem hát az történt vele, hogy Tanusvártól egy puskalövésnyire, jól félre az úttól, fekszik a ,,Békafogó csárda". Ott éppen nagy lakozásra gyűltek össze a juhászok. Decebál meghallotta a víg rikoltozást, s maga hajtván a kocsiülésből a lovakat, senkinek sem szólt semmit, csak lekanyarodott az útról, s az avaron keresztül bevágtatott a ,,Békafogó csárda" udvarára. Csunyi Lacit meg Bakala Petit is vitte magával.
A csárdában, meg annak az udvarán a juhászok táncoltak a menyecskéikkel, s itták a korcsmáros rabvallatóját. Decebálnak úgy megtetszett ez a mulatság, hogy ott maradt közöttük mulatni reggelig.
Ez talán nem is volt tőle valami bolondság, hanem inkább egy kis előrelátás. Jó lesz gondoskodni az ,,alibi"-ről.
Azalatt Sára asszony rághatta mérgében a körmeit.
Ezt a szép bibliai nevet kapta a keresztségben Decebál felesége, saját magának elég nagy bosszúságára, mert ezen a vidéken ,,Sári"-nak éppen a legközönségesebb debellákat, azokat a bécsi ronggyal kikent pofájúakat, szokták tisztelgetni.
Megérdemelt volna pedig valami dicső nevet is, olyat, aminőt királynék, amazonok, tündérasszonyok viseltek; mert arcra, termetré akármelyiknek sem engedett, sem Cleopatrának, sem Semiramisnak, sem Tündér Ilonának.
Nyulánk, karcsú termetének nem kell a vállfűző, hogy deliségét emelje, csupa vadállati szabad mozgékonyság az egész alak, amit semmi mesterkéltség meg nem ront. Magyaros szabású öltözetet visel, kifűzött vállderekat, melynek dudoros ujjai kézcsuklóig érnek, két helyen átkötve szalaggal; a fején fehércsipkés kecskeméti főkötő hosszan alálengő széles, aranyvirágos szalaggal, s sűrű fekete hajának kontyához odatűzködve arany rezgőtűkkel; bogláros öv öleli át karcsú derekát; nyakán gyöngyökkel kirakott násfa.
Arca a legvalódibb alföldi magyar típus; inkább gömbölyű, mint hosszúkás, aranyozott barnás arcszín, amin uralkodik a szenvedély rózsapírja, leskelődő szerelemgödröcskéivel; sugár két szemöldöke mintha szénnel volna odahúzva, s azok alól villog szikrát szórva az a két fekete karbunkulus, aminek nehéz a színét megmondani, olyan erősen takarja a hosszú, sűrű szempillák selyme, két ajka csukva is gyönyörű, hát még ha felnyílik; ilyen szájmetszést nem találni másutt, csak a magyar nőknél, amit sem harag, sem kacaj, sem duzzogás ki nem vesz a formájából; minden ember, aki ránéz, azt hiszi, hogy adósa neki egy csókkal.
Csak az orr nem egyez össze a tipikus vonásokkal. Az ilyen archoz egyenes, hajlott orr illik, ez pedig fitos orr, ami barna arcnál rendkívüliség. S ez az eltérő vonás adja meg éppen az egész arcnak a jellemző kifejezését.
Reggel van már, s az úriasszony már felöltözve. Vagy tán le sem vetkőzött tegnap este óta? Mind az urát várta.
Dorkó néne ott guggol a földön, és meséli neki, hogy mit látott a városban, a Régi Nap ablakán keresztül. Egész éjfélig. Akkor a hajdúk meg a bakterek elkergették a néző gyülevészt a piacról erővel; a kémkedő banya nem tudhatta meg, mi történt tovább. De hisz az is elég arra, hogy Sára asszony arcát tűzlángba borítsa.
Dorkó asszony pedig azért térdel a földön, hogy a ,,szép Emma" bakancsait befűzögesse, amíg annak a haját Sára asszony fésüli és fonogatja.
Szép Emma nyulánk, magas gyermek, majd olyan magas már, mint az anyja. Az arca is szakasztott mása az anyjáénak, csak az orra tartja meg az ősi Thonuzóba formát; ez olyan egyenes, szabályos, mint az apjáé. A gyermek 12-13 éves lehet. Tarka szoknyát visel, ami bokáig ér neki, virágos fodrokkal. Azon felül puffos ujjú selyemrekli van rajta, mely a nyakán csipkekrézliben végződik. Arcszíne valamivel barnább még, mint az anyjáé, s nincs úgy kipirulva. Szempilláit lesüti, ajkai duzzogva csücsörödnek össze. Látszik az egész arcán, hogy elkényeztetett gyermek. Van dolga vele az öreg Dorkónak; mert nem akar nyugton állni a lábain, s amikor teheti, jókat rugdos rajta.
- Hát csak összejött azzal a drága madárral megint? - ismétli a hallottakat Sára - hányszor megfogadta, hogy meg sem látja, de mindig odaviszi a bűne, ahol az van. Mert nem talál más kortyondi pajtást többet, aki úgy hozzá illenék, mint a drágalátos öccse.
- De ne ráncigáld úgy a hajamat! - kiált közbe a nagy gyermek.
- Csitt! Ne nyafogj! Anyád ma haragszik.
- No, ha az apámra haragszol, tépd annak a haját, de ne az enyémet.
- Fogd be a szádat! Pulya! Neked még érteni sem szabad, hogy miről beszélünk. Állj veszteg, mert igazán megtéplek.
S azzal elkezdte szépen befonni két ágra azt a sűrű acélragyogású hajat, ami tömötten, bongyorán[1]omlott alá a gyermeknek egész a csípőjéig.
- Hát csak szóltak, szapultak engem, ugye, a szép mákvirágok? - folytatá Sára.
- Csak a Belizár! Annak van olyan mocskos szája. Azt is mondta, hogy...
(Ezt már csak súgva mondta a fülébe az úrasszonynak.)
- Jaj a hajam! - ordíta fel a gyermek.
- Na, te kényes ,,ne nyúlj hozzám" virág. Hát csak körül kell kötnöm a szalaggal a hajadat. - Megállj, cudar!
- Hát most miért szidsz?
- Nem neked mondtam! - Fordulj szépen felém.
Azzal szemközt fordítva a gyermeket, elkezdte próbálgatni, a befont hajtekercs hogyan illenék jobban a fejére? A fülén túl, vagy a fülén innen feltűzve? S folyvást dörmögött magában: ezt nem viszitek el szárazon!
- Ugyan, ne babázz velem! - nyafogott a nagy gyermek mérgelődve - hiszen nem vagyok én kisbaba, hogy velem játsszál!
- Eredj! Te is cudar vagy mint az apád! Nemhogy megköszönnéd az anyádnak, hagy körülnyalogat. No, nézz rám szépen, aztán csókolj meg.
A gyermek azért is hátat fordított az anyjának.
Sára asszony aztán hirtelen a feje körül kerítette neki a hajfonadékaít, úgy tűzte meg.
- Hát csak aztán nagy dáridót csaptak, ugye? Bizonyosan valami jófélét is vittek oda mulatni.
- Ugyan, ugyan! A gyerek előtt! - dünnyögé Dorkó nénő feddő hangon.
- Mit tudja ez még, mi az? No, jó! Eredj, Emmácskám, lelkecském játszani a kertbe. - Jancsi, te! Héj, Jancsi! Nem hallod! Kifúrjam a füledet?
Pedig hiszen elég hamar törte be magát a Jancsi.
Ez meg egy olyan növendék siheder volt, kegyelemkoszton tartott diák, aki innen járt be Tanusvárra a gymnasiumba, s amellett apró szolgálatokat teljesített. Erős, széles vállú suhanc, zordon ábrázatú, de igen becsületes tekintetű fickó.
- Vezesd el az Emmát sétálni az ánglia-kertbe. Aztán játsszál vele. De a tóhoz közel ne menjetek. Vigyázz, hogy a pávakakas meg ne vágja az Emmát. Ezt a selyem nagykendőt vidd magaddal, s ha szél talál fújni, kösd az Emmának a nyakára, de hátul összekösd a dereka körül Aztán, amíg a fú harmatos, az Emma ne szaladgáljon a gyepen, hanem, ha a messzelátódombra fel akar menni, akkor vedd az öledbe, úgy vidd fel. Érted! Ha vizes lesz az Emmának a topánja, én meglátom, s a te bóbádat tépem ám meg érte. - No, te szép kis virágszálam, hát hadd csókoljalak meg szépen.
A nagy gyermek kézzel-lábbal kepiszkelődött az anyai gyöngédség minden tanújelei ellen, s a reklije ujjával törülte le az arcáról a kapott csókok nyomait, s aztán vásott kedvűen, durcásan rángatva a két vállát, rohant ki a szobából, a Jancsi alig győzött utána szaladni végig a folyosón, meg a tornác lépcsőin.
- Emma! Emma! Várjon meg! Nem szabad úgy szaladni! Emmácska!
De biz az Emma meg sem állt addig, míg a gesztenyefák alá nem ért az ánglia-kertben, ahol már nem lehetett rá látni a kastély ablakaiból.
Mikor a két gyermek egyedül találta magát, akkor a Jancsi mindjárt tegezni kezdte az Emmát.
- Úgy elszaladtál, pedig utánad hoztam a kuglófot, amit otthagytál a kávénál.
- Kell is nekem! Majd jó lesz a pontyoknak a tóban. Hát te mit kaptál reggelire?
Jancsi előhúzott a zsebéből egy jókora cipót, aminőt az iskolás diákoknak süttet mindennap az úrasszony. Amióta csak Tanusvárott gymnasium van, mindennap kapnak a bennlakó szegény diákok egy cipócskát a tűzhalmi uraságtól, az iskola patrónusától. Ezt a debreceni diákok úgy hívják, hogy ,,pikó", a pápaiaknál a díszneve ,,szatyi", az enyedieknél ,,brúgó".
- Adj nekem is belőle! - monda Emma.
Jancsi kétfelé törte a pikót, s megosztotta Emmával.
- De jó ez a pikó, hallod-e?
A kenyerező társakat csakhamar körülvették a pávák; azoknak Emma szétmorzsolázta a mazsolás kuglófot, s elhajigálta a földre, hadd kapkodják. Neki jobban ízlett a fekete kenyér.
- Te, Jancsi! - monda Emma a falatozás közben - az anyám most az apámat lesi; ha hazajön, lesz nagy patália megint, most nem ügyel ránk senki. Bemehetnénk a filagóriába.
- Jó lesz, Emma. Csak-a kertész meg ne lásson.
- Nem megyünk a kertészház felé, ahol a híd van, hanem átugrálunk a patakon.
- De a szoknyád meg a topányod harmatos lesz, s a mama meglátja.
- Azon segítek én könnyen! - mondá Emma, s azzal fél kezével Jancsi vállára támaszkodva, a másikkal hirtelen kifűzte a bakancsait, lerántotta a lábáról, azután a harisnyáit is lehúzta, s a szoknyáját feltűzte, hogy a két hófehér lábszára térdig szabad lett; azzal odadobva topányt, harisnyát a Jancsinak, nekiiramodott szilaj szökésekkel a harmatos pázsitnak, mint egy kiszabadult csikó, Jancsi utol sem bírta érni.
Az angolkertet egy lusta vizű patak szelte keresztül, aminek a két partja lehetett valami két ölnyi távolságra egymástól.
,,Hopp!" Mint a madár, mint az őz, úgy szökött rajta keresztül a szép Emma, az a kétölnyi tér nem is volt neki sok, még azt is megtette, hogy ugrás közben féloldalra fordult, úgy libbent le a tulsó partra. Biz a Jancsi meghasalta az utánacsinált ugrást, s az orrával érte a földet, amin aztán Emma igen jót kacagott.
A patakon túl következett azután valami bozót, úttévesztő, amit úgy híttak, hogy ,,labyrinthus"; ennek a közepén volt a filagória; kívül kavicsvakolással bevert falú gömbölyű épület, nyári mulatóka. Annak az ajtaja ugyan be volt zárva, s a kulcsa a kertésznél állt; de hát mire való az ablak? Az egyikről könnyű feltárni a redőnyt, s aztán az üvegtelen ablakon be lehet mászni. Először az Emmát segíti fel az ablakba a Jancsi, azután maga is utánakapaszkodik, ügyes tornázással - s a redőnyt megint becsukják.
Amint aztán egyedül vannak a nagy gömbölyű teremben, az Emmának az az első dolga, hogy hirtelen feltűri a karjairól a tarka rekli ujjait egész könyökig; gyönyörű elefántcsont fehér bőr, de alatta olyan izmok, mint egy Achillesé! S azzal se kérd; se hall, elkezdi öklözni a Jancsit, kedve szerint viháncolva.
Az csak védi magát egy ideig, s szabódik erősen.
- Emma! Ne bolondulj! Legyen eszed.
Aztán ő is visszaüt egyszer-egyszer az öklével, s nem nézi, hogy hol találja az Emmát, oldalba-e vagy fültövön? Mégis kénytelen hátrálni, pedig termetre erősebbnek látszik.
- Emma! Hagyd el! Bizony Isten a földhöz csaplak!
- Mit? Te? Engem? De a lábam szárához kenlek mindjárt!
Azzal ölre kapnak, dulakodnak, előre-hátra hányják egymást, utoljára is az Emma egy ,,gulyásfogással" úgy teremti a földhöz a Jancsit, csak úgy nyekken; akkor a két térdével ráül, s kezeit a mellére szorítja, folyvást agyarkodva a legyőzöttre:
- Hej! Hát földhöz vágsz? Hát elbánsz velem? Tudsz mindjárt szépen mórest?
- No, Emma! Elég volt! Bocsáss fel, Emma!
- Nem addig, amíg az igazi nevemen nem szólítasz.
- Hát, kérlek szépen, Emmánuel pajtás.
Akkor aztán feleresztették.
Eszerint ez a kisasszony nem leány, hanem fiú, s az Emma név csak az Emmánuelnek a becéje.
De hát micsoda furcsaság akkor ezt a tizenhárom esztendős fiút leányruhában járatni; a haját hosszúra ereszteni, kontyba fonni; s őtet magát mint valami kis növendék sült halat, úgy kényeztetni, tojtatni?
Ha az anyja teszi ezt vele, annak a számára talán lehet majd valami mentséget találni valami különleges bolondságban, de hogy az apja engedi ezt így történni, hogy a családja egyetlen fiörökösét ilyen pulya maskarának neveljék, annak mi magyarázatot lehessen keresni? Hisz Decebál eszes és tanult ember.
Volna talán neki valami szaktudományos rögeszméje, ami úgy elfoglalja az egész lelkét, hogy a legközelebb eső dolgokat sem látja? Ilyen bolondság csak egy tudós házánál mehet végbe.
A birkózás után kellett egy kis idő, amíg kifújja magát a két felhevült gyermek.
- Látod! - monda Jancsi - kiszakadt a hónod alatt a reklid a dulakodásban. Az anyád majd kérdőre vesz érte.
- Majd hazudik valamit a Dorkó nénő; az ő dolga énhelyettem hazudni.
- No, de lássunk a mulatságunk után, most nem lát senki.
Ugyan, mivel mulathatja magát két növendék fiú, mikor elbújhat minden szem elől?
A nyári mulatóterem belsejében van egy bronzszobor, ami a Cnidusi Vénust ábrázolja, a delfinnel; annyival illedelmesebb a többi kollégáinál, hogy csak csípőig van dekolletálva. Az Emma ennek az istenasszonynak a nyakát átöleli egyfelől, másfelől meg a Jancsi veti neki a vállát, s így egyesült erővel feldöntik a több mázsás mitológiai alakot. Az pedig belől üres. - Ebből az üregből szedeget aztán holmikat elő a Jancsi, amik az ő mulatságaikhoz valók.
Három vagy négy elvásott táblájú könyv; egy csomó írás: egy palatábla, irallal, toll és kalamáris.
Azokat lerakják az asztalra, két széket húznak egymás mellé, s azután hozzálátnak a mulatsághoz.
A Jancsi magyaráz, tanít; az Emma pedig nyeli azt mohón, éhesen, gyönyörűséggel.
Ez az ő titkolózásuknak a tárgya.
De hát nyíltan és tudva nem oktatják ezt a gyermeket odafenn a kastélyban? Majd megtudjuk, hogy mire, hogyan és kik tanítják!
Ennek a keblét pedig az égető vágy emészti.
S a láng követeli az olaját.
Olyan gyors esze van, hogy egy hallásra megtanul mindent. A Jancsi könyvei azok, amikből tanul. Az már odább haladt: egy évvel idősebb, mint ő. A Hübner, a Hármas Kis Tükör, aztán egy diák grammatika, meg a colloquium, képezik az akkori diákocskák tudománytárházát.
Jaj, ha megtudná valaki, hogy a szép Emma ezeket már mind beszedte!
Pedig csak lopva, settenkedve jöhet ide a pajtásával egy-egy órára, amikor nem strázsálják, amikor az anyja az apjával civakodik.
Most az egyszer jó hosszú idejük volt a tiltott gyönyörűség kielégítésére: szép Emma még a szépírásban is gyakorolhatta magát, s mikor aztán ismét elrejtettek mindent, s a Vénus-szobrot újra talpra állították, ismét visszatértek azon az úton, amelyen idejöttek, s akkor még sétálás közben egypár zsoltár dallamára is megtanította a Jancsi az Emmát. - Gyönyörű csengő szoprán hanga volt.
- Milyen nagy becsületed lenne ezért a szép áltus hangért a debreceni kántusban, te Emma!

[1] ,,Bongyora" az olyan haj, mely hosszú és sűrű göndör hullámzású. Székely szó. J. M.









Jókai Mór: A kiskirályok


VIII. Családi hangverseny
Végre mégiscsak megszólalt a kaputoronyból a jeladó kürt. Megérkezett az uraság. A négy paripa, ami egész éjjel hámban állt, szilajon vágtatott be a kapun a tágas kastélyudvarra, a kieresztett hosszú ostor pattogása még jobban tüzelte a sárkányokat.
A két cimbora sietett lesegíteni a kocsiülésből Decebált.
Olyan ittas különben sohasem volt ő, hogy még csak a dülöngése is elárulta volna, hogy kettőjük közül a bor volt az erősebb. Eleinte garázda volt, ha ivott, hanem hovatovább annál kedvesebb lett, a vége felé, amikor már más ember régen bőgőhegedűnek nézi az eget, s azt sem tudja melyik világon jár: neki akkor szokott széles jókedve szottyanni; akkor kapja ki a cigány kezéből a hegedűt, s húz rajta virtuóz kézzel andalgó nótákat, vagy elkezd dalolni, gyönyörű bariton hangon, s olyan érzéssel, hogy aki hallja, utánabolondul. Ilyenkor veszedelmes ő az asszonyokra nézve.
Már a lépcsőn felhaladva rákezdi a beköszöntő nótát:
,,Nekem olyan asszony kell,
Ha beteg is, keljen fel;
Főzze meg a vacsorát:
Úgy várja párját, úgy várja párját,
Úgy várja haza a babáját."
De bíz őtet nem úgy várták. Amint belépett az előterembe, ott találta a szép asszonyát; de amint meg akarta ölelni, az hátat fordított neki, s eltaszította magától.
Arra is tudott egy nótát:
,,Magasan repül a daru, szépen szól,
Haragszik rám az én rózsám, mert nem szól.
Ne haragudj, kedves rózsám, sokáig.
Tied vagyok, tied leszek koporsóm lezártáig."
S erős karjával mégiscsak magához ölelte, és megcsókolta erőszakkal a szép száját.
Erre aztán meg kellett nyílni annak a hét pecséttel lezárt szájnak.
- Köszönöm az ilyen csókot, ami a csapszékről maradt rám.
Decebál összeütötte a bokáját, s a fejéhez csapott a tenyerével:
,,Ez a csárda olyan közel ne lenne,
Olyan jó bort csak ne mérnének benne,
Arany icce, ezüst messző'.
Azért járok ilyen késő',
Angyalom, kicsikém, tehozzád."
- Nem bánnám! - kiálta Sára, lefeszegetve a derekáról az ölelgető kart - ha három nap, három éjjel ott henteregnél is a piszkos csapszékben, csak azt a gyalázatot ne hoztad volna rám, hogy ismét összeültél azzal a szemtelennel, aki engem minden ember előtt ócsáról, becsmérel, s te azt elhallgatod, még tódítod is.
Dehogynem énekelték közbe ezt a nótát:
,,Haragszom én azon szóra,
Mely a szép asszonyt megszólja.
Mert az asszony aranycsillag,
Aranygarádicson ballag
Hejje, hujja, hopp."
Ekkor Sára más fegyvert vett elő; elkezdett sírni, és tragikus szókra fakadt.
- Én nem bánom! Ha én teneked terhedre vagyok, itt a Tisza: nincsen messze, kimegyek a partjára, hozzám kötöm a gyermekemet, s beleölöm mind a kettőnket. Meglátod.
Erre tudtak ám még csak szép nótát:
,,Ne essél, galambom, a Tisza vizibe!
Inkább essél, rózsám, vélem szerelembe."
S ezt a szép andalgó nótát oly behízelgő hangon, olyan érzéssel tudta énekelni a hamis, hogy a könnyhullatást mosolygásra varázsolta vele; s most már kevesebb vonakodással engedték magukat megölelgettetni.
- Tudja a cudar, hogy milyen kedves, mikor így dalol! - panaszkodik féldurcásan Sára, a haragjának a nagyobb lángját már eloltogatták, csak a parazsa maradt.
Hanem arra a parázsra csak egy kis olaj kell, hogy újra lobbot vessen. S ez is megkerült.
Amint Decebál haragos életepárját dallal, csókkal, öleléssel szelidítgeti, meglátják az asszonynak az inkvizítori szemei azt a bizonyos tárgyat, ami Decebálnak a kezében maradt, azt a fehér-piros selyemszalagot azzal az aranykereszttel, amit őkelme, hogy el ne veszítse, az öve mellé dugott. Azt azután egy kézzel kirántani onnan, másik kézzel az urát eltaszítani magától, az arcát Meduza-képpé torzítani, s a bűntanújelt az orra elé tartva a gonosztevőnek, azt a legválogatottabb címekkel elhalmozni, ez mind egymásután következett.
- Hát ez micsoda? Heh! Szalag, ugye? Selyempántlika aranykereszttel! Ezt valami cifrának a nyakáról tépted le! Ugye, gyalázatos? Tudom én jól, hogy ilyen cifra keresztet viselnek a pápista asszonyok a nyakukon, ilyen piros pántlikán. Ezt te annak az örmény ,,bikál"-nak a nyakáról tépted le, s még elhoztad magaddal.
Következett még több is; de azt alig lehetett hallani a nagy kacagástól, amit különösen Decebál elkövetett; de a két cimbora sem tarthatta vissza magát.
- Hiszen nem bikál volt az, hanem bika!
- De nem lehet erre találni kádenciát!
Dehogynem lehetett; akár egész nótát; ez már a frissibül való volt; Decebál nagy dévajkodással aprózta a gúnydalt:
,,Kincsem komámasszony!
Lelkem, szomszédasszony!
Nem látta kend az uramat?
Láttam biz én a kocsmában,
Kocsmárosnéval volt táncban,
Ketten ölelgették,
Hárman szeretgették.
Azok a fain menyecskék,
Majd minden pénzét elvették.
Bárcsak az ördög elvinné,
Pokol fenekére tenné!
Kincsem, lelkem, komámasszony.
Kitty, kotty, hopp!"
Az asszony szitkozódott, az úr dalolt, a két cimbora röhögött; gyönyörű egy hangverseny lett belőle.
E kedélyes jelenet alatt senki sem vette észre, hogy egy új alak settenkedik be a társaságba. Azazhogy csak ráviteles értelemben ,,új", mert nincs azon semmi alkatrész, ami nagyon, igen nagyon ócska ne volna.
Kabát zsíros, csizma sáros, nadrág rongyos, inggallér piszkos, a mellényét csak két gomb tartja össze, s annak az alsó gomblyukába van gombolva a pantalló felső gombja. A csizmának a sarka természetesen ferdére van gázolva. Görbe fogantyús bot van a kezében, s az oldalára akasztva egy nagyon kopott bőrtarisznya. S ha ilyen a ráma, a kép éppen belevaló. Ha ezt a pofát Darwin látta volna, címképnek vásárolhatta volna fel a munkái elé.
Az a ráncos vigyorgás, az a kámficsorodott sunyiskodás, az az alattomos, ravasz agyarkodás, ami a majompofának a díszét képezi, egyesülve az emberi tudálékosság homlokráncoló, orrfintorgató, szájösszeszorító rokon kifejezéseivel, a legtökéletesebb harmóniába hozatnak azáltal a teljes tulipánpiros orral, mely mint egy külön remekmű emelkedik ki ragyogva a ráncfedte, cserfakó arculat közepéből. Az egész alak terjeszti maga körül, ahol megáll, a penész-, doh- és gombaillatot.
Egy cseppet sem törődik a zajos családi jelenettel, amit maga előtt lát. Ez nem tartozik az ő világába. Odamegy egyenesen Decebál úrhoz, s a nagy danolás közben megrántja a dolmányát.
Decebál hátranéz, s amint ezt az alakot megpillantja, egyszerre elmúlik az arcáról minden fintorgása a jókedvnek, elkomolyul, a szemei kerekre felnyílnak, a nóta a szájába szakad. Lassú hangon kérdi:
- Nos, mit hoz, Vakandi úr?
Ez az ócska alak Vakandi Anonymus, a régészet nagy apostola.
A rendkívüli férfiú fél tenyerét a szája elé tartva, hogy a szó hívatlan fülekig el ne jusson, ezt súgja Decebálnak.
- Feltaláltam Thonuzóba sírját!
Erre a szóra Decebál arca egyszerre a megdicsőülés fényétől ragyog fel. Egészen más emberré változik át. Mintha egyszerre egy fejjel nagyobb lett volna. Majd meg elragadtatásában nyalábra kapja azt a kis szurtos embervakarcsot, s úgy megölelgeti, majd megfojtja, s fakó pofáit jobbról is, balról is összecsókolgatja!
Feltalálva Thonuzóba sírja!
- Asszony! Menj a szobádba. Cimborák! Dolgotokra! Senki se próbáljon háborgatni bennünket! Jövel, te, messiásom!
S azzal karon ragadva a kis homunculust, tolta őt maga előtt a szobákon keresztül, míg a saját lakosztályába ért, ott bezárta maguk után az ajtót. Egy szikra bor sem volt már a fejében.
Egészen józan lett ettül a pár szótul.









Jókai Mór: A kiskirályok


IX. Nincs jobb a jó tanácsadónál!
Az már megint nem volt valami gavalléros tempó Decebáltól, hogy ő magát kihúzza a csávából, s azzal odébbáll a lőcs árával, a két magával hozott cimborát meg ott hagyja a veszedelemben.
Mert jobb lett volna azoknak az állatmutogató oroszlánjának a ketrecébe kerülni, mint egyedül maradni Sára asszonnyal, mikor az hitvesi haragja kitörésének éppen a tetőpontján áll.
Eblábolt volna örömest Csunyi Laci a szobából, de Sára asszony megkapta a mentéjén a vitézkötést, s a falhoz szorítá, s úgy kezdé őt saját magával megismertetni, elszámlálva neki minden titulusát, amit nem a vármegyétől kapott, s eközben a tíz körmét veszedelmes szemkikaparási mozdulatokra igazgatva.
- Ti korhely, kártyás, részeges csalafinták! Ti városfüle, falufarka kószapilák! Ti viszitek minden gonoszba, ti csábítjátok minden istentelenségre az én uramat. Tivornyahősök, csapalulivók, csárdacégérek! Ti félkézkalmár bojnyikok! Hol hurcoltátok meg az uramat megint?
Az úrhölgy többesben beszélt, ámbár csak egyet aposztrofált, amiből megérthette Bakala Peti, hogy ez a sok szép kinevezés az ő hivatalait illeti, de ő csak mosolyogva veregette a lovagostorával a csizmája szárát; ellenben a kortescimbora annál jobban meg volt ijedve, s a végsőre elszántan esküdött.
- Én? Tekintetes asszony! Úgy segéljen, nem voltam én semmiféle korcsmában a Decebállal, itt találkoztunk vele a határban. Mi a cimborámmal a generális gyűlésre igyekezünk Tanusvárra. Fusson ki a két szemem, ha csak láttam is Decebált hamarább. Még hogy én részeg! De itt süllyedjek el a föld alá, ha tegnap dél óta egy csepp bor is lement a torkomon.
Dorkó nénő, onnan a benyílóajtóból nagyot fohászkodott, kezeit összecsapva.
- Óh, a pokolra való! Hogy nem fél, hogy mindjárt elnyeli a föld.
- Hagyd el, cimbora! - szólt közbelépve Bakala Peti. - Nem megyünk itt a hazugsággal semmire. Sose esküdözz, hiszen nem a törvényszék előtt állsz most. Meg kell itt az igazat mondanunk. Szárah nagysám! Mille pardons! Kisztihand.
A szép asszony nagyon szerette, ha a nevét a zsíros szájú nemzeti Sssára helyett a finom hangzású idegen ,,Szárah"-nak ejtették ki, ha hozzátették a ,,nagysám" affixumot, ha idegen nyelvű mondásokat intéztek hozzá, s ha kezet csókoltak neki. Ezt mind megkapta, annálfogva annyira csillapodott, hogy engedett mást is szóhoz jutni.
- Én elmondok mindent úgy igazán, ahogy történt - szólt Bakala Peti, egész biztossággal.
Most már a kíváncsiság is fel volt ébresztve.
- Halljuk - szólt Sára asszony, s leült az asztal mellé, de senkit sem kínált, hogy ,,Tessék helyet foglalni".
- Igenis, Szárah nagysám, úgy van. Mi bizony éjfélig ott mulattunk az öreg napnál.
- Gyere ide, Dorkó! - mondá az úrhölgy. - Ide gyere a hátam mögé!
(Hej, ha én azt tudom, hogy az a vén banya ott leskelődik! - sóhajta fel keservesen Csunyi Laci.)
- Hát hogyan mulattak az urak? - vallatá szigorú tekintettel az előtte álló delinquenst az úrnő.
- Hát hiszen azt már valószínűleg mind elreferálta Dorothea asszonyság Szárah nagysámnak apróra, s nekem odáig nincs mit hozzátennem. Úgy volt biz az mind. Dorbézolás, kártyázás, istentelenkedés. Ez mind igaz. Még az is igaz, hogy Belizár a legtisztelettelenebbül viselte magát Szárah nagysám irányában.
- Tudok mindent! Minden szót tudok!
- Hanem azt már nem mondta el a hű cseléd, ami ezután következett, mert akkor már a bakterek elhajtottak a piacról minden embert.
- No, hát mi történt?
- Az, hogy a mi Decebálunk nem tűrte el azt, hogy az ő imádott nejét még az édesapjának a fia is dehonesztálja, de torkon ragadta, és úgy a földhöz sújtá Belizár uramat, hogy ott terült el eszméletlenül, mint a béka.
Csunyi Laci sietett tódítani.
- De úgy összetörte, lelkem, hogy vérben-fagyban vitték el lepedőbe takarva. Sohase lesz abból többet ember.
- No, cimbora, csak ne hazudj hozzá semmit!
- Hát megnémuljak? Mi?
- Most ne hazudj.
Sára asszonynak egy percre felderült az arca, de aztán megint csak ráncbaszedte a homlokát.
- Szép volna, ha úgy volna, de mesebeszéd! Hiszi a bolond!
(- No, hát érdemes az embernek igazat mondani? Mikor azt sem hiszik el! - förmed fel a vén kortes.)
Bakala Peti a csurapéja zsebébe nyúlt, s előhúzott valamit.
- Hát ezt elhiszi-e, Szárah nagysám, hogy igaz?
Az a valami volt a Decebál bőrerszénye, amiben az aranyai voltak.
- Tessék kibontani és megszámlálni. Itt van az egész ára az eladott tulkoknak, azon módon, ahogy a bécsi kereskedő kifizette. Mikor dulakodásra került a sor a két dalia között, én látva, hogy az asztalt mindjárt összetörik, siettem a veszélyben forgó pénzes erszényét Decebálnak biztos helyre tenni, nehogy a sok tolvaj között szőrén-lábán elszármazzék. Íme, átadom Szárah nagysádnak tisztelettel.
Azt azonban elhallgatá Bakala Peti, hogy mi történt azzal a határ pénzzel, amit Decebál az öccsétől elnyert a kártyán. Hát az az ilyen dulakodásban a ,,cassa nemonis" (a senki pénztára).
Ez már csakugyan nagyon enyhítő körülmény volt.
- Tessék leülni, Bakala úr! Ide a hotelbe (Sára asszony szeretett idegen szókat használni, ahol szerét tehette, s neki ,,hotel" vagy ,,fauteuil" à peu près mindegy volt).
Ő maga pedig a kanapén foglalt helyet.
- Eredj, Dorkó! Adj Csunyi úrnak az ebédlőben egy kis domitoriumot. Hallottad, hogy még ma nem frustukolt.
(Óh, a pokolra szülött, hisz most kelt fel a vacsorátul.)
Ezzel aztán csak ketten maradtak.
Bakala Peti ura kezdett lenni a pozíciónak.
- Mert lássa, Szárah nagysám, ha én minden mulatságaiba olyan híven követem a Decebált; hát ez nem másért történik, mint törhetlen baráti hűségből. Én őrködöm fölötte, mint egy mentor. Ismerem a természetét, tudom, hogy olyankor nem vigyáz magára; a sok tolvaj mind kirabolná, ha én ott nem volnék. No, hát nem igaz-e, amit mondok? ,,Geld spricht", azt mondja a német.
Sára asszony ledobta a pénzes erszényt az asztalra, s érzékeny kezdett lenni.
- Lássa, Bakala barátom; és én nem bánom, akármit mond a német, de én jobb szeretném, ha e helyett az erszény helyett az én uramnak a szívét nyertem volna vissza.
- A szívét? Arra megesküszöm, hogy az a nagysádé volt és lesz örökkön-örökké.
Sára asszony baziliszk szemekkel tekinte a kedves barátomra.
- De hát, kedves barátom! Ha minden igazat meg akar mondani, elhallgathatja-e, hogy valami dáma nem keveredett abba a szép dáridóba?
- Óh, biz az még említésre sem érdemes. Egynéhány fiatal siheder tréfálkozott ott valami vásári komédiásnéval. Ugyan, már csak nem hiszi Szárah nagysám, hogy egy Tanussy Decebál egy ilyen kreaturára még csak rá is nézzen!
- Hát ez micsoda itten! - kiálta Sára asszony indulatkitöréssel, s a szép fehér fogait összecsikorgatta, a markába szorított keresztes szalagot odatartva Bakala orra alá. - Hát ez micsoda, he?
- Hüh, drága nagysám! - szólt Bakala Peti, a feje hátulját vakarva - most már azt mondom ám, hogy jobb szeretném, ha a Decebál ezt a szalagot akár az örmény straniera, akár a lengyel lovas komédiásné nyakából szakította volna le, mert az még kis baj volna. S ugyancsak elrejtse ezt a portékát, édes nagysám, hogy senki meg ne lássa, mert a szegény Decebálnak az egész vagyona, de még a feje is utána mehet, ha ez kisül rá!
- Hát micsoda?
- A bizony. Nagy baj van. Macskazenét adtunk a királyi komiszárusnak az ablaka alatt, eldaloltuk neki a varjúk nótáját egész harmóniával. Aztán a bűne odahozta azt a bolond Rézkuthyt. Én nem tudom, mi szellet szállta meg? Hisz különben olyan gyáva, mint egy egér; lejött közénk bakafántoskodni. Azt hitte, hogy ha megmondja, hogy ő a homo regius, hát majd akkor megijednek tőle. Vesztére éppen a Decebál keze ügyébe került. Az pedig homo regius ide, homo regius oda, nem sokat teketóriázott vele, hanem megfogta a nyakát, s jót húzott rajta végig a suhogóval. Akkor maradt aztán a kezében ez a furcsaság. Nem szép menyecske nyakravalója ez, hanem a homo regius Lipót-rendje.
Törődött is azzal Sára asszony, hogy mi az a homo regius meg az a Lipót-rend, őtet csak egy szempont érdekelte.
- Hát igazán nem volt Decebálnak semmiféle históriája asszonyfélével?
- Azt mondanám, hogy becsületem szentségére esküszöm, de hát ha énnekem nem hisz Szárah nagysád, higgyen akkor a tükrének. Ugyan nézzen oda, s aztán ítélje meg, lehet-e valakinek, aki olyan boldog, hogy egy ilyen istenasszonyt bírhat, azt elfelejteni akármi más halandó teremtésért?
- Menjen! Ne csúfolódjék.
- De már erre esküszöm hitemmel. Hát a főispáni bálban nem minden szem nagysád felé volt-e fordulva? Nem minden férfi, ifja, véne, törte-e magát nagysád után, s boldog volt, aki egy tekintetében részesülhetett?
- Az igaz, hogy nem volt nyugtom miattuk.
- Nagysád volt az est királynéja. Egész lazarétumot hagyott maga után sebzett szívekből.
- Menjen! Ne tréfálkozzék. Hiszen soha felénk sem jönnek azóta sem.
- Igen bizony. Mert nagysád húzza magát félre szándékosan.
- Hát hogyan?
- Annak bizony az a módja, hogy ha nagysád a nagyvilág előtt meg akarja nyitni szalonjait, hát legelébb is adni kell egy nagy táncmulatságot, amire az egész vármegye minden előkelő családjait meg kell hívni. Ezt, elkezdve a főispántól, mindenki a legnagyobb megtiszteltetésnek fogja venni.
- Lehet is nekem! Hisz mindenki kicsúfol ezekért az ócska bútorokért, amik még Noé apánk idejéből valók. Láttam én, hogy micsoda pompa volt a főispánéknál! A nevét sem tudnám megmondani. Mind Bécsből hozták.
- Hát hozasson nagysád meg Párizsból.
- Nem tudnám, mi a szöszön! Hisz nekem Decebál sohasem ád pénzt a kezembe, valahányszor elád valamit, nekem mindig azt mondja, hogy jószágot vett a pénzből, a contractust is megmutatja. Mutathatja nekem, akár görögül van, akár diákul, nem ismerem én az ákombákot. Én csak a kertből, meg a majorságból pénzelek, abból meg nem telik a pompa.
- Hát itt van most nagysádnak a kezében valami ötezer arany.
- Hát aztán?
- Ne kérdjen se jobbra, se balra, vasárolja el!
- Hát aztán, ha Decebál keresi?
- De nem fogja ám keresni. - Hiszen még nem végeztem el a históriát. Az a homo regiusnak a megütlegelése nagyon veszedelmes egy dolog ám. A törvény olyan büntetést szab arra, aki a ,,királyi emberre" ráteszi a kezét, mintha magával a király személyével tette volna azt. - Ezt a veszedelmet el kell nekünk hárítanunk a jó Decebál fejéről. - Ezért gondoltuk azt ki, hogy amint a verekedésnek vége volt (még a katonasággal volt egy csetepaténk, Decebál egy cserepárnak úgy a fejébe csapta a sótartót, hogy azt még most is húzzák kifele belőle)...
Sára nevetett jóízűn.
- ...hát akkor letértünk a város alatt a ,,Békafogó csárdába", ahol a juhászok mulattak, s együtt dőzsöltünk velök reggelig. Így aztán, ha inkvizícióra kerül a dolog, nekünk lesz ötven tanúnk, aki megesküszik rá, hogy Decebál estétől reggelig ott mulatott a ,,Békafogóban". Azt, hogy a ,,Régi Napnál" is lettünk volna, keményen eltagadjuk. És ilyenformán Decebál nemcsak hogy nem foga keresni a ,,Régi Nap" vendégteremében eltévedt pénzes erszényét, de még ha aranytálcán hozná eléje valaki, hogy tessék, megkerült az erszény, a ,,Régi Nap"-nál, eltagadná, hogy sohasem látta. Elköltheti azt nagysád bátran bútorokra és toilette-re.
- De majd Decebál kérdezni fogja, hogy honnan vettem erre a pénzt.
- Tudja is ő, hogy minek mi az ára! Ha kérdi, mondja neki nagysád, hogy a tejpénzből került.
Sára asszony annyit belátott ez alkalommal, hogy Bakala Peti igen hasznos ember. Nem olyan hiábavaló fráter, amilyennek a világ hiszi. Hisz ettől tanulni lehet.
Azt ugyan ő a maga részéről is megtanulta, egy látásból, hogy a főispáni úrilak divatos pompája miféle alkatrészekből áll; csakhogy azoknak az izéknek először is a neveit nem tudta, azután meg pénz nem volt a kezén, hogy azokat megszerezze. Most megkapta mind a kettőt, pénzt eleget és olyat, amiről a lelkem uram nem mer kérdezősködni, és hozzá egy szaktudóst, aki ezt a sok cifra dolgot mind a nevén tudja szólítani.
Körülhordozta minden termein és szobáin a kastélynak a hű tanácsadót.
Volt azokban most is elég pazarlás. Nyoszolya, ágy volt a kastélyban annyi, hogy kétszáz vendég mindenkor kényelmes ellátásban részesülhetett. Az ember nem hinné, ha a kontót nem látná, hogy Decebál csak a vendégágyakra való szarvasbőr takarókért egyszerre húszezer forintot fizetett ki egy budai kesztyűsnek. De hiányzott a divatos fényűzésnek minden követelménye, szőnyegek, porcelánok, festmények.
Ezekhez pedig Bakala Peti mind nagyon jól értett.
Amíg szép Emma a Jancsi pajtástól, a filagóriában elbújva, diák szavakat tanult, azalatt az anyja Bakala Petitől annyi ördöngős francia elnevezést sajátított el, hogy majd egyszer ragyoghat vele. ,,Balzac, causeuse, kredenc, chiffonier, gobelin, sèvres, console, étagère, statuette, majolika, gros de Naples, moire antique" stb. mind hű termő talajba hullott el, nem fogja ő azokat elfelejteni; egy-két betűkülönbséggel fogja majd reprodukálni; de az nem tesz semmi kárt.
- Ide pedig, ebbe a szalonba, kellene egy szép nagy fortepiano, Szárah nagysám.
- Hát aztán ki játszanék rajta?
- Gondolom, a bájos szép Emmácska.
- Menjen! Ugyan kitől tanulná meg? Ehhez nem ért a tiszteletes.
- Bizony nem is bíznám én már az Emmácska nevelését az öreg táltosra, hanem hozatnék a számára egy ügyes gouvernante-ot.
- Micsodát?
- Egy tanult kisasszonyt, aki a nevelést alaposan érti, aki franciául tud, és zongorázik, s aki az Emma kisasszonyt ahhoz az előkelő plihez szoktatja, amely a nagyvilágban való megelenéshez múlhatlanul szükséges. Az Emmácska már abban a korban van, amikor a kiképeztetése okvetlen női kezekre bízandó.
- Menjen, maga nagy bolond! Hogy a tüzes tatárba bíznám én az Emmám nevelését valami kisasszonyra?
- Nem értem.
- Nem érti? Hát nem tudja, hogy az én Emmám nem leány, hanem fiú?
- Ne tréfáljon nagysád.
- Dehogy tréfálok. Hát nem mondta azt el magának a Decebál soha?
- Nem szokta ő soha mások előtt a családi dolgait profanálni.
- No, hát én proponálom. Biz ezt Emmánuelnek keresztelte a pap.
- De hát szabad bámulatomnak azon kérdésben adni kifejezést, hogy mi oka lehet nagysádnak az egyetlen fiát, a Tanussy család majorescóját leányruhában, leányfővel járatni?
- Hát hiszen tudom én azt, hogy ő a famíliában a majorocska. De hát énnekem erre igen erős okaim vannak.
- Szabad volna ezen nézeteket mikroszkóp alá venni?
- Már arra nagyon kérem, hogy ne vegye Miskapor alá, amit mondok, de ha megígéri, hogy egy teremtett léleknek sem adja tovább ...
- Becsületem szentségére fogadom.
- Hallja, én a maga becsületére nem adok egy fagarast sem, hanem - látja azt a guzsalyt ott az ablakban?
- Remélem, hogy az helyet fog adni egy díszes akváriumnak.
- Verték már meg magát guzsalyszárral?
- Azzal még nem.
- No, én azt a guzsalyszárt összetöröm magának a hátán, ha elárulja, amit én most mondok.
- Biztosítom felőle nagysádat, hogy a hallottaknak az ellenkezőjét fogom mondani mindenkinek. Erre garanciát adok.
- Nem kell nekem a garabonciája, hanem hát üljön ide mellém, és hallgasson rám.
Sára asszonyság odaültette a kanapéra maga mellé a hű barátot.
- Tudja, mikor én fiatal leány voltam (az apám jómódú nemesember volt Zarándban, hanem voltunk hét leányok, én voltam a legkisebb), hát egyszer jövendőt mondattam magamnak egy kártyavető cigányasszonnyal. Hát az nekem ilyen jóslatot mondott: hogy legelőször is férjhez megyek egy parasztsorsú emberhez, s annál sok ütlegben és sok koplalásban részesülök, de majd nemsokára vége lesz annak, s akkor egy nagyon gazdag úrnak leszek a felesége, s pompában, jólétben fogok élni. Lesz egy gyermekem, aki fiú lesz, annak a sorsa pedig az lesz, hogy híres, nevezetes ember válik belőle, akit nagyon emlegetni fognak; mikor embernyi emberré lesz, akkor meg fog házasodni, s egy olyan leányt vesz el, aki nem ebből a világból való. Azután pedig igen szegény ember lesz belőle. És végezetre elviszik katonának, háborúba megy, és ottan megölik.
- Ejnye de furcsa kis horoszkópot csinált az a cigányasszony.
- Az ám, magam is nevettem én azon nagyon, csakhogy ez a borospók apródonkint mind beteljesült, akármilyen képtelenségnek látszott is eleinte. A hat nénémet egymás után mind férjhez vitték, mind hozzájok illő jó nemesemberek, kit a Szilágyságba, kit a Barcaságba, kit a Mezőségre, kit meg a Bánságba. Pedig egyik se volt többre való, mint én. Szegény édesanyánk bizony nem tanított bennünket egyébre, mint hogy a jó szájízre való ételt hogyan kell megfőzni. Ami verseket én tőle tanultam, azok mind ilyenek: ,,Leesett a lencse. Betörött a feje. Vajjal kötötték be. Vajjal jó a lencse." Egyszer aztán szegény anyám meghalálozott, a halotti tor alkalmával a vendégek valamelyike az égő pipával a szájában felfeküdt a hiuban a szénába; felgyújtotta a házat. Porrá égtünk. Akkor aztán az apám átköltözött a legöregebb nénémhez Vidrára, engem is magával víve. Juci néném pedig, Isten bocsássa meg, valóságos hárpia volt, akinél soha egy nyugodalmas órám nem volt, mindig ütött, hajtott, s az urát féltette tőlem, pedig annak akkora golyvája volt szegénynek, hogy a mellényét nem tudta begombolni tőle. Egy nagy erdő közepén volt a lakásunk, ahova gyakran eljártak jókedvű vadász urak, akik éjszakára ott maradtak a medvehajtás után. Itt láttam meg legelőször Decebált. Akkor még fiatal, nyalka legény volt. Én meg szép leány voltam. Hasonlítottam az Emmához; csakhogy annak sohasem lesz olyan tüzes szeme, mint nekem volt. De sok komplimentet mondtak az úrfiak ezeknek az én ragyogó szemeimnek! Hanemhát mind nem ért az semmit. Egyszer csak jött értem egy kérő. Birkás volt, rücskös volt, öreg volt. Király Samunak hítták. De nem bántam én, akármilyen volt is, csak megszabaduljak attól a háztól, ahol testem-lelkem megunta a kujonérozást. Kezet adtam neki, megesküdtünk. Csak mikor hazavitt, csak akkor láttam, hogy hová kerültem. Csivasz paraszt volt a férjem, árendában élő bális, akinél egész nap birkatúrót kellett gyúrnom döbözbe, kászuba. Nem emlékezem rá, hogy lett volna egy nap az együttlétünk alatt, amelyikben háromszor össze ne verekedtünk volna: reggel, délben, este. Szerencsére én voltam az erősebb, a keresetlen fa mindig az én kezemben maradt utoljára, én dögönyöztem el Király Samut végül. Emellett aztán a koplalásban is volt módom. Egyik nap málépuliszka volt az ebédünk, a másik nap sült tök. A birkahúst nem vette be a természetem, amiből az uram tokányt főzött, mert tudtam, hogy mindig az esett birkát szokták erre a célra felhasználni. Legtöbbször nyers sárgarépával laktam jól a kertben. - Ezalatt gyakran odavetődött a házunkhoz Decebál; az övé volt az egész rengeteg birtok; a bális csak az ő birkása volt. Én mindjárt kitaláltam, hogy mi szándéka van a lelkemnek. Hordott ő nekem végszámra selymet, kamukát, aztán aranyfüggőt, kösöntyűt, vaddisznót, őzet, drága csemegéket küldött a konyhára. De én csak mind nem akartam azt megérteni. Hiába tudott olyan szépen danolni, hízelkedni, hiába küldte el az öregemet hazulról, nem ért el vele semmi célt. Nekem mind csak a cigányasszony jóslata állt az eszemben. Megmondtam aztán neki világosan, hogy ,,lelkem úrficskám, ha maga azt hiszi, hogy a halat a fárul szedik, hát akkor maga nagyon meg fogja ütni a bokáját". S miután kapott tőlem egypárszor olyan egészséges pofoncsapásokat, sőt egyszer a tíz körmöm helyét is hazavitte a pofáján, hát csak rájött, hogy aki halat akar fogni, hát annak bele kell menni a vízbe. Egyszer csak előállt vele, hogy elválaszt az uramtól, s elvesz feleségül. Szép volt ám akkor, mint a hétszerváltott ördög.
- Óh, nagysám! Szebb nem lehetett, mint most.
- Hagyjuk azt el. Meglett, amit kívánt. A konszilvorium (talán consistorium) elválasztott a Király Samutól, akinek valósággal soha felesége sem voltam. S engemet Tanussy Decebál hazahozott a kastélyába. Íme, tehát már a második jóslata is beteljesült a cigányasszonynak. S még azt mondják, hogy ne higgyen az ember jövendőmondóknak.
- Ez valóban különös - jegyzé meg Bakala Peti. - Az ember nem hinné.
- No, lássa. Hát aztán nem telt bele egy esztendő, hogy beteljesült a harmadik mondás is: fiam született.
- No, ez már nem annyira rendkívüli dolog.
- De hát énnekem mármost ez nem megy ki a fejemből. Ha három beteljesült, a többi is bekövetkezhetik, s én ezt szeretném megakadályozni. Mesélt énnekem egyszer az apám, aki járt az enyedi kollégiumba is, valami régi görög hercegről, a nevét is meg tudom mondani, Achilles volt. (Nekünk is volt egy kutyánk, akit így híttak.) No, hát ennek is megjövendölték, hogy vagy híres ember lesz belőle, de ifjanta és erőszakos halállal fog meghalni, vagy pedig megmarad csendes embernek, s aztán hosszú életet él. Hát bizony egy anyától nem lehet azt rossz néven venni, ha az egyetlen gyermekét inkább akarja hosszú életűnek, mint kora halálúnak tudni. Mit ér nekem a hír, dicsőség? Van abból már a Tanussyaknak annyi, hogy el sem bírják. Én azt akarom, hogy a gyermekem kísérjen engem a temetőbe, ne pedig én őtet. Rettenetes az még csak gondolatnak is. Hát még, ha hozzáveszem, hogy a csatában kell neki elesni! Édes Jézusom! Még csak koporsóba sem teszik, hanem szétmarcangolják a farkasok, meg a hollók...
Tovább nem bírta mondani a keserves zokogástól.
Az is hamar elmúlt. Úgy jött nála a sírás, mint a tavaszi permeteg; az arcán még üdébb lett a könnyektől a visszatért mosolygás.
- Hát mit csináltam? Azt tettem vele, amit az Achillesszel tettek; olyan nevet adtam neki, amiből ha a farkát elhagyják, leánynév is lehet. Leányruhában járattam, mindig magam mellé szoktattam, hogy jó ,,anyás" gyermek legyen belőle, félénk természetű, akit még a pávakakas is megkerget, hogy fel ne ébredjen benne az a veszedelmes indulat, amit bátorságnak neveznek, s aztán, hogy meg ne terhelje a fejét valami gonosz tudománnyal, ami a híresség útjára vezethetné, rábíztam a nevelését tisztelendő Horkázi Kajafás uramra. Az ám.
Bakala Peti nevetett folyvást ezalatt.
- Már az igaz, Szárah nagysád, hogy ha ,,ez" volt a célja, akkor jobban ki nem választhatta a maga Achilleséhez a maga Centaurusát, Chiront, aki őt felnevelje. Ugyan mit tanít neki Kajafás úr?
- Nem tudom én. Mindig az én saját jelenlétemben adja neki a leckét. Úgy tetszik, hogy a szittya nyelvet tanítja neki.
- Micsodát? Instálom alásan.
- Jól mondom én. A szittya nyelvet. Hát azt mondják, hogy valami idegen nyelvet csak kell az embernek tudni. Ez pedig elég idegen.
- Annyira idegen, hogy én nem is tudom, hogy volna a világon.
- De bizony van. Betűi is vannak. Azt látom, mikor a pap a táblára írja, s az Emmával olvastatja.
- Miféle betűk?
- Hát tudom én? Maga engem most gúnyolni akar? Hát nekem egyik betű csak olyan szarkaláb, mint a másik, akár magyar, akár görög, akár zsidó, akár szittya.
- Aztán hogy vetik sorba ezeket a szittya betűket, nagysám? Jobbról balra vagy balról jobbra?
- Óh, nem. Felyülről lefelé megy a sor.
- Nem tudok róla semmit.
- Hja, az a maga hibája. Az Emma fog tudni olyant, amit más nem tud.
- De mi hasznát fogja venni?
- Azt majd megtudja a világ, de csak később.
- És megtanulja ezt az Emma?
- Az igaz, hogy nagyon nehezen töri a tollát. Amit tegnap nagy nehezen a fejébe vertek, ma már nem tud belőle semmit. De hát azt is szeretem, hogy olyan nehéz feje van. Mi szüksége van neki arra a sok tudományra? Nem lesz őbelőle püspök. Nem kénytelen vele, hogy a fejét megfájdítsa. Marad rá akkora birtok, hogy nyolc napig utazhat rajta, s mindig a maga kastélyában hálhat meg.
- De utoljára is - ne haragudjék, Szárah nagysám -, ez nem tarthat így hosszú ideig. Az Emmát lehetett idáig (azt hiszem tizenhárom esztendős már) leányruhában járatni, félénknek, tudatlannak nevelni; de majd egyszer tizenhét, tizennyolc esztendős is lesz, akkor csak színt kell vallani, hogy fiú-e vagy leány?
- Nem a! Lássa ezt már nem a görögöktől tanultam, hanem a rómaiaktól. Ahol az apám lakott, az oláh falu volt. Hát ott a beszerikában sohase kereszteltek fiúnévre senkit. Az mind Anica volt. A fiúkat mind leányruhában járatták, egész addig, amíg megházasodtak. Így aztán nem vihették el őket katonának. Nem került elő a mi falunkból soha katona, mert az egész fiatalság mind katrincában járt, s csak akkor kapott nadrágot, amikor feleséget.
- És nagysád is így szándékozik tenni az Emmával.
- Hát persze. Kifogok én azon a jóslaton. ,,Híres nevezetes tudós ember lesz!" - Annak már útját álltam. ,,A másvilágról hoz feleséget magának." - Lesz gondom rá, hogy kiválasszak a számára egy derék, szép, okos, hozzáillő rangbeli kisasszonyt, s akkor aztán megmondhatja, hogy ő a ,,legény"! Ha egyszer megházasítottam, akkor aztán tudom, hogy nem kívánkozik semmi háborúba; hanem otthon marad szépen, s rajta lesz, hogy megvénüljön. Hát, mit szól hozzá?
- Azt, hogy biz ez erős fantázia; de meg kell vallani, hogy szisztéma van benne.
Sára asszonyság büszke volt erre a dicséretre.
- Lássa! Így védelmezi meg egy magyar asszony a maga gyermekét!
Bakala Peti nem tett ellene semmi lényeges kifogást. Arra gondolt, hogy neki is lehetnek valamikor gyermekei, s majd azoknak megint milyen jó lesz, ha egy ilyen módon nevelt Tanussy ivadékot találnak a kezük ügyében. Nagyon jól rendelte azt a mennyei gondviselés, hogy az egyiknek adta a gazdagságot, a másiknak meg az észt, különben hogy állhatna fenn a világ?
- Hanem erről még álmában se szóljon ám senkinek.
- Isten őrizz! Inkább a nyelvemet harapom le. De még arról sem, hogy hogyan, miképpen kerülnek ide majd azok a pompás bútorok.
- Úgy! Igazság! Hát itt van, nyúljon bele ebbe az erszénybe, vegyen ki annyit, amennyi kell, hogy Bécsbe utazzék, s aztán megrendeljen egyet-mást. Hanem aztán rá ne szedjen ám a számadással.
- Hiszen, kérem, az egészet eldughattam volna, ha olyan ember volnék. Mindenről nyugtatványt hozok!
(Szép szín alatt mégiscsak majd meg lesz hát felezve az a nem kereshető pénz.)









Jókai Mór: A kiskirályok


X. Tudományos dolgok
Előre figyelmeztetünk mindenkit, hogy ha unja a tudományos dolgokat, hozzá se nyúljon ehhez a fejezethez, mert ebben nem lesz egyéb, mint rozsdás vasak, bronzok, nyolcszáz esztendős koponyák, kődarabok, cserepek és minden, ami azoknak a kíséretét képezi, fakó pergamen, szúette papiros, csizmatalp, régi pénz, zsidó betűk (értve alatta minden olyan írást, amit rendes magaviseletű ember nem tud elolvasni).
Ilyenekből van Tanussy Decebálnak egy egész múzeuma.
S ha valaki egy milliót kínálna neki - pengőpénzben - ezért a kincshalmazért, ezt a nótát danolná válaszul:
,,Ha ez a pénz volna csak foglaló,
S ezerannyi még a borravaló,
S a világot adnád is ráadásnak,
Múzeumom mégsem adnám másnak."
Be sem bocsát abba a szentélybe soha senkit, ott sohasem sepernek, nem törülgetnek. Egyetlen látogatója ezen a titkok kárpitjával fedett helyen a tudós Vakandi Anonymus.
(Ananiasnak keresztelték, de az egész világ Anonymusnak nevezi, Béla király névtelen jegyzője után.)
Vakandi úr nem ennek a világnak az embere. Ő csak a nagyon régen elmúlt századokban él. Két-háromszáz esztendőre hivatkozó koponyákkal még csak szóba sem áll. Az egész históriát csak az Árpád-házból született királyok fiágon kihaltáig ismeri. Hanem azután úgy ismeri, hogy egy kiásott patkórul megmondja, hogy kinek a lova viselte azt? S hanyadik fokú vezéri hivatalt töltött be a gazdája?
A föld felett valókkal ő nem is társalkodik. Rá nézve csak az létezik, ami már nincs. Beszél és ír minden nyelven, olyanon is, amit senki sem ismer már; hanem a szót mindennapi használatra nem vesztegeti. Nem törődik a nagyurak címezgetésével, minden emberre nézve csak egyféle megszólítást tart: ,,barátja az erénynek!". S ez csakugyan igen szép cím: el lehet fogadni. Asszonyokhoz sehogy se szól; azokat egyszerűen ignorálja.
Amíg Decebál három ajtóra ráfordította a kulcsot, amik a múzeumát elzárták a világtól, azalatt Vakandi felnyitotta az oldalán levő táskát, s kihúzott belőle egy furcsa izét. (Volt annak valaha neve, de ma már nincs.) S addig forgatta a tenyerében, amíg kitalálta, hogy honnan kell megnézni.
- Barátja az erénynek! - suttogá a hozzásiető Decebálnak. - Látja ön ezt a kincset?
- Látom.
- Felismeri, hogy mi ez?
- Mondja hamar.
Vakandi előbb az ajkához értette az ereklyét áhítatosan, azután a két ujja közé fogta, úgy tartá a szeme elé, nagy elragadtatással.
- Ez a sokat emlegetett, de még soha meg nem talált ,,jász kép" az ősmagyarok bálványszimbóluma; amit Theophilactos a hunnuturgurok ,,idolum electreum"-jának nevez: borostyánkő bálvány. Látja? Ez itten a feje. Ezek itt az összefont karjai. Ez itt a fenekén a svarga kereszt, amit az obi pusztán elhagyott kabar bálványokon találni. Ha hátulról nézzük, emlékeztet a ,,Tápio" istenre. Ez a két szeme. Páriz Pápai szerint ezeket a szemeket korallok képezték. Még azokra is rá fogok találni, s akkor kétségtelenül be lesz bizonyítva, hogy ez volt maga a ,,Damasek" isten.
- Hol találta ön ezt?
Vakandi úr úgy hátrahökkent ettől a kérdéstől, mintha az életét fenyegetnék vele. Elébb széjjelnézett. Azután az asztal alá nézett. Azután a kezét a szája elé tartá, úgy súgta meg a titkot:
- Ott!
- Ott? - hörgé meglepetve Decebál.
- Ugyanott!
- Fatális állapot! - mormogá Decebál, az ujjával a hajába markolva. - Hát csakugyan a ,,Bajhalom".
- Csitt!
- Hiszen magunk vagyunk.
- A kövek is beszélnek, s a koponyák hallgatóznak. Ki ne ejtse ön (barátja az erénynek) ezt a nevet még álmában sem. Ezt én fedeztem fel. Sok álmatlan éjszakám ára. Egész életem végcélja. Ennek áldoztam fiatalságomat. Csontok és rozsdás ércdarabok voltak az egyedüli társalkodóim. Nyomról nyomra közelítettem felé. Mint Kolumbus az újvilághoz. Végre rátalálok. Milyen áron? Lopva járok sötét zivataros éjszakákon, zordon rengeteg között. Medvék és farkasok megkergetnek. Vadászok, vadorzók, zsiványok rám lövöldöznek. Nem közlöm senkivel. Nem hívok segítőtársat. Egyedül magam ásom a halmot. A kihordott földet bevetem szénapolyvával, hogy kizöldüljön, hogy el ne áruljon. Tovább ások. A jelek, a tanúk vezetnek, egy négyszögletű szittyapénz, egy napimádási agyagjelvény, egy Mithras-kultuszi cserépcsillag, egy bronzcsat, egy rézfibula, egy kutya-lapockacsont. Végre megkoppan a csákányom. Döng a fal. Mit látok? Cölöpöket. Ez az! A veresfenyő, amivel a hunok sírj a van kifalazva. Amiről írnak a kíniai történészek. Amit emleget Jornandes és Calanus, Attila temetésénél; amiről szól Doefi és Inchoffer, Leventa pogány módra történt eltakarításánál; amit emleget Bod Péter és Bél Mátyás; aminek a mintáira ráakadt Pallas és Rouisbrook az obi pusztán, a kún bálványok alatt. Itt van. Nem álom. Barátja az erénynek!
A penészes emberkének a lelkesedése Decebálra is elragadt. Neki is azokba a titokteljes régiókba csapongott a lelke, amikbe azé; csak azzal a különbséggel, hogy amíg azt a tudomány bacilusai lepték meg, ő a nagyravágyás spóráitól volt megbetegítve. Az a rögeszme kergette, hogy az ő őse vetélytársa volt az Árpád-házi királyoknak!
- De hát valóban Thonuzóba sírja-e ez? (Ez volt előtte a fő kérdés.)
A tudás embere magas öntudattal fitymálta az ilyen szkeptikus észrevételt.
- Barátja az erénynek! Amit én mondok, az mind axióma. Mi okból akarnám én önt elámítani? Ismerem én a haszonlesést? Ide tessék nézni. Ha én ezt a ,,jászbálványt" el akarnám adni egy külföldi múzeumnak, tízezer tallért kapnék érte. De hát minek? Azért a nyolc lat dercekenyérért, amit én naponkint elfogyasztok? Még az ivóvízben sem válogatok. Forrásvízből vagy ökörnyomból inni, nekem mindegy. De ha ezt nem hiszi, hát tessék megnézni ezt a leletemet.
Ezzel ismét a bőrtáskába nyúlt, s előhúzott belőle egy csákányfejet, s azt Decebál kezébe tette. Az uraság érezheté a súlyáról, láthatta a színéről hogy az aranyból van: nehéz és sárga.
- Ezt is ott találta?
- Ezt is. Mi ez? Hasonmása azoknak az aranycsákányoknak, amiket a Székelyföldön találtak. Vezéri jelvény. Hasonlóval csak a bécsi császári kincstár dicsekedik.
- Ezt énnekem meg kell öntől vennem.
- Átengedem. Nagylelkű leszek. Az arany súlyában. Mintha a pesti Kohlmarkton adnám el a zsidónak. Ennek rám nézve semmi különös érzelmi becse. De nem adnám semmi árért és senkinek, amit most mutatok meg. Nézze, barátja az erénynek.
Az a felséges tárgy egy hosszú nyílvessző volt, aminek a végéhez oda volt rozsdásodva a nyílhegy.
- Ez a kincsek kincse! Ott volt a cölöpzetbe fúródva.
Decebálnak egy okos észrevétele támadt.
- De hogyan nem rohadt el ez a vékony vessző, nyolcszáz esztendő alatt a földben?
Ez a kérdés dühbe hozta a tudóst, s a tudósok gorombák, ha dühbe jönnek.
- Így van az, mikor az ostobaság a bölcsesség álarcát teszi fel! Hogy nem rohadt el ez a nyílvessző? Hát úgy nem rohadt el, hogy ez is ugyanazon scythiai tamariszkuszfából van, amiből a székelyek áldozatpohara készült. Az Anonymus ,,vas unicuma"[1] amit Thuróczy emleget, a csíki krónika leír, amiből a székelyek szövetséget ittak; ez is scythiai tamariszkusz fából készült, ami a föld alatt keményebb lesz, mint a vas, mert nem rozsdásodik meg. Ilyenből készült a vezérek nyílvesszője. De hát ezt nem tudják! Csak belebeszélnek.
Decebál ezer bocsánatot kért, s fogadta, hogy többet nem fogja a nagy férfiút előadásában megzavarni.
- Nohát! Pedig lássa, barátja az erénynek, ez az egyszerű tárgy éppen önre nézve bír nagyobb beccsel, mindazon kincseknél, amiket Aladin lámpája (állítólag) felfedezett. - Hogy hítták Thonuzóbának az ősapját? Emlékezik még rá?
- De inkább a saját nevemet felejteném el, mint azt: Kusidkun volt az ükapja.
- Ugyanazon Kusidkun, akiről Thuróczy írja, hogy mint a Szvatopluknál járt követ, elhozta Árpádnak a kívánt vizet, földet és perjét.
- Valóban így volt.
(Valóban! Kusidkun is éppen ilyen délceg dalia lehetett, mint Tanussy Decebál! Vajon hányan dicsekedhetnek még széles e Magyarországon azzal, hogy annak a száznyolc családfőnek az arcvonásait viselik, aki első elfoglalója volt e szép hazának?)
- Otthon van ön jól a hunnus írásban? - kérdezé Vakandi úr.
- Ha mindent úgy tudnék.
- Hát olvassa le erről a nyílvesszőről, mi van ráírva.
A régi magyar pogány írást hányan ismerik még?
Egyszerű volt az, mindenki könnyen megtanulhatta. Nem írták náddal, de késsel faragták vesszőre. Bizonyítják a székely krónikák, tanúbizonyságot tesznek róla Cornides, Dezericzky, saját szemeikkel látták az élő nemzedék régiségbúvárai. Tizenhat betűből állt az ábécéjük, csupa egyenes vonásokból összerakva. Akármelyik betűszedő rögtön kiszedheti. Hiszen nem lesz sok.

| a,   
|- b (egyúttal p is),   
-| (k, c, cs, és h egy személyben),   
|_ d,   
-- e,   
_| f,   
|` g (egyszersmind gy),   
`| i (és j),   
^ l,   
Ú m,   
Ů n,   
`|` o,   
× r,   
> s (és z),   
+ v,    
D u,   
 th.
- Mármost tessék kibetűzni, mi van a nyílvessző egyik oldalára faragba. Természetesen szittya módon, felülről lefelé olvasván a sort.

Decebált úgy elfogta a reszketés, mint egykor Saul királyt, mikor az endori boszorkány felidézte eléje az apja lelkét. ,,Kusidkun!" rebegé ihletetten.
- Most tessék a túlsó oldalon levő betűket leszemelni. Mit mond a nyílvessző?
A nyílvessző így szólt: ,,Thonuzóba".
Decebál két kézre fogva csókolta meg a drága ereklyét. Ha a házát kérték volna, odaadta volna érte cserébe.
- Most menjünk tovább kutatásainkban - folytatá a föld alattiak nagymestere. - Mit jelent ez a nyíl? Ez nem más mint a Clodius által megnevezett ,,magia sagittarum".[2] Valamennyi őskori történetíró, és saját krónikásunk mind említést tesz róla, hogy az elsíroltakat bajtársaik nyíllövésekkel szokták elbúcsúztatni végüdvözlet gyanánt. Íme, erre a nyílvesszőre fel van írva az ősapának és az unokának a neve. Semmi kétség, hogy azon a veresfenyő cölöpzeten belől maga Thonuzóba és a vele élve elsírolt felesége alszik.
- Nem alszik! Vár a feltámadásra! - kiálta fel lelkesülten Decebál.
- Csak csendesen! Barátja az erénynek - csillapítá őt a csontok kincstárnoka. - A továbbkutatás nem megy olyan könnyen. Amíg csak a földet kellett kivájnom, elég volt hozzá a saját testi erőm és rabszorgalmam. Úgy vájtam a tárnát, mint a börtönéből kikívánkozó rab a tömlöcfalat. De most egyszerre egy tömör veresfenyő cölöpzet állta el az utamat, öllel át nem érhető fatörzsek, azokat én keresztül nem tudom vágni; de még ha tudnám is, lehet, hogy a sírkamrán belül olyan kincsekre akadok, amiknek a világi emberek előtt is nagy értéke van. Hiszen tudjuk, hogy az ősvezéreket minden arany ékszereikkel együtt (ezüstöt nem hordtak) szokták eltemetni. Azokat titokban elemelni kriminalitás volna. De én nem is azért fáradtam egész életemen át ezzel a munkával, hogy mikor bevégeztem, akkor véka alá rejtsem.
- Óh, én sem akarom, hogy az titokban maradjon.
- Nohát! Barátja az erénynek! Azt pedig jól tudja ön, hogy ez a hely, ahol mindazt felfedezém, nem az ön birtokán fekszik.
- Tudom. Az egy per alatt levő birtok, ami felett már húsz esztendő óta perlekedünk Ponthay gróffal.
- Itt a nehézség. Itt kell mármost önnek előállani jó tanáccsal, barátja az erénynek, mert itt már az én tudományom elfogy.
Decebálnak gyöngyözött a homlokán a veríték. Tudott volna ő valami módot ennek a megoldására; csakhogy az nagyon drága. S ámbátor Decebál az éjjel nagyon sokat ivott, de annyi ész még mindig maradt meg a fejében, hogy számítani tudjon. Nagyon meggondolta, hogy vajon amit Kusidkun dédapja olyan olcsón szerzett meg Szvatopluktól, visszabocsássa-e ugyanabban az árban Szvatopluk unokáinak? - olyanformárul volt szó.
Ebből aztán nagy tanakodás lett; ami közben Decebál még azt is elfelejtette, hogy a mai szent napon miféle nagy feladatoknak kell még megfelelnie. Ma van a vármegyegyűlés napja, amelyen a bécsi udvari kancellária által kiküldött királyi biztosnak meg kell mutatnia a legharapósabb municípium fogait. A párt éppen őt bízta meg azzal, hogy legyen a királyi biztosnak erős malleusa.[3] Neki kell ma a 10 órakor megkezdendő ülésben a hatalmas indítványt megtenni, mely szerint a vármegye karai és rendei el vannak határozva, a kibocsátott körlevélben foglalt nézeteket az utolsó körömszakadtáig fenntartani.
És már kilenc óra elmúlt.
Bakala Peti és Csunyi Laci már kétségbe vannak esve, hogy el fog késni Decebál az ülésről; kudarcot vallanak a sasok, ha vezér nélkül becsődülnek a gyűlésterembe, és senki sem dirigálja őket. Decebál előszobájának az ajtaján pedig hiába dörömbölnek, mert az ezt most meg nem hallja. Sára asszony is lamentált már, hogy a korhelyleves mind elromlik! Végtére Csunyi Laci azt a stratagémát találta ki, hogy előkerített egy lajtorját, azt nekitámasztotta annak az ablaknak, mely a múzeumra szolgált, s azon mászott fel az emeletre, s onnan kiabált be az ablakon keresztül.
- Hej, Decebál! Gyere már elő a kriptádból! Várnak rád a tens karok és rendek! Megyünk királyi biztost kergetni.
Ez a prózai figyelmeztetés felrántotta Decebált a föld alatti világból. Eszmélni kezdett, hogy idefenn is van valami tennivaló.
- No, majd eligazítjuk gyűlés után ezt a nehéz kérdést - monda Vakandinak. - Addig tessék vendégemül itt maradni. Parancsolja, hogy ideküldjem a reggelijét, vagy át tetszik jönni az étkezőbe?
- Mind a kettőt köszönettel visszautasítom - szólt büszkén a kőbe esett féreg. - Nem szoktam senkinek alkalmatlankodni. Egy darab kenyér az eledelem. Azt itt hordom az iszákomban. Ha megszomjazom rá, lemegyek a kúthoz. Csak tessék mulatni menni nálam nélkül, barátja az erénynek.
Hanem azért a barátja az erénynek nem mulasztá el figyelmeztetni a távozni készülő háziurat, hogy itt hagyott az asztalon valamit. Azt a bizonyos aranycsákányt.
- Ha tetszik? Úgy, ahogy mondtam. De én egy cseppet sem erőtetem.
S már büszkén vissza akarta tenni a tarsolyába.
- Óh, igen! Dehogynem! - monda Decebál, zsebébe téve a nagybecsű ereklyét. - Nem eresztem idegen kézre.
A tudós kegyesen bólintott a fejével.
- Majd megméretem - dörmögé Decebál.
- Önre bízom, barátja az erénynek. Az ilyenekben nem vagyok skrupulózus.
Itt aztán menés közben eszébe jutott Decebálnak, hogy igen bizony: de a pénzzel telt erszénye elmaradt valahol. S ő azt még csak nem is keresheti. No, sebaj! Több is veszett Mohácsnál. Hanem Vakandit mégis ki kell elégíteni mindenáron. Meglássuk!
Nagyon kellemesen lepte meg aztán, mikor az étkezőbe benyitva, együtt találta az egész társaságot, kedélyesen diskurálva, s hogy a felesége egészen normális kedélyállapotban volt.
Sára asszony csupa hitvesi nyájasság volt a lelkemuramhoz. Szót sem tett se az örmény bikálról, se a zsidó Rüfkeléről, se a komédiásnéról, se a repedt sarkú juhásznéról. Ellenben nagyon is gondoskodó volt; előkészítette és sorba kiterítette a kanapékra a félparádéhoz való nemzeti öltözeteket, a kalpagot, a díszkardot, a panyókamentét, amiket evidenciában tartani, s a molyoktól megőrizni egy gondos háziasszonynak a kötelessége. Azonkívül a reggelihez felteríttetni is az ő háziasszonyi gondjai közé tartozott, s mindezeknek Sára asszony a legnagyobb akkurátussággal meg is felelt.
A társaság ezalatt megszaporodott tisztelendő Horkázi Kajafás úrral, ki már végezte a szentmisét, s soha egy ilyen ünnepélyes alkalomról is el nem maradt.
Ellenben Decebál figyelmes szemei észrevették, hogy valaki mégis hiányzik a társaságból, midőn a terített asztalhoz leülnek.
- Hol van az én kis Emmám?
- Az ma nem kap frustukot - válaszolt Sára asszony -, mert nem tanulta meg a leckéjét, amit a tisztelendő úr feladott neki. Majd ha megtanulja, megkapja.
Ebben az ítéletben meg kellett nyugodni.
Az urak hozzáláttak emberül a jó alföldi magyaros villásreggelihez, s egyiken sem látszott meg, hogy ez csak a folytatása a tegnapi vacsorának. A gyomrunk, hála Istennek, egészséges.
Ezalatt a befogott kocsik mind előhajtattak. Az óra 3/4-et mutatott tízre. No, de egy negyed alatt be lehet vágtatni futtatvást Tanusvárra; a gyűlés sem kezdődik pontban az óraütésre.
Tanussy Decebál azalatt, amíg Sára asszony a magyar nyakravalóját csokorra kötötte, ezen bizalmas szavakat dörmögé hozzá:
- Ugyan, édes galambom, tubicám, én ami pénzt tegnap bevettem a gőbölyökből, mind elfizettem rögtön.
- Tudom már: a jószágvételre; nálad a kontraktus.
- Ühüm. - Most ettől a tudóstól kell megvennem okvetlenül egy drága ereklyét, amit más kézre nem bocsáthatok; egy arany rabonbáncsákányt. Nincs egy kis félretett tejpénzed? Majd megadom a gyapjúból.
- Szívesen szolgálok, édes lelkemuram. Mennyi kell?
- Valami száz arany.
- Mindjárt hozom, édes angyalom.
Bíz az a csákány nyomott vagy másfél fontot; arany súlyértékben kétszáz körmöcinél is több.
A tudós morgott is magában valamit, mikor a száz aranyat megkapta; hanem azért csak elsüllyeszté a zsebébe. S azt mondta rá:
- Jól van, barátja az erénynek. Az ilyen dolgokban én nem vagyok skrupulózus.

[1] Egyetlen edény
[2] Nyilak bűvészete.
[3] Kalapács









Jókai Mór: A kiskirályok


XI. A táltosok utódja
Ahogy a kocsik kigördültek az udvarról, a vármegyegyűlésre elszálló hősökkel, rákövetkezett a sor az Emmácska leckeórájára; Horkázi Kajafás úr jelenté, hogy készen van.
Ő tudniillik, mikor már mindenki felkelt az asztaltól, még akkor is ott szokott maradni, lelkiismeretbe vágó kötelességnek tartván egy csepp bort sem felejteni ott az eléje tett palacknak a fenekén, és semmi ételt, ami az asztalra fel van téve, megkóstolatlan nem hagyni. Megeszi ez még a cukorangyalt is a tortáta tetejéből, ami csak cifrának van ott; nem hiszi el, hogy az nem ennivaló: mérges. Mérgesebb ő!
Gyönyörű egy példánya a kalugyernek! Rézveres pofa, aminek a közepén az orr a két cimpájával éppen olyan halmot képez, amilyen az ország címerében van. A két szeme mindig tele könnyel, mintha folyton siratná a világ mulandóságát, felettük egész bozótja a sűrű szemöldöknek, mely előrehajlik, mintha megkvadruplázta volna a természet a bajuszt. A szemszögleteiből napsugarakként futnak szét a ráncok, örök nevetésre álló kifejezést lopva a zord tekintet közé. Ajkai duzzadtak, de azokat csak olyankor látni, ha a bajuszát kétfelé törüli, mikor toasztot mondani készül (,,valamiképpen őseink tettek, mikor dicső munka után nagy áldomást ittak" ezen kezdi rendesen); a szakálla hosszú gubancokban hull le az övéig, felszedve ebéd közben minden kenyérmorzsát, szósz, sató és kávé elcseppenéseit, a haja ezúttal hosszúra van eresztve a két válla körül: most már nem meri hármas kontyba fonni, amióta a püspök ráijesztett, hogy lenyíratja a haját, ha még azt próbálja tenni.
Pedig őseink is így viselték: a tuhudún ősök, a pogányok. A keresztyén királyok még törvényt is hoztak a hármas varkocs viselése ellen.
Horkázi Kajafás pedig egyenesen a pogány magyar táltosoktól származtatja le az eredetét. ,,Horkáz!" Ez is ősnév. Ez valami esperes lehetett a táltospapok között.
Amilyen büszke Tanussy Decebál arra, hogy az ősapja hozta meg a vizet, földet és füvet Árpádnak Szvatopluktól, éppen olyan sokat tart Horkázi Kajafás arra, hogy viszont az ő üke áldozta meg a dési tűzhalmon a ,,Deus, Deus, Deus" istennek a legelső fehér csődört.
Önkénytelen feltámad a kérdés, vajon a véletlen hozott-e össze ezen a helyen ilyen három szokatlan észjárású embert, mint Decebál, Vakandi és Horkázi? Vagy hogy a rögeszme ragad egyik emberről a másikra? Vagy talán lehet valami rendszeres összefüggés mindezen rendkívülinek látszó jelenségek között, mely egy közös célnál összetalálkozik? - Majd megfelel rá az idő.
Hanem azért nem kell azt hinni, hogy Vakandi és Horkázi jó barátok. De sőt gyűlölik egymást, ahogy csak két philolog-archaeolog képes az ellenségeskedés superlativusát kifejteni. Ha valamelyik megérzi a másiknak a szagát egy házban, ahová belép, megfordul és kimegy. S ennek a megérzéséhez nem kell valami mohikáni finom szagérzék.
Könnyen megérthető. Vakandi a német, orosz, francia, kínai tudósok nyomán jár, s az obi pusztán, a Volgán túl keresi a magyarok eredetét, szokásait, mindenféle dibdáb népek között; Horkázi úr pedig beleköt egyenesen a legfényesebb nemzetekbe, perzsákba, médusokba, asszírokba. S neki nincs szüksége ócska kútforrásokra: azokat teremti ő maga, mire való a divinátió? Meg az összehasonlító nyelvészet? De kútforrásai is vannak. Nyomtatott és írott könyvek. Egymásnak az állításaira aztán mind a ketten azt állítják, hogy az mind vakmerő hazugság!
Még abban is nagy az összeütközés közöttük, hogy mind a ketten feltalálták az ősi hunnus betűket. Csakhogy mindenik másformát talált fel. Vakandi a kameni bábokon talált runák mintájára csupa egyenes vonalokból építi fel az egész hunscytha abécét, míg Horkázi a székely-hun alphabetnek csinál propagandát, mely már nem olyan alpári munka. Ez sokkal furfangosabb. Ebben két egymással ellenlábas M betű képezi az U betűt, egy visszafordított B az M-et, a H az R-et, a megfordított C az E-t, az egyes kereszt az I-t, a kettős kereszt a Gy-t. Így található az a gyergyószentmiklósi templom feliratán. Vakandi hivatkozik a maga nyílvesszőire, amik az ékszittyaírást megörökíték; Horkázi ellenben bír egy barkócafa botot, aminek a négy oldala a székelyhun írással van tüzes vassal beégetve. Horkázi azzal fenyegetőzik, hogy ha megkaphatja azt az obi pusztán tekergő, kumiszban megsavanyodott földtúró ürgét, a hátán fogja megmagyarázni az ősszittya botjával az igazi hun írást; míg Vakanditól kitelik, hogy beváltja azt az ígéretét, hogy ha egy nyíllövésnyi távolban találkozhatik ezzel a hústorony, hájfejű kalugyerrel, belelövi neki a hasába azt az ó tuhudún betűkkel ékes nyílvesszőt, felajzott tegezzel.
S hogy szidják egymásnak az istenét! - Az egyiknek az istene a ,,Damasek", a másiké a ,,Deus". Mind a kettőről krónikák beszélnek. De hisz az egyik tót hangzású név, a másik meg latin. Van is mit szenvedni a két különböző istennek a két ellenkező táltosok részéről!
Horkázi tisztelendő a legszélsőbb szittya sovinisztának adja ki magát, aki egy idegen szót ki nem enged osonni az ajkán, s miután vannak ősidők óta bevett idegen szavak a magyarban, mint ,,ablak", ,,kapu", azokat ő magyar városok neveivel helyettesíti: ,,Tedd be a ceglédet, - nyisd ki a makót!"
És ezt a törekvését még a kathedrai működésében sem felejti el. Ő tulajdonképpen orosz keleti hitű pap volna, akinél a liturgia oroszul meg görögül megy; ő azt mind magyarul mondja. S miután azt, hogy ,,Kyrie eleison" mégis csak meg kell tartani, hát azt ezen szavakkal ejti ki: ,,Kérje, leiszom". Hát még minő prédikációkat tart! A bibliai történeteket magyarázza. S kisüti belőle, hogy a patriárkák mind magyarok voltak, sőt maga a Jehova is magyar név: ,,Sehova". Tudniillik ,,örökké élő", a másik neve ,,Él", az meg éppen ideillik. És végtére, hogy a régi magyar pogány vallás, meg az ős Mózes-vallás tökéletesen egy dolog. Ábrahám volt a főtáltos. A legelső két, asszonytul született ember pedig: Ápol és Kaján (Abel és Kain) magyar ősi módra végzé az áldozatot, az egyik húsfélét, a másik gabonát égetvén a tüzén, mely áldozati rítus maig is feltalálható az igaz magyaroknál: szalonnapirítás és kukoricapattogtatás mivoltában.
Hát az ilyen eszeveszett beszédekért régen kolostorba dugták volna Kajafás uramat, ha az a sajátságos szerencsés körülmény nem védelmezné, hogy egy lélek sem jár a templomába, mióta az a vén süket juhász meghalálozott, aki, mint utolsó óhitű híve a tűzhalmi keleti szertartású eklézsiának, vasárnaponkint feljött a tisztelendő úr prédikációjára, nagyokat aludni. Azóta üres az Árpád-kori emlékezetes egyház, veres és fekete téglából rakott tarka falaival.
Ezzel nem akarjuk megbántani a mindenesetre ottmaradott élő lelket, a diakonust, akinek a funkciók végett ott kell lenni a pap oldalánál. Ezt meg Ocsu Spiridionnak híják. Amilyen incarnatus pogány szittya a pap, éppen olyan vad sarmata a diaconus: megtestesült russophil.
Úgy kerültek ezek ide össze, hogy sehol másutt nem állta ki őket senki. Utoljára összecsapták őket egy üresen maradó fárába, veszekedjenek egymással.
Azt meg is teszik. Spiridion csak azért is oroszul meg görögül válaszol a magyarul tartott ének közé, s belekiabál Kajafás prédikációjába, mikor az már az angyalok lábára is sarkanytyús csizmát kezd húzni: Spiridion meg lehúzza. ,,Az nem való! Tagadok aztat."
Mindig veszekedve jönnek ki a templomból, s mikor a templomajtót bezárták, még akkor megállnak a bolthajtás alatt; ott holmi cifra ákombákok vannak felvésve, amiket erős fantáziával betűknek is lehet nézni. Azokról aztán (szittya-alphabet szerint) Kajafás úr leolvassa, hogy ezt a templomot még Géza fejedelem építtette, míg Spiridion ugyanazokat az ógörög alphabet segélyével kényszeríti Glád fejedelem szerzőségére vallani.
Mind a ketten folyvást denunciálják egymást a püspökségnél, de minthogy a leveleiket nem bérmentesítik, annálfogva azok a postahivatalban fidibusznak felapríttatódnak.
Ilyen tudós kezekre volt bízva a szép Emmácska szellemi kiképeztetése.
Nem tanulta meg a leckéjét? Jó. Nem kap reggelit. Nem is kell neki. Jóllakott már fekete kenyérrel.
A correpetitiónak azonban azért okvetlenül meg kell történni.
A mama, híven a felvett szerephez, maga is jelen van a lecke alatt, ahogy illik, mikor egy felserdült kisasszonynak férfi tanár ad oktatást. Sára asszony azalatt ott ül az ablakban, és harisnyát köt.
Tisztelendő Horkázi Kajafás uram legelőször is az írásbeli gyakorlatokon kezdi az Emmácskával.
Az Emmácskát tíz esztendős koráig egyátaljában nem engedték semmit tanulni, nehogy a növésében gátolva legyen; s minthogy most még csak a tizenharmadikban jár, nem is lehet tőle kívánni, hogy minden betűt le tudjon írni egymás után; még kevésbé, hogy amit leírt, el is tudja olvasni. Gondoljuk meg, hogy azok szittya betűk.
Különösen nagy küzdelem folyik az E betűvel. Ez mint a gyergyószentmiklósi székely-hun felírásból ismerjük, egy visszafelé fordított C betű által van képviselve, amelyen két ,,lúdlelke" van keresztüldöfve. Az egyik a C betű hátába, úgy, hogy a hasán jön ki, a másik ellenben a hasán keresztül, hogy a hátán bukkan elő. Ezt a komplikált kombinációt ritka talentum képes elsajátítani. - Annálfogva arról végképpen le kellett mondani, hogy az Emmácska a maga nevét valaha le tudja scythacalligraphiázni, minthogy az éppen ezen a veszedelmes betűn kezdődik; ellenben alapos reménység van rá, hogy a maga Chiron Centaurusának a nevét, Horkázi Kajafást valaha láthatóvá fogja tenni. - Erre a célra szolgál egy nagy fekete tábla a tanulószobában, ami elé oda kell állni az Emmácskának, s krétával rajzolni rá a diktált betűket, ami ha nem akar menni, Horkázi úr megfogja az Emmácska kacsóját a krétával az ujjai közt, s így segít neki kiformálni a nehéz feladat jegyeit, míg végre kiüt a sor, s aztán egyenkint betűt betű után petyegetve, ki lehet belőle szorongatni az eredményt.
- No! Hor - ká - Horká; - zi - ázi, kázi, Horkázi! Nagyon jól van. Horkázi! Lám milyen szépen sikerült.
Ennek aztán Sára asszony rendkívül nagyon örül.
Akkor ,,penig" következik a didaktikus correpetitio. Az Emmácskát leültetik az asztalhoz, a tudós tanító mellé, s az praelegál neki Khabuxyngila viselt dolgairól, s a perzsa mágusoknak a vallásáról, ami szülőanyja a magyar tuhudún vallásnak. Közbe-közbe tart neki egy kis természettudományi felolvasást is a turulmadárról meg a táltoslovakról, amik arról nevezetesek, hogy nincsen állkapcájuk.
Az Emmácska ezalatt azzal mulatja magát, hogy az eléje tett írásból papiros csókát csinál, aztán elfog egy nagy dongót, annak a hátára odaragasztja a csókát, s elereszti az asztalon, s aztán lesi, hogy sétál fel a vaksi papírcsóka a professzor úr könyvére.
- Ugyan! Emmácska! Már micsoda dolog ez?
Következik a vallásbeli oktatás. Hogyan áldoztak az őstáltosok ,,pulpas equinas".
Emmácska nem győz vakarózni.
- Ugyan Emma! - kiált rá az anyja. - Ne húzd fel úgy a ruhádat, az nem illik.
- Hát ha csípnek!
Pedig dehogy csípték; csak abban mesterkedett, hogy Horkázi úrnak a lelógó szakállát az asztal lábához odakötözze, úgyhogy annak majd a táltoslovaké után ment az állkapcája, mikor felkapta a fejét a stúdiumból.
- Ejnye, maga kis pajkos! - feddi őt nyájas szóval a táltosok utóda, míg a szemei vérben forognak a dühtől. - No, de elég lesz mára.
Az ilyen felmentő szónál más alkalommal az Emmácska, mint a szöcskő szokott felpattanni a helyéről, s rontott ki az ajtón. Ezúttal ott maradt még az asztal mellett ülve, s két könyökét az asztalra, az állát meg a két tenyerébe fektetve, ezt a szokatlan mondást intézte nagy tudományú mentorához
- Hallja maga, Horkázi bácsi.
- Mit kíván maga, lelkem Emmácskám?
- Szeretnék én egyszer valamit látni.
- Mit szeretne látni, drága Emmácskám?
- Szeretnék én egyszer életemben egy okos embert látni. Vajon milyen lehet az?
Horkázi Kajafás úr erre a furcsa kívánságra felállt a székről, s úgy felhúzta az ajkait, hogy majd eltemette az orrát a bajusza bozótjában, aztán nagyon megcsóválva a fejét, a szakálla egyik szárnyát a jobb vállára, a másikat a bal vállára veté, s a tensasszonyhoz fordulva, ekként szólt:
- Nagyon nehéz feje van az Emmácskának. Igen nagyon nehéz feje van.









Jókai Mór: A kiskirályok


XII. A nagy taktika
Ezalatt készült erősen a nagy politikai akció. Tuhutum vármegye gyűlésterme volt ezúttal a világ közepe. Az a bizonyos hitregebeli barlang, ahol Boreas őrzi a szeleket egy nagy bőrzsákban. Nem csoda, ha a bécsi udvari kancelláriának olyan nagy gondja volt rá, hogy valaki, bolond fővel, ki ne lyukassza ezt a zsákot.
Pedig ilyen merénylet volt a Tuhutum vármegyei híres rezolúció. (Magyarul nem hangzik az olyan hatalmasan, mint ez rezolúció! Csak egy betű változtatás kell benne, s kész a világbomlás.)
A mai kor gyermekének hiába magyaráznók, hogy mi volt az élesztője e nagy politikai gerjedésnek, mert úgy sem értené meg: ,,a diarium kérdés". Tuhutum vármegye karai és rendei azt a vakmerő óhajtást dobták ki a világba, hogy ezentúl az országgyűlési napló a szónokok beszédeit egész terjedelmében nyomtatásban és cenzúra nélkül közölje.
Egy ilyen harci jelszó képes volt az egész országot felvillanyozni - akkor.
Hát mai napság biz ezért nem sok kardot vennénk le a szegről. Elvégezzük azt most ollóval is. Van sajtószabadság, de nincs sajtómuszáj: a kormánypárti lapszerkesztők kinyírják az ellenzéki orátorok beszédéből, ami nekik nem tetszik, az ellenzéki szerkesztők meg a kormánypártiéval cselekesznek hasonlót: maguk magukat kölcsönösen megcenzúrázzák, s - szent a békesség.
Haj, a régi boldog időben mennyire tudtunk ezért lelkesülni. Ha nem engedték meg, hogy a szép szónoklatokat kinyomtassuk: leírtuk azokat. Ha most is úgy lenne! (Quod Deus avertat.)
E fölöttébb veszedelmesnek látszó indítványt még sárkánytojásában elzápítani volt főfő gondja egy bölcs államférfiúnak. Ezért adatott Ponthay Adalbert grófnak teljhatalom, a visszavonás, belvillongás magvait hintő Tuhutum vármegye ellen.
A tényleges hatalommal szemben viszont a megyei pártok is szervezkedtek; de sajnos, hogy ezúttal sem tudtak közös megállapodásra jutni. A daruk, akiknek Belizár volt a vezére, a teljes ,,vis inertiae"-t[1] akarták alkalmazni. Ne jelenjen meg senki a nemességből a vármegyeház termében, mikor a királyi biztos odajön, a királyi rescriptummal. Olvassa fel az üres padoknak. A sasok ellenben az akció politikájára határozták el magukat, s az egész taktika meg lett állapítva a múlt héti nagyszámú konferencián. Ez volt a sorrend.
A feketetollas nemesség megtölti teljes számban a megyeház termét már korán reggel; a fehértollas kinn maradásával demonstrálhat. (Mennyivel hatalmasabb szó volt ez is, mint a mostani pelángyás ,,tüntetés".)
A katonaság ki fog vonulni a megyeház előtti térre, s szemben és kétoldalt felállíttatik a kormánybiztos részéről.
A gyűlés megkezdésekor aztán az első alispán erélyes tiltakozást emel a fegyveres erőnek ilyetén pressziója ellen, s a központi főszolgabírót utasítja, hogy menjen le a főparancsnoktiszthez, és hagyja meg neki a megyei hatalom nevében, hogy azonnal jelenjen meg a generális gyűlés színe előtt.
Erre a mérges obristlájtinánt azt fogja mondani, hogy neki az ilyen generális nem parancsol.
Ekkor a közgyűlés egyhangúlag elhatározza, hogy a főispáni lakosztályban időző királyi biztoshoz, a protonotarius vezetése mellett, öt legidősebb táblabíróból alakított deputáció küldessék, őt erélyesen felszólítandó, hogy a katonaságot a megyeház közeléből azonnal távolítsa el.
Ezt vagy megteszi a királyi biztos, vagy nem teszi meg.
Ha megteszi, akkor már a fájós fogára tapintottak, akkor már ki van kezdve a tekintélye.
Ha pedig nem teszi meg, akkor a karok és rendek hangos tiltakozással fogják megakadályozni a királyi biztosnak a gyűlésbe meghívatását, s szóhoz sem hagyják jönni, amíg a katonaságot el nem küldi.
Mikor aztán ez ki lesz víva, s a főispáni széket a királyi biztos elfoglalja, a kalapját felteszi a fejére, a királyi rescriptumot felolvassa, akkor a főjegyző feláll, és követelni fogja legelébb is a múlt ülés jegyzőkönyvének felolvasását. (Ebben van az a veszedelmes határozat.)
Ez közös beleegyezéssel meg fog történni.
Ekkor a királyi biztos, a maga vétójogát használva, követelni fogja a jegyzőkönyv ilyen tartalmú lapjainak kiszakítását és megsemmisítését, a termet megtöltő nemesség folytonos kiáltozásai mellett.
A zaj csillapultával feláll a zöld asztal mellől Tanussy Decebál, mint a párt vezérszónoka, s tart egy fulmináns filippikát a zsarnoki hatalom ellen, mely egyúttal a jövő országgyűlési követválasztásra való jelölőszónoklata is lészen. A széke mögött álló Bakala és Csunyi urak minden nyomatékos mondat végén jelt adnak a gyülekezetnek harsogó ,,éljen" kiáltásokra. A királyi biztos érezni foga, hogy zsugorodik össze a vehemens szónoklat csapásai alatt.
És így tovább!
Ezzel szemben azonban Ponthay Adalbert grófnak is megvolt a maga taktikája; csakhogy ő abba nem engedett belepillantani.
A nemesség teleülte és állta a nagy termet, a karzat megtelt hölgyekkel és fiatalsággal; eközben a gyalog és lovas hadsorok felálltak a megyeház terén. Nagy szorongásba burkolt elszántsággal leste mindenki a történendőket.
Majd elkövetkezett az a stádium, amidőn az első alispán leküldi a központi főszolgabírót a hadak parancsnokához, hogy azt a lováról leszállni s a megyei hatóság színe előtt megjelenni kényszerítse.
És íme, itt mindjárt kitűnik, hogy Ponthay gróf kijátszotta az egész taktikát: a meghívásra az alezredes készségesen megjelent a gyűlésteremben. Ezt nem várták.
A főtiszt, katonai szokás szerint, feltett sisakkal lépett be a gyűlésterembe.
Ebbe bele lehetett kötni.
Az első alispán Cicero nyelvén szólt a karok és rendekhez.
- Inclyti status et ordines. Catafractus apposuit pileum, apponamus etiam nos.[2]
E szóra valamennyi kalpag, kucsma, süveg, mind a szemöldökig volt nyomva a fejekbe.
A főtiszt észrevette ezt az ellenmaneuvre-t, s sietett rögtön takarodót fúvatni, levette a fejéről a sisakot, s udvariasan üdvözlé az alispánt.
Mire az öreg államférfi megnyugasztalva mondá, ismét latinul:
- Catafractus deposuit pileum, deponamus etiam nos.[3]
Még nagyobb meglepetés várt a gyülekezetre; mikor a vasas német magyarul szólalt meg, s azt kérdezte, igen jó kecskeméti kiejtéssel:
- Miért tetszött ide röndölni a tekintetös vicispán úrnak?
Megesik az, hogy a vasasoknál magyar születésű tisztek szolgálnak, és megfordítva.
Ez köztetszést aratott.
- Felszólítom ezennel az alezredes urat - mondá az alispán -, hogy a kirukkoltatott katonaságot azonnal távolítsa el a megyeház közeléből.
Az alezredes udvariasan válaszolt:
- Énneköm az a röndöletöm van a nagyméltóságú királyi biztos úrtól, hogy a tekintetös alispán úrnak engödelmesködjem, s a fegyveres erőt röndölkezésére bocsássam: Ha parancsolja, visszavezetöm a csapatokat a kaszárnyáikba; azonban a bekövetközhető eshetőségökért mindön felelősségöt a tekintetös alispán úr vállaira töszök.
Azzal meghajtotta magát, megfordult, és elhagyta a termet, csak az ajtóban téve föl a sisakját.
Az a sehogy sem várt ,,engödelmesség" nagyon megconfundálta a gyűlést.
Mert egészen más az, ha a királyi biztos a karok és rendek által kényszerítve távolítja el a katonaságot, meg hogyha az alispán egyszerű felszólítására vonul vissza.
Ez utóbbi eset nagyon sokat egyengetett a királyi biztos útján, s a kedélyek ingerültségét jóval megapasztotta.
Most már semmi sem állt az útjában, hogy a gyűlésbe meghívassék. Azaz, hogy nem deputáció által, hanem csak úgy, hogy a legfiatalabb aljegyzőt exmittálták hozzá, hogy tudassa vele a gyűlés megkezdetését.
Még egy mendemonda tartotta fenn magát a főúrról. Az a hír, hogy egy egész gárda somogyi bicskást hozott magával, akivel e gyűlésteremben körül fogja vétetni a testét.
Hát ez is meg lett hazudtolva.
Mikor a főispáni lakosztályból a gyűlésterembe vezető szárnyajtó feltárult, őexcellenciája egyetlenegy hajdú kíséretében (ahogy szokás és illik) lépett be a nagy szálába. Az a hajdú is megnézni való alak volt, mert olyan szép szál legény nem terem minden faluban, azonbelül a dolmánya, mentéje úgy ki volt sujtásozva ezüsttel, hogy szinte fényt vetett maga körül; de maga a főúr pompa dolgában még azt is elhomályosítá.
Egészen más az ember abban a Rákóczi korabeli öltözetben, mint mikor a kurta kertészzubbony két oldalzsebébe dugja a kezeit. Az a fehér mente a kékrókaprémmel, amit ökölnyi csatok s tenyérnyi lánc tartanak a fél vállára vetve; alatta meg a sötét gránátszín bársonydolmány, beleszőtt aranyvirágokkal, átszorítva széles boglárövvel; s mentekötő, csat, öv, mind - csak úgy szikrázik a brilliántoktól. A tizenegy dolmánygombot ugyanannyi solitaire képezi. A kezében tartott kard tokja is gyémántokkal rakva, míg a nagy nyusztkaplag kócsagtoll bokrétája mellett a kétfelé boruló forgó smaragddal és rubinnal van tarkázva.
Az ilyen megjelenés igézetet gyakorol a magyar közönségre. Elfeledik neki, hogy ellenség, el azt, hogy zsarnok, gyűlölet tárgya; csak a hízelgő megtisztelést látják a pompás felvonulásban.
Ponthay Adalbert gróf igazán előkelő alak volt ilyenkor.
A hölgyek és ifjú urak a karzaton találgatták, vajon mennyit érnek azok a híres solitaire-ek az atilláján. Voltak, akik azokat százezer forintra becsülték.
És az a biztos nonchalance, amivel a főúr föllépett, egy olyan teremben, amelyik zsúfolva van olyan emberekkel, akik neki mind ellenségei. S még azok, akiknek zsíros a gallérjuk, nem a legkegyetlenebbek.
Végigjártatja a zöld asztal mellett ülőkön a szemeit. Egy perc alatt otthon van velük. Tanussy Decebálon csak úgy átugrik a tekintetével.
Méltóságteljes léptekkel járul eközben az elnöki szék felé, amelyet máskor a főispán szokott betölteni. (Az most elment fürdőkre!) S míg a martialis, ezüstbe varrt hajdú a széket hátrahúzza, ő a zöld asztal elé lép, felteszi a fejére a magas nyusztkalpagot, s széttárva a kezében tartott pecsétes pergament, elkezdi olvasni:
- ,,Nos, Ferdinandus primus, divina favente clementia"... stb. stb.!
Az urak mind felállnak székeikről (mert a király iránti tisztelet még Tuhutum vármegyében is az általános érzületek közé tartozik). Csak Tanussy Decebál marad a székében ülve, s fejét hátraveti: - ő a Thonuzóba dédunokája!
Mikor felolvasta a királyi leiratot, mely őt a király jogainak gyakorlásával felruházza, leteszi a fejéről a kalpagot az asztalra Ponthay Adalbert, s mint aki egészen otthon van a megyei gyűlések gyakorlatában, nem várja, hogy indítványt tegyenek, ő maga szólítja fel a protonotariust, hogy olvassa fel a múlt ülés protocollumát.
Ebben van éppen az a kérdéses határozat, ami az országfelfordító vihar magjait hordja méhében.
A főjegyző ünnepélyesen reszkető hangon sírja el a végzetes határozatot, melynek elhangoztával, a rendezők jeladására falrengető éljenzés riad fel az egybegyűlt karok és rendek részéről, vegyítve e sokszor ismételt kiáltásokkal: diárium! diárium!
(Akkori időben a kisdiákok szoktak rovatolt papírra írni mindennap az iskolában valamit, ezt hítták, ,,diárium"-nak, annálfogva ez nagyon népszerű egy név volt.)
Ponthay Adalbert gróf engedte nekik, hogy hadd lármázzák ki magukat.
Tanussy Decebál érezte, hogy most következik az ő nagy szerepe: a villámló szónoklat.
Készülni ő nem szokott a beszédeire, de bizonyos volt magáról. A harc hevében önként tolakodnak fel az eszmék. A téma háladatos. - Büszkén hordozta végig a karzaton a szemeit, s a mentéjét félvállra igazítá, hogy a jobb karja szabadon legyen. Kalamárisfélét félretolt az útjából, nehogy a szónoklat hevében beletenyereljen, s aztán inte a kalpagjával a szíves kiabálóknak, - hogy hallgassanak el már.
Hanem elébb még a királyi biztos úron volt a szó beszélni. Elébb annak kellett előadni a kívánságát, hogy ezt a jegyzőkönyvet megsemmisíttetni óhajtja; arra következett volna a visszatorlás.
Őexcellenciája pedig egy írótollat vőn a kezébe, és azzal játszogatott.
Mikor a lárma elcsendesült, azon az éles, kemény hangon, mely őt úgy jellemzé, megszólalt az excellencia.
- Hallám és megértém a tekintetes karok és rendek részéről, mennyire ragaszkodnak a múlt gyűlésben hozott határozat fenntartásához. Látom az ábrázatokból, hallom a hangokból, hogy itt minden okos beszéd hiába vesztegetett szó lenne; kapacitálta már az urakat elegendőleg a bor és pálinka. Azért nem is vesztegetem a szót ezen a helyen. Ha fenntartják az urak a határozatukat, hát csak tartsák fenn, küldjék szét akár a többi vármegyéknek is. Úgysem lesz annak semmi hatása. Hiábavalóság az egész. Maradjon, ahogy van. Akinek nincsen egyéb baja, mehet szépen haza.
Ez valami váratlan fordulat volt!
Hogy a nagyhatalmú királyi biztos ilyen egyszerre megadja magát, hogy még csak kísérletet se tegyen a határozat megsemmisítésére, hát érdemes volt azért azt a sok katonát idefárasztani? Azt a szép díszruhát felvenni?
Senki sem értette, hogy jöhetett ez így? De hát mindenki meg volt vele elégedve a szíve fenekén, hogy harcháború helyett könnyű diadal lett a veszedelem vége. Csak Decebál volt elégedetlen, hogy bennzápult a hatalmas nagy beszéd! Az egész előre kifundált szerepének vége.
Azonban ki tudja, hátha még jön a számára valami?
Erre a nemcsak államférfiúi tekintetben bölcs, de a korszellem értelmében is fölöttébb igazságos enunciatiójára a királyi biztosnak egyszerre fölengedének a jégbe burkolt szívek; alispánok és assessorok siettek tiszteletteljes hódolatukat élőszóval nyilvánítani, s a főjegyzőnek a hangja sem reszketett többé, midőn kimondá a mai gyűlés határozatát, hogy a múltkori határozat a megyékkel körlevél alakban tudatni fog.
Ponthay Adalbert gróf ezt is helybenhagyta, s ezzel még egy kis gyönge éljenzést is vívott ki a maga számára.
Hisz ez a királyi biztos megenni való ember; cukorbul van!
Mikor azonban ez a fő-fő tárgy be volt fejezve, akkor őexcellenciája így szólt a tekintetes karok és rendekhez:
- Minekelőtte az ülést feloszlatnám, még egy kényes dolgot kell a tekintetes karok és rendek elé hoznom. Egy sérelmes esetet, amely tegnap éjjel a köztünk időző homo regiusszal történt. Tudni fogják a tekintetes karok és rendek, hogy legfelsőbb meghagyásból köztünk időzik tekintetes, nemes, nemzetes és vitézlő Telkibányai Rézkuthy Barnabás táblabíró úr, mint a királyt személyesítő homo regius; ki is a múlt éjjel hivatalos eljárásában e megyebeli némely nemes urak által vakmerően megtámadtatott, inzultáltatott és megsebesíttetett úgy, hogy a kapott sebek következtében ágyban feküdni kénytelen.
- Ah! Ah! - hangzott fel a méltatlankodás hangja a zöld asztal mellől. - Ez hallatlan dolog! - Egy-egy hang ,,actiót" is kiáltott.
- Ez valóban fiscális actiót von maga után - folytatá Ponthay gróf. - A tripartitum világosan rendelkezik az 1723. törvénycikkely 5-ik és 7-ik §-aiban: ,,aki a királyi embert megveri vagy megsebesíti, megélesített fejvesztésben marasztaltassék el."
- Helyes! Jól van! - kiáltának többen a jogtudósok közül.
- Én tehát, mint királyi biztos, e tárgyban a szigorú vizsgálatot megindítani kötelességemnek tartom.
Most vették csak észre az urak, hogy hová vezette őket a királyi biztos. Beeresztette őket a kapun; de csak azért, hogy azt rájuk csukassa.
Ponthay gróf vette észre a megzavarodást, s kegyetlenül felhasználta azt.
- A vizsgálatot annyival inkább kötelességem azonnal megkezdeni, mivelhogy az actus majoris elkövetőjét, a megtámadott homo regius segélyére elősiető hajdúk in flagranti elfogták, és zár alá helyezték. És az senki sem más, mint tekintetes Tanussy Belizár úr.
Ennél a szónál az egész gyülekezet egyszerre mind Decebál felé fordítá az arcát.
Egyetlenegy fehértollas daru sem volt jelen, aki felkiálthatott volna, hogy hiszen nem Belizár volt az, aki e sérelmet elkövette; mert azt eszméletlen állapotban hurcolták oda a verekedés színhelyére.
Ponthay Adalbert még azt a malíciát is elkövette, hogy a szemüvegét az orrára csíptetve, s a fejét magasra tartva, szúrta a tekintete vasvilláját Decebálba.
Decebál felállt a székéről. Sápadt volt, mint a viaszk. Ugyan micsoda szóra fogja megnyitni a száját?
- Tekintetes karok és rendek! - kezdé fújtató dölyf pátosza alá rejtegetve a megrökönyödését. - Én kénytelen vagyok ünnepélyesen tiltakozni testvérem, Belizár elfogatása ellen! Teszem ezt a ,,primae nonus"[4] értelmében. - És ezennel felajánlom a kezességet jogtalanul elfogott testvéremért.
Ponthay Adalbert megvető mosollyal nézett végig a daliás alakon. Hát ez a hősöknek az eszményképe? Egy igazi levente ilyenkor, ha már fölkel a helyéről, azt mondaná: ,,Bocsássák szabadon az öcsémet, nem ő tette azt, hanem én! Magam állok a veszedelemnek!"
Ez meg azzal akar tündökölni, hogy kezességet vállal.
Nem ilyen kőbül faragják a hősöket.
Ezt csak úgy híják, hogy ,,originális ember!"
Ilyen originális emberek voltak a Tanussyak mindig. Örökösen rebelláltak, de mindig ki tudták a nyakukat húzni a hurokból, mielőtt rászorult volna.
Ponthay Adalbert csendesen mosolygott. Tisztában volt már a maga embereivel. Szelíden mondogatá:
- Nincs semmi szükség a tekintetes úr kezességére. Tanussy Belizár úr már szabadon van bocsátva. A tekintetes úr majd csak a saját védelméről gondoskodjék. A vizsgálatot magam fogom vezetni.
És így a fődologban engedte győzni Ponthay Adalbert a tens vármegyét, hogy aztán egy mellékes dologban annál jobban a nyakába haraphasson.

[1] A tétlenség ereje
[2] Tekintetes Karok és Rendek. A vértes feltette a süvegét, tegyük fel mi is.
[3] A vértes levette a süvegét, vegyük le mi is.
[4] A 180. t.-c. 9-ik szakasza, mely a nemesek sérthetetlenségét biztosítja.









Jókai Mór: A kiskirályok


XIII. Az egy szál okos ember
Amit az Emmácska olyan nagyon kívánt látni, ,,egy okos embert", - sokszor látta ő azt már, csakhogy nem tudhatta, hogy ez az.
Gyakran megfordult a háznál, ahol az volt a neve, hogy ,,inzsellér". Emmácskára nézve pedig az, hogy ,,Móric bácsi".
Hogy miféle zsellér az az inzsellér? Erre a kérdésre azt a feleletet adták Emmának, hogy: ,,Olyan ember, aki a földet méri." De hogy hogyan méri? Rőffel-e, mint a mama a vásznat, vagy serpenyős fonttal, mint a szakács a mandulát? Azt bizony senki sem tudta neki megmondani, még a Jancsi pajtás sem. (A syntaxistáknak nem tanították akkoriban még a geometriát.)
Csak annyit vett észre rajta, hogy ez nem olyan ember, mint a többi. Ha idejön, egész nyalábbal hordanak utána mindenféle bádogtokokat, némelyik akkora, mint egy ágyú. Azokkal bezárkózik éjszakára egy emeleti szobába, nappal meg egész nap lót-fut mezőn-réten, nádasokon keresztül, mindenféle keresztes póznákat tűzetve le ide meg amoda, mintha most akarná itt a pogányok között a kereszténységet megalapítani; hordat maga után egy hosszú láncot, mintha néger rabszolgákat akarna ráfűzni, amint a képeskönyvben látni; az ebéddel rendesen elkésnek miatta, mert ha még annyi nagy uraság legyen is együtt, addig le nem ülnek az asztalhoz, amíg az inzsellér meg nem érkezik, a hely is ott van fenntartva a számára a háziasszony oldalánál. Pedig hát nem érdemes rá olyan nagyon várni; mert ez nem eszik sem aszétlit, sem azokból a cifra ételekből semmit, amiknek a titulusa egész a ,,kálvinista mennyországig" felmegy, hanem csak azt várja, hogy valami marhasültet hozzanak, abból kivesz három darabot, azt bevágja nagy hirtelen, megiszik rá egy nagy pohár vizet, azzal fölkel, engedelmet kér, hogy sok a dolga, s otthagyja az asztalt.
És még azzal is feltűnt Emma előtt az inzsellér, hogy amíg a többi vendégek rendesen szoktak a házi ,,kisasszony"-hoz mindenféle ízetlen bókokat intézni, ez az egy vendég soha még csak rá sem néz, nemhogy megszólítaná.
Egyszer aztán kezdett az inzsellér állandó vendégül ott maradni a kastélyban. A dolog annyiban érdeklette az Emmát, hogy az ő pajtását, a Jancsit is igénybe vették e napok alatt, annak kellett segíteni a lánchúzásnál meg a póznakitűzésnél; mint iskolázott suhanc alkalmasabb volt az ilyenre a mindenféle parasztsihedereknél.
Egyszer aztán, mikor az inzsellér éppen ott ókumlált a kerti dombocskán, ami messze földről idehordott sziklákból volt összerakva fiók-alpessé, havasi növényzettel, az Emmácska lekérezkedett a mamától, hadd nézze meg, mit csinál ott az inzsellér bácsi.
- Elmehetsz, kis csacsi, úgysem érted te azt meg.
Mántay úr éppen erősen el van foglalva valami kalkulálással, miközben egyszer-egyszer a félszemét behunyva, valami három lábra állított messzelátón keresztül nézeget mindenféle, távolban felállított keresztes és piros-fehér lobogós rudak felé. Emma odaállt a háta mögé. A tudós férfiú nem vette észre. Akkor aztán odaállt az astrolabiumja elé.
- Emmácska! Nem látok ám magán keresztül - monda a mérnök mogorván.
- Hát aztán mit néz maga olyan nagyon?
- Azt a rudat ott a távolban.
- Miért nézi azt azon a csapon keresztül?
- Mert az közelebb hozza.
- A Jancsi tartja ott azt a rudat?
- Az ám, a Jancsi.
- Mondja meg neki, hogy jöjjön már haza labdázni.
- Nem hallja ám meg odáig.
- Hátha az a bolondság közelebb hozza.
- Közelebb a szemnek, de nem a fülnek. Akar belenézni Emmácska?
- Nem én. Félek, hogy elsül.
- Haj! Haj! - sóhajtott nagyot Mántay úr, s folytatta a munkálkodását.
Egy kis idő múlva megint megszólalt az Emma.
- Hallja maga, Móric bácsi. Mondja csak, mért jár maga a mi házunkhoz, mikor maga se nem iszik, se nem kártyázik, se nem dalol, se nem táncol, se nem vadászik, még csak nem is mesél? Mit keres maga itten?
- Ezt a dombot keresem itten, Emmácskám.
- Ahán! Maga is tudja, hogy ez volt az a tűzhalom, amelyiken a táltosok fehér lóval áldoztak az ősistennek.
- Bizony nem tudom én, Emmácskám. Nekem ez a halom itten a ,,trigonometriai punctum!"
- Hát az mi az istencsodája?
- A háromszög-mérésnek a gócpontja.
- Hát az micsoda játék?
- Ez bizony nem játék. Ennek a segélyével mérjük fel az egész vidéket.
- Aztán minek mérik fel?
- Az ,,arányúsítás" végett.
- A-rá-nyú-sí-tás! - szótagolá Emma. - Mi ez? szittya szó?
- Nem biz ez. Egészen friss szó. Most sütötték ki a pozsonyi országgyűlésen. Ez azt jelenti, hogy minden földbirtokosnak összesítik a határban szétszórva fekvő földeit, s annak az arányához képest adják ki mindenkinek az eddig közösen használt legelőbül a ráeső részt. Külön a földesurakét, külön a jobbágyokét.
- Hát aztán hogy történik meg az a földmérés?
Mántay úrnak már a nyelvén lebegett ez a válasz, hogy: ,,Édesem: elébb az ábécét tanuld meg, azután kapj a trigonometriába!" Hanem hát ő jó ember volt; goromba, mint a pokróc az okosságukra és hatalmukra büszke emberek irányában, de szelíd és türelmes az együgyűekkel s különösen a gyermekekkel szemben. - Elkezdte a dolgot magyarázni.
- Nézze, Emmácska, az egész területet felosztjuk háromszögekre, a háromszögnek egyik oldalát megmérjük a lánccal, s aztán ebből, meg a háromszög két szögletéből kiszámítjuk a legpontosabban a másik két oldalnak a hosszúságát, s aztán az egész területnek a síktartalmát négyszögölekben.
Példaképpen mindjárt fel is számlálta Emmának az éppen felvett háromszög számainak a mennyiségét.
- Ühüm! - monda az Emma. - Eszerint ennek a háromszögletnek a területe volna éppen tizenhatezer négyszázhatvankét öl.
Mántay ránézett. - Mókázik ez most ővele?
Aztán fogta a plajbászt, elkezdett sokszorozni, s ahol van, éppen kijött a tizenhatezer négyszázhatvankettő.
- Hát hogyan számította ezt ki maga? - kérdé elbámulva.
- Hát csak úgy a fejemből - mondá az Emma, s aztán trallázva odább szaladt, pimpimpárévirágokat tépni az útfélen, s azokból csinált hosszú láncot.
Kis idő múlva megint visszatért a mérnökhöz. Az most már nagyobb figyelmet fordított rá.
- Hallja maga, Móric bácsi; hát aztán a parasztok is osztoznak mivelünk, ha a földmérés meglesz?
- Igen. A birtokuk aránya szerint.
- Hát van a parasztoknak birtokuk?
- Hogyne volna?
- Én úgy tudom, hogy az egész föld a mienk, a parasztok csak dolgoznak rajta; mikor aratás van, nekünk behordják a kész gabonát; mikor szüret van, behozzák a bort; a kendert szépen meggerebenyezik, s még azután télen fel is fonják a béresházban; mink csak nyálazót adunk nekik hozzá. Ha egy esztendőben elveri a jég a szőlőt, a másik esztendőben tartozik a paraszt a dupla dézsmát adni. A parasztnak kötelessége ötvenkét napig ingyen dolgozni, marhájával együtt; mikor vadászni akarunk, kötelessége a parasztnak hajtani. Kötelessége a parasztnak az erdőn fát vágni, hazahordani; kötelessége nádat vágni, utat csinálni. Óh, tudok én mindent. A parasztnak csak kötelessége van, mi vagyunk az ő urai.
- Ki tanította ezt magának?
- A tisztelendő úr. Az nagyon tudós ember. Azért vagyunk mi az egész országban az urak, a parasztok meg a szolgák, mert a mi ősünk, Kusidkun hozta meg a földet, füvet és vizet a magyar fejedelemnek, mikor az országba bejött, a bolgár fejedelemtől, egy fehér lóért. Azért a mienk a föld, meg ami rajta terem; a víz is, meg ami benne lakik.
Mántay úr nagyott nézett a gyermek szemei közé, s fejet csóvált. Nem volt vele tisztában, hogy vajon a gyermeki ostobaság késő virága-e ez a beszéd, vagy az irónia koránért gyümölcse. Tapogatózni kezdett.
- De hisz a parasztok népe is a mi vérünk, azok is magyarok.
- Hogy volnának azok? Jobban tudja azt Horkázi úr! Magyar csak az, aki nemesember. A parasztok mind bolgárok vagy marahánok, néhol-néhol pedig dákok. Hát nem a parasztok fizetik-e az adót is? Nohát! A mi vállunk szűz. A nemesember nem fizet se adót, se vámot, se révet. A nemesembert nem szabad se elfogni, se megveretni, akármit vétett; a parasztot mi ítéljük el, mi csapatjuk meg. Óh, sokszor látom én az ablakból és hallgatom, hogy püföli a hajdú sorba a delikvenseket; úgy jajgatnak, majd a lelkük szakad ki.
- S tetszik az magának?
- Persze. Hiszen jussunk van hozzá. Nekünk pallosjogunk van. Az akasztófa is a mienk a határban, s arra csak parasztot szokás felakasztani, ha lovat lop. Van nekünk cigányunk is, aki tud hozzá. - Óh, nekünk nagy erőnk van. Ha az apa összekürtöli a hajdúit, lovászait, vadászait, erdőkerülőit, egy egész regementet állíthat fegyverbe. Nem félünk ám senkitől. Aztán a császárnak sem adunk katonát; oda is a parasztot viszik el. A Jancsi pajtásnak már két bátyját fogták el a verbunkosok; úgy vitték el kötélen Polyákországba, oda is veszett mind a kettő a nagy korelában.
Mántay úr még tovább tapogatózott.
- Hát aztán mi nemesemberek éppen semmit sem tartozunk tenni a hazáért?
- Dehogynem! Mink restellálunk, s akkor van nagy dolog. Mink választjuk a vármegyét, meg a diétát! Mink hozzuk a törvényt; s ha pedig ránk tör a kutyafülű ellenség, csak ide hozza a fogát, tudom Istenem, hogy nem viszi el innen a bőrét! Mikor ideér a ,,csincsés" mocsár elé, akkor mind lóra kap az egész nemesség, s úgy levágja, úgy lekaszabolja karddal, buzogánnyal, parittyával a gyáva ellenséget, hogy hírmondó sem megy haza belőle.
Mántay úr nem tudta, hogy nevessen-e vagy tomboljon mérgében.
Emma aztán egyszerre alácsappant a nagy hetvenkedésből.
- Engem ugyan akkor sem visznek el, mert én leányruhában járok.
De már ez nagyon is érezhető keserűségével bírt a szarkazmusnak; úgyhogy Mántay úr bátran merhette ezt a kérdést intézni Emmához, aki a pitypangláncot hajigálta egyik tenyeréből a másikba
- Hát ha maga, kis Emmácska, egyszer valamikor kinőne ezekből a leányruhákból, aztán arra jutna, hogy beleszóljon az ország dolgába, mit tenne akkor?
A gyermek először keményen szemébe nézett a kérdezőnek, s aztán férfibüszkeséggel egyenesedett föl leányos meghajlásából, s ezt mondá ércteljes hangon:
- Ha énnekem a kezem valaha odáig ér, hogy megkaphatom ezt a törvénykönyvet, kihasítom belőle azt a lapot, amire ez az istentelen ,,juss" van felírva, s felgyújtom vele azt a házat, amiben az ilyen törvényt hozzák!...
Óh, milyen jól hangzik még az ilyen bombaszt is, egy gyermek szájában - akinek már a homlokára van írva, hogy egykor erős férfi lesz belőle: ország sorsát döntő!
...,,Ninini! - mondá magában a vén kertész, ki a virágágyak közt gereblyélt - a hityimatyimókus megbolondult! Hogy megölelgeti, összecsókolgatja a mi Emma kisasszonyunkat, s aztán meg a zsebkendőjével törli a szemeit!"
Az Emmácska pedig engedte ezt történni. És még azután is ott maradt a mérnök mellett, s segített neki egyet-mást a keze ügyébe rakni. Majd meg tovább kérdezősködött tőle.
- Mennyi idő kellett magának, Móric bácsi, hogy ezt a tudományt megtanulja?
- Bizony, Emmácskám, tizenhárom esztendős voltam, mikor a debreceni kollégiumban a humaniorákba felvettek, tizenhat esztendős koromban subscribáltam bagónak,[1] tizennyolc éves voltam, mikor baltás[2] lettem, húsz éves koromban mentem ki praxisra a megyei matematikushoz, s ott praktizáltam három esztendeig.
- Az éppen tíz. S hány órát tanult naponkint, Móric bácsi?
- Délelőtt kettőt, délután is kettőt.
- Tehát ha én délelőtt, délután négy órát tanulnék, akkor az lenne öt esztendő.
Mántay úr mosolygott. - Pium desiderium!
- Csakhogy én már, kedves Emmácskám, tizenhárom éves koromban elvégeztem a három diák classist, s mindent tudtam, ami az előkészületre szükséges.
- Hát azt gondolja Móric bácsi, hogy én nem tudok semmit? Amért Horkázinak a szittya ábécéit nem veszem be. Hát ide hallgasson: elmondok magának valamit.
Azzal egy szőlővel befuttatott gloriette-oszlopnak vetette a hátát, s rákezdé, orátori aplombbal Mucius Scaevola classicus mondókáját Porsenna király előtt, ahogy azt Cornelius Neposban találni.
- Romanus sum civis; Cajum Mucium vocant. - Hostis hostem occidere volui. - Nec ad mortem minus animi est, quam fuit ad necem. - (Mántay nevetett az örömtől.) Longus post me ordo idem petentium decus..:[3]
Mántay úr most már cirkalmat, quadránst, lineát, mindent a földhöz dobált.
(- Nini! A hityimatyimókus igazán meggubahodott! Már meg táncol.)
Nem volt rá nézve többé az a dombocska punctum trigonometricum! hanem az archimedesi pont, ahonnan a földet kifordíthatni a helyéből.
- De hát hol tanultad te ezt, drága kincsem?
Emma a filagóriára mutatott.
- Ott. A Jancsival. Mikor senki sem látott. De meg ne mondja azt Móric bácsi senkinek, mert ha kitudódik, a szegény Jancsinak nem lesz itten maradása.
Mántay Móric nem tudott mit tenni, mint a saját fejét szorította össze a két tenyerével. Megállt az esze. - Egy agyonkényeztetett gyermek, aki titokban, lopva diákul tanul, szülői, nevelője ellenére, egy úrfi, egy kis királyfi, aki a tudás tilalmas gyümölcsét éhezi! Hisz ez egy olyan incognita quantitas[4], amit semmi arany regulával és logaritmusokkal nem lehet meghatározni! Ez a mesék unicornisa!
- Ne félj, gyémántom, nem árulom el senkinek, hogy én már ismerlek!
E naptól fogva az Emmácska mindenüvé elkísérte a mérnököt, ahol annak a földméréssel dolga volt. Az anyja ráhagyta, hadd mulassa magát a kis bolond! Csak a Jancsi vigyázzon rá, hogy fel ne áztassa a lábát a sömlyéken.

[1] Első évi philosophus.
[2] Első éves jogász.
[3] ,,Római polgár vagyok. Cajus Muciusnak hínak. Ellenfél, ellenfelet akartam megölni. A halálhoz sincs kisebb kedvem, mint volt az öléshez... Hosszú rend jön utánam ugyane díszt keresve."
[4] Ismeretlen mennyiség.









Jókai Mór: A kiskirályok


XIV. Ki hát a férfi?
Amíg az urak a magas politikában izzadtak, talán ki is kerülte a figyelmüket, hogy oda alant, az ismeretlen világban is történik valami.
Mi az az ismeretlen világ? Mi volna más, mint a parasztnép?
A birtokarányosítás és legelőelkülönítés keresztülvitelében Tuhutum vármegye meglehetősen utoljára maradt. Először a nagybirtokosok nem akartak beleegyezni, azután meg a kisbirtokosok (a nemesek), utoljára a kisebbségnek kellett per útján a törvényt érvényre emelni. Azt, hogy hát a paraszt mit szól hozzá, bizony nem kérdeztük.
Hanem azért, hogy nem volt, aki kérdezze, annál inkább volt, aki feleljen rá.
Már hetek óta járta a falvakat három lopvabölcs prókátor. Az egyik Latyakos, a dubitátus nemes, akit esetleg ki-kidobnak a kortestanyákról, félig ivott állapotban. Ez zsellérházban lakik, másfél hold az egész birtoka; azt sem míveli, hanem azért erősen allegálja, hogy ő nemesember. A másik egy elcsapott nótárius, akinél a portió cigányútra szaladt, s most sehol sincs conventiója. A harmadik meg egy tyúkprókátor, akinek fő tudománya: ott csinálni pert, ahol nincsen.
Ezek hárman külön is, néha csoportosan is, bekószálják a népes helységeket; a szárazmalom alatt, a korcsmában összegyűjtik a falu szájait és füleit; azoknak továbbadják a rémhírt, hogy jönnek az urak a parasztokat kitelepíteni a birtokaikból, elveszik a jól megmívelt szántóföldeket, kaszálókat, s cserébe a homokdombokat meg a csincsést adják a jobbágyoknak, a legelőt is feloszták; a parasztnak nem lesz többé hová hajtani ökrét, lovát, tehenkéjét; még majd libát sem nevelhetnek az asszonyok (az pedig nagy rubrika). Az a veszedelem is támad belőle, hogy ha minden embernek egy tagban lesz a birtoka, mikor egy pásztás jégeső jön, mind elveri, koldussá lesz; míg most, hogy négy határban van, ha egy dűlőn pocsékká lesz, három megmarad. Ezt az urak fundálták - a parasztok veszedelmére - a császár akarata ellen, - ezt meg kell akasztani.
A forrongás titokban jól elharapózott: az urak nem tudtak semmit felőle. Magyarország nem rendőrállam, s a magyar ember nem végez spicliszolgálatokat még magamagának sem. Azt, hogy gyakoriak a gyújtogatások, hogy a csőszöket az erdőn főbe kollintják, hogy a ménesen az uraság lovainak levágják a füleit, hogy a kitűzött jelzőpóznákat ellopják, nemigen vették számba, maradtak Horkázi tisztelendő úr véleményénél: ezek a parasztok a bolgárok és marahánok ivadékai, azok is maradnak mindig. Aztán egy tarkára festett mérnöki póznáért ki ütné nagy lármát. Tűzzön le Mántay Móric másikat az ellopott helyébe.
A tagosztály végrehajtásának napja ki is volt már tűzve abban a rengeteg nagy birtokhalmazban, ami Tanussy Decebál uradalmát képezte, büszkén viselve a kiskirályság nevét. S ha itt végre lesz hajtva, akkor következik aztán a sor Belizár uradalmára, meg a Tanussy és Ponthay családok per alatt levő osztatlan birtokaikra. A mai nap sikerétől függ az egész vármegye állapotja. Lesz protestálás, opponálás, repellálás, novisatio extra dominium quantum satis. Ezekről mind provideálva van. Itt lesz az egész vármegye. Első alispán, főügyész, főszolgabíró, csendbiztos, itt lesznek a tabuláris fiskálisok, a homo regius és homo capitularis, itt lesznek három járás jurassorai, a nemesek hadnagyai, az assessorok jurátusaik- és patvaristáikkal, a jogigazgatók és jószágigazgatók, tiszttartók, a főmérnök és almérnökök, a megyei celebritások, kortesvezetők - és végső esetre itt lesz a fegyveres brachium tizenkét szuronypuskás megyei hajdú személyében.
Sára asszonynak gyűlt meg ezzel csak a baja. Neki kell ezt az egész fényes társaságot a tűzhalmi kastélyban három nap és három éjjel, saját rangjaikhoz és a ház méltóságához illően ellátni.
Már egy héttel elébb nagy volt a sürgés-forgás a kastélyban. Jó szerencse, hogy megérkeztek a Bakala Peti által felvásárolt divatos bútorok Bécsből. Lett belőle nagy felfordulás! Napokon át olyan volt a kastély belseje, mint Sodoma és Gomora. Sára asszony dúlt, pusztított és újjáteremtett, mint egy demiurgus. Bele is fáradt, úgyhogy esténkint alig bírt a lábain állni. Őrajta fordult most a meg Tanussy család sorsa. Ki is terjedt mindenre a figyelme: a jegesveremtől elkezdve a kártyázószobákig. Most még arra sem ért rá, hogy az Emmácska haját befonja, hanem úgy hagyta azt egész nap felbontott hajjal őgyelegni. Csak amikor asztalnál találkozott vele egy percre (ő maga le sem ült enni, arra sem ért rá), akkor riogatott a gyerekre, hogy ugyan nekifeküdjék ám a tanulásnak, mert ha együtt lesznek a kastélyban azok a sok urak, hát őneki azok előtt le kell tenni az ,,egzámentet".
Ez volt Sára asszony vágyainak az utópiája, hogy az Emmácska a sok uraság jelenlétében tegye le az ,,egzámentet". Lássák meg azok, hogy az Emmácska olyan tudományt tud, amit ők nem tudnak. No bizony! Diákul minden bolond megtanulhat, ezt az asszonyok is tudják: ,,hóres, móres, markó füles"[1] - aztán meg ,,itipiti koppensus!"[2] De scythául ki tud? Sára asszony azt tartotta, hogy ,,tudomány" az, amit nehéz megtanulni. Különben ,,egy kutya" mindenik. Haszonra meg egyik se való. Majd milyen nagy diadal lesz abból, ha a nagy bölcs urak előtt az Emmácska le fog valamit írni a nagy fekete táblára: no, tessék elolvasni azt! Aztán egyik sem tudja elolvasni. Csak éppen Decebál, meg tisztelendő Horkázi úr. - Más uraságok milyen nagyra vannak vele, hogy a kisasszonyaik franciául tudnak kalatyolni (verje meg a csoda!). Tessék nekik az Emmácskával scythául beszélni.
Az igaz, hogy neki is nehezen megy!
Hanem hát Horkázi úr biztosítja, hogy azért difinyósan fog sikerülni az examen. Van annak jó módja. Az examináló professor felét szájába rágja a tanítványnak kérdés alakban, aztán a másik felénél a szavakat, ha nem akarnak kijönni maguk jószántából, szarvánál, kötőfékénél fogva előhúzogatja őket egyenkint, az utolsó szónak ád egy rúgást hátulról, s azzal rámondja: ,,Nagyon jól van; fölségesen volt!" Meg lesznek azzal az urak szörnyen elégedve.
Emmácska ezen napok alatt azt tehette, ami neki tetszett. Ha Sára asszonynak a nagy hadjárata közepett eszébe jutott kérdezősködni utána, a Dorkó asszony nyomban tudott valamit hazudni, hogy hol tanulja az Emma a leckéjét a tisztelendővel.
A terminus előtti napon már mindenünnen érkeztek a meghívott és hivatalos uraságok.
A Tanussy-kastély udvara olyan volt, mint egy vendégfogadói állás: egyik hintó a másiknak a sárhányóját törte.
Volt egy kis ízetlenkedés is Decebál és Sára között. Az asszony csak a kulcsárné révén tudta meg, mikor a vendégágyakat tiszta cihákba húzták, hogy Belizár is hivatalos erre a napra Tűzhalomba. Lett amiatt nagy patália! Decebál alig tudta magát kivágni. Hogy ez törvényes usus. A szomszéd birtokosokat a határjárásra meg kell híni! - Sára asszony mit csinál az egész törvénnyel. - Ha muszáj neki itt lenni, szálljon a kocsmába. Úgyis ott a hazája. De az ő házába be nem lép, mert ő leönti a nyakát lúggal. - Végre azzal nyugtatá meg a férje, hogy úgysem fog eljönni, majd kimenti magát. - Ki is mentette. Az utolsó estén hozta meg az izenetét a gyalogposta, a hetes, csak úgy, élőszóval, hogy nem jöhet a tekintetes úr, mert aznapra elígérkezett násznagynak egy parasztlakodalomba. - Ekkor meg aztán a mentség volt igen jó ok egy órai perpatvarra.
- Nem tudott (a gyalázatos) valami más ürügyet kigondolni? Valami nyavalyát?
Végre is az érkező vendégsereg zajában el kellett fulladni a családi ungorkodásnak: a konyhák és sütőkemencék felemészték az asszonyi haragot, a kártyázószobák menedéket adtak a férjnek. Senki sem vette észre, hogy az Emmácska térdig csatakosan tért haza a határból a mérnökkel, akinek a Jancsival együtt a láncot húzni segített. Hiszen holnap úgyis új ruhát fognak kapni, ő is, meg a Jancsi is. Emmácska természetesen a legutolsó párizsi divat szerintit, aminek az ujjai olyan dudorosok, mint egy kantalupdinnye, halcsont is van bennük, és tollal vannak kitöltve. Szép lesz az nagyon! A Jancsi ellenben feszes magyar dolmányt, nadrágot kap ajándékba, kék pukovai posztóból.
Emma alig bírt aludni; de nem a szép új ruha miatt, hanem attól a sok új eszmétől, amivel naphosszant megtölté az agyát, a mérnököt kísérgetve. Mint akinek a szeméről most vették le a hályogot, s kezd látni, de még nem tudja, mi az, amit lát, nem tudja megkülönböztetni a színeket, a közelséget és a távolságot; aki azt hiszi, hogy elfoghatja a holdat, ha a láthatárig eljuthat.
Sára asszony már hajnalban felzaklatta az egész házat. Emmácskát belegombolta, fűzte, kapcsolta, gombostűzte a szép fodros, piros merinóruhába, nyakába kötötte a sali kendőt, s a hosszú haját gyaluforgács-forma loknikba sütögeté. Olyan volt, mint egy angyal! Csókolni való.
Énnek meg mehetnékje volt már a Mántay bácsihoz, szerette volna már látni, hogyan csinálják azt a földfelosztást?
De Sára asszony csak azon föltétel alatt engedte meg neki, hogy ő is kimenjen a határjárásra, ha tisztelendő Horkázi úr fog rá felügyelni. Az pedig legutolsó, aki felkerekedik az asztal mellől.
A fényes uraságok (mind kardosan, magyar vitézeknek öltözve) rég előrekocsiztak már, a hely színére, ahol a hitelesítésnek meg kellett történni, a közbirtokosság jelenléte és tettleges részvétele mellett. Emmácska irigykedve látta a hintókat egymás után kigördülni az udvarról, az ő csézája két tatár lóval legutoljára maradt.
Mire aztán ők is kiértek a mezőre, ahol a fellobogózott sátor fel volt állítva, már akkor csak a mérnököt találta Emma egyedül ottan. Az egész frekvencia távol járt, a mappát collaudálták. Olyankor a térkép alkotója a bírálat alatt levő fél, neki vissza kell maradni, az urak az ő befolyása nélkül vizsgálják meg, hogy pontosak-e a papírlapra rajzolt adatai; olyanformán, hogy a trigonometriai úton kiszámított eszményi vonalak közül egyet-egyet a mérnöki lánccal valósággal megméretnek. Ez az ő examentje. Most derül ki, hogy mennyit ér a tudománya.
Mántay Móricnak az arcán azonban meg sem látszott, hogy most az ő, éveken keresztül készített, nagy munkáját bírálják, más megyékből hozott mérnökök. Ő most is talált magának valami dolgot a léniával meg a cirkalommal, s nem hagyta magát az érkezők által megzavartatni. Emmácska odakuporodott mellé egy leterített köpönyegre, Horkázi úr pedig nézte, mit cirkalmaz ez most?
- Mit mókherol ott most, földmérő gazda?
- A tangenst számítom.
- A tangenst?
- Igen. A tangenst. Akar benne segíteni, szentatya?
- Én csak egy tangenst ismerek: ez az a barkócafa celőke a markomban. Akit én ezzel megtángálok, annak tudom, hogy nem kell több tagosztály!
Hej, de jót is nevetett a saját trufájának!
- Nem ér az ilyen földosztás semmit - mondá a táltosok utódja, méltó megvetéssel. - Nem így csinálták azt a mi őseink. Mikor azok egy birtoknak a határát meg akarták szabni, azt tették, hogy eleresztettek egy szarvasgímet, s aztán amerre az szaladt, annak nyomába vágtatva, addig futottak, amíg a szarvast elfogták: ott volt a birtoknak a vége. Ha pedig két község közt volt a határjárás, akkor kiállítottak két erős dali legényt, az egyiket felültették a másiknak a nyakába, s ameddig ez a templom tornyától el bírta vinni a másikat, addig volt a határ. Ha pedig a testvérek osztoztak az apai birtokon, akkor nyilakat hoztak elő; ki milyen messzire el bírta tegzéből röpíteni a nyilat, annyit kapott az ősi birtokból. Ez volt az igazi hunnus földmérés, nem az ilyen tudós ákombákom. Világcsalás ez mind.
Ha már hazulról is ilyen bölcs volt Horkázi úr, hát még aztán milyenné lett, mikor a pincetokra rátalált a sátor fenekén. Abban voltak a fáin jó szilvóriumok, meggypálinkák és őszibarackszeszek, amiktől még a néma is megszólal.
Megint csak odament a mérnököt infestálni. Most már a magas politikáig lelkesedett.
- Az volt az igazi földosztás. Egyik víztől a másikig. Mikor az országot is mindig felosztották. Ha volt a királynak egy öccse, egy darabot az országból annak adtak. Legalább ha valaki nem volt megelégedve a királlyal, átmehetett az öccséhez, s azt kiálthatta ki a maga királyának. Akkor volt csak becsülete az igaz magyarnak. Mindig volt két fejedelem az országban, aki egymás ellen hadakozott. Haj, de szép világ volt.
Ez édes visszaborongását egy elbúsult léleknek a múltak drága emlékeibe, megzavarta valami hirtelen támadt lármahang a kertek alja táján, melynek gyümölcsfái a falut eltakarták.
- Ott jár a küldöttség most - magyarázá Horkázi úr. - A parasztok dicsőhödnek.
De biz az a lárma nemigen hasonlított az éljenzéshez. A parasztok nem dicsőhödnek, hanem dühödnek. Elkergették a deputációt.
Rövid pillanatok múlva aztán látott valamit az Emmácska, amiről még nem volt fogalma. Igen szép szaladást.
Legelöl futottak, akiknek legjobb volt a lábuk.
Mindnyájan errefelé tartottak, mert itt voltak a hintók sorban felállítva, amik ideszállíták a társaságot.
Horkázi úrnak rosszak voltak a szemei, s a pohár fenekén keresztül nézéstől nem lettek jobbak. Csak annyit vehetett ki velök a távolból, hogy az úri társaság gyorsan közeledik.
- Ugyancsak mérik a földet - mondá a mérnöknek.
- Nagyon mérik - felelte ez, csendes flegmával.
De Emmát annál jobban meglepte ez a látvány.
- Mit csinálnak ottan? - kérdezé Mántaytól.
- Szaladnak.
- Miért szaladnak?
- Bizonyosan megriasztották őket a jobbágyok. Sok helyen megtörténik ez a legelő-elkülönítés végrehajtásánál.
- Micsoda? - kiálta oda fitymálva Horkázi úr. - A marahánok ivadéka elől megszaladnak a hunnusok! Odamegyek magam, s ezzel a barkócafa bottal széjjelverem őket.
De bizony nem ment oda, hanem bement a sátorba, s a ponyvahasadékon keresztül nézte, hogy mi történik; ami annál érthetőbb lett, mennél közelebb értek a kocsikhoz e nem illendő futás tényezői.
Legjobb futó volt a Bakala Peti: ő jött legelöl. Könnyű táncos legény volt. A sík lapályon egy sás között bujkáló ér húzódott végig, Bakala Peti azt könnyedén átszökte; de nem jött a sátorig, hanem szaladt a csézájához, csak úgy kutyafuttában kiáltva oda Mántaynak:
- Fellázadt a parasztság! Mind agyonvernek bennünket.
Az elválhatatlan kortesvezér, aki mindjárt utána következett a visszavonulásban, szintén utána akarta csinálni az akrobatai ugrást, de nem vált egészségére a kísérlet, mert belehasalt a mocsárba; majd odaveszett szegény; mikor kikepickelődött a szárazra, szeme-szája tele volt iszappal, a haja meg békalencsével olyan volt, mint a valóságos zöld ördög. Ordítani is ördögi módon tudott: a szájába futott sártól habuckolva.
- Végünk van! A rézangyalát! Nyakunkon a Dózsa hada! Jön a ,,Fekete Karácson"! (Háromszáz éve már, hogy lenyakazták.) Tízezer paraszt! Nyúzzák a nemesurakat! Karóba húzzák a vicispánt! (Ezt ő mind látta.)
Példáján okulva, a harmadiknak beérkező csendbiztos nem kísértette meg a csatorna átugrását, hanem hirtelen lerántotta a lábairól a sarkantyús csizmákat, s úgy gázolt át a sömlyéken meg az éren, s aztán szerencsésen átjutva a rubikonon, sietett gyorsan kiosztani a rendeleteket a három szál lovas pandúrnak, aki a kocsiknál volt hátrahagyva. Az egyik kezében volt a két sarkantyús csizma, a másikban a fringia; a mezítelen lába ikráiról három-négy pióca lógott alá: úgy kommandírozott előre-hátra, ütögetve a piócákat hol a kardtokkal, hol a csizmával.
- Rohanjatok gyorsan a kastélyba! Nem a kastélyba, hanem Tanusvárra. Fel kell húzni a csapóhidat. Nem kell felhúzni. Ki kell állítani a tarackokat a kapuba. Nyargaljatok a vármegyeházára a királyi biztoshoz! Ne a királyi biztoshoz; a svalizsér obersterhez! Küldjön gyorsan csarapárokat. Ne csarapárokat, hanem dragonyosokat. Hozzátok ide a lovamat. Magam megyek! Ti maradjatok; lármát ne üssetek. Fegyvert ne használjatok.
Azok aztán hárman harmincháromfelé futottak, s mégsem tudták, hogy mit ne tegyenek hát?
A fényes uraságok ezenben, gyorsított menetben bár, de mégis helyes taktikával, a réti patakon átvezető hídnak kerülének, s így, bár időveszteséggel, de kár nélkül jutottak a célhoz.
Emma a bámulat zsibbadásával nézte ezt a parádét. Hogy futnak ezek a nagy hatalmas emberek. A diadalmas torkok, akik teletrombitálnák hadizenettel a fél világot; a parancsoláshoz szokott méltóságok, kardjaikat kezükben felejtve, egymást taszigálva, hátuk mögé tekingetve, lihegő tüdővel, izzadó homlokkal, ijedtségtől kimeredt szemekkel, hogy rohannak hanyatt-homlok. Némelyiknek nem is esik jól a futás, termetének vaskossága miatt. Mind futnak a hintóik felé.
Még az apja is fut!
Az a dalia, az a hős, aki őelőtte a vitézek ős eszményképe volt: az a Tanussy Decebál, aki soha semmi hatalom előtt meg nem hunyászkodott, még az is meghátrál. Igaz ugyan, hogy legutol jön, s meg-megáll, öklével fenyegetőzni, s a kardját ki is rántja félig a hüvelyéből, de aztán megint csak visszataszítja, s baktat a többiek után.
Ennél nem lehet kínosabb látvány: az apát futásban látni a fiúnak!
Az urak sietnek felkapni a hintóikba; nem is igen keresik, melyik a sajátjuk; a homo regius valahova egy kocsis mellé kerül a bakra.
- Hát maga, Emmácska, nem igyekszik el innen? - kérdé a mérnök a bámuló gyermektől.
- Nem. Hisz Móric bácsi sem fut.
- Nekem nem szabad, mert engem itt maraszt a hivatalos kötelességem.
- Engem pedig gátol a futásban a leányruhám.
De azonban úgy égett az arca a nemes haragtól, a férfi-büszkeséget hirdető szégyentől, hogy aki másból is tud olvasni, mint az írott könyvből, megtudhatta belőle, mi forr most ennek a leányruhába bújtatott gyermeknek a szívében.
Mántay megszorítá a kezét.
- Bizony mondom neked, gyermek, hogy magad vagy te a férfi ezen a puszta földön. Mától fogva tegezzük egymást, híjj pajtásodnak. - Tehát csak maradj itt. Ne félj, nem lesz itt baj. Csak okosan kell beszélni a szegény néppel, olyan az, mint a kezes paripa. Várd be hát itt őket; hadd lássa meg a nép, hogy milyen ember a jövendő földesura!
Azzal Mántay Móric nyugodtan leült a keresztlábú asztala elé, melyen a mappái voltak kiterítve, a kis mezei-székére, s várta a zivatar közeledtét.
A hintók vágtattak mind a kastély felé, valamennyi mellékúton. - Az Emmácskát bizony itt feledték.
Decebál talán nem is tudta, hogy itt van; ámbár biz azt megláthatta volna a meggyszín piros merinószoknyájáról. De hogy még Horkázi úr is ittfelejtette, az már nevezetes dolog, mikor őrá volt bízva a felügyelet.
A nagy hajcécuban az elbúsult utódja egy dicső őskornak nyalábra kapott valamit, s azzal a reverendája szélét feltűzte az öve mellé, vágtatott a kétpónis szekerkéhez, lelkesen ordítva
- Fussatok, daliás hunnusok. Mentsük meg magunkat az utókor számára! Ütni fog a bosszúállás napja!
A kiabálástól meg a lobogó palástjától aztán megijedt a két kis tatár paripa, s elragadta a szekeret.
Horkázi úrnak azonban hatalmas hosszú lábai voltak, utolérte a szekeret, s ha fel nem kaphatott is beléje, de legalább belekapaszkodhatott a saroglyába, buzdítón lihegve:
- Mentsük meg a szabadságot, - lábaink erejével!
Csak amidőn végre meg lehetett állítani a két megijedt lovacskát, akkor vette észre a bölcs mentor, hogy nem az Emmácskát hozta el az ölében, hanem a pincetokot. Akkor meg már késő volt érte visszafordulni, mert a lázadó had ellepte az egész mezőt.
Az utolsó volt a szaladók között a Jancsi pajtás; az a mérnöki láncot a vállára csavarva hozta magával, s ő volt egyedül, aki a sátor felé tartott, hol az Emmácska piros viganóját virítani látta.
Legelöl rohant a legbellicosusabb hadcsapat: az asszonynép, mégpedig a fiatalja, a menyecskék. Szénvonó, piszkafa, pemete, mángorlólapát forgott a kezükben. Ezek fogták körül legelébb nagy zsivajjal a sátort. Mikor aztán meglátták, hogy nincs ott más, csak az Emmácska meg a hityimatyimókus, egyszerre alácsappant a harci riadó dévaj viháncolássá; hisz ezeket ugyan ki bántaná.
- No, menyecskék! - kiáltott rájuk a mérnök. - Hát ma volt a piszkafavásár, hogy mindegyikök hozott magával egy darabot? No, te Dudásné, hát néztél-e már messzelátóba? Gyerejde, nézz bele.
A farsangi menyecske nem kérette magát kétszer, odament, belenézett. Az pedig olyan távcső volt, ami a tárgyakat felfordítva mutogatta.
- Juj, pokolra való masinája! - sivalkodott a Dudásné. - Oszoljanak kendtek a messzelátó elől, mert ez minden embert felfordít a lábával az ég felé.
El is kotródott az asszonyhad menten a távcső lőirányából, nehogy megessék rajtuk ez a gyalázat.
- Húzódjatok ide a sátor mögé, menyecskék, nem szégyenlitek magatokat ilyen zsivajt csapni, mintha cigányasszonyok volnátok? Így lármázni a földesuratok leánya előtt!
- Dejszen nem leány az, hanem legény! - feleselt Dudásné - felismerem én a szemejárásából, akárhogy maskaráznak vele.
Arra az asszonyok mind az Emmácskát fogták körül, s elkezdték a kezeikkel a szép selyemhaját cirógatni, s csak úgy a háta mögül igyekeztek a szemébe kacsingatni.
Hanem ezalatt aztán megérkezett a derékhad. Egész regement szűrös ember volt biz ottan, ha nem is éppen tízezer, aminek Csunyi szemei nézték, s a szűr alól izmos furkósbotok és vasvillák kandikáltak elő. Nem volt a tömegben hadirend, de volt az a rohamgyorsító összetömődés, ami elgázolja, elsepri, amit útban talál. A hátulról jövők tolták az elöl jövőket, s azoknak a soraiból már kaszák is villogtak elő.
A tömeg élén jött Latyakos, a dubitatus nemes, azután Pilinkó, a kicsapott jegyző, harmadiknak Koppasztóssy, a percsináló. Csak úgy rengett a föld a sok fontos talpak alatt.
S ezzel az ellenállhatatlan hadsereggel szemben nem állt más, mint egy férfi meg egy gyermek. Az egyiknek a kezében egy szál plajbász, a másikon leánykantus.
De Emmácska nem a félelem ösztönét érzé a szívében, hanem minden érző idege kéjelgett attól a látványtól, hogy áll meg egy igazi férfi, nyugodtan a felzúdult emberi óceán közepett.
A mérnök egy fejjel magasabbnak látszott most, mint egyébkor, s a kinyújtott karjai mintha ölnyire érnének.
- No, hát kit egyek meg közületek? - kiálta a felé rohanókra, s olyan kannibáli képet csinált, mint aki azt meg is tudja tenni. Lehetetlen volt nem nevetni rajta.
De eléje lépett hetykén Latyakos, kezében a fokossal.
- Hát majd én is elég kemény dió leszek neked, Mórenc! Akiben kitörik a fogad. Majd én eszem meg ezt a te mappádat!
S ezt mondván, odaütött a fokossal a kiterített térképes asztalra.
- Hát aztán olyan kemény fejed van neked, Latyakos? Hát aztán olyan erős gyomrod van neked, Latyakos? - mondá a mérnök, s azzal a rettenetes araszoló kezét a köpcös, tömzsi embernek a fejére téve, azzal a vasmarkával úgy összeszorítá a koponyáját, mintha a spanyol inkvizíció vaskoronáját tette volna fel neki. Ettől az üdvözléstől a Latyakos egyszerre tengeri betegséget kapott, s ahelyett, hogy mint igazi népszónok a szívét tárta volna ki, a gyomrát fordítá kifelé, amivel nemcsak hogy magát kompromittálta, de sőt a társaságot is megzavará, minden ember eltaszigálván őt magától, amin az asszonynép rettentően kacagott.
Emmának a szíve ugrált, mikor erre a kimagasló egy szál férfira nézett, aki úgy tesz a két markával, mintha hívogatná az emberiséget, hogy no hát, ki akarja még a csontját összeropogtatni?
Nagy varázs van a férfierő nyilvánulásában! A hajdankorban így lehetett az, hogy valakit vezérré választottak. Azért, mert ő volt a legerősebb.
Mántay Móric a pillanatnyi zűrzavart felhasználá, hogy szót intézzen a sokasághoz.
- Atyámfiai, barátaim, magyar emberek! Hadd szóljunk egymáshoz egy okos szót.
S aztán elkezdett beszélni a felháborodott tengernek.
Emma hallgatta nagy áhítattal.
Hogy tud beszélni ez az ember, aki soha víg asztaltársaságnál toastmondásra nem volt lelkesíthető, okos és érthető dolgokat ezernyi ezer felingerült, megsértett, vagyonában háborgatott ember előtt! El tudja találni a hangot, amit a nép szíve meghallgat, és az irányt, amit a nép esze követ. Elmondja nekik, hogy ő is olyan szegény ember volt, a porból cseperedett föl, mint ők. Felvilágosítja őket szépen, okosan a törvény intézkedéseiről. Felnyitja a szemeiket, hogy hiszen nem a nagyurak, nem a földesurak választanak előbb az arányosított földekből, hanem a jobbágyság; annak az érdeke az első. Hazudott, aki az ellenkezőt mondta! A jobbágyok javára szolgál a tagosítás inkább. Ez az első lépés a föld felszabadítására.
És tud lelkesedni az a szegletek és számok rideg embere; magával tudja ragadni a hallgatóit. Az ezerfejű csoda odalapul a lábaihoz, először helyeslő morgással, majd kitörő felriadással; a felemelt kaszák, vasvillák lassankint eltűnnek, a botokat a suba alá rejtik; közbekiabálnak: ,,Ha így van, szentül van!"
Emma nem irigyel most a világ minden potentátjai közül senkit, csak ezt az embert. Hogy lehet valakinek ilyen magasra megnőni. Mit Botond a maga bárdjával! Ezt a rézkaput törd be, aki tudsz hozzá: a nép kemény szívét! - És bizony betörte. Aztán végül még azzal sem érte be, hogy a felbőszített népet megjuhászította, a törvénynek való engedelmességre rávezette, hanem megfordította a fegyver boldog végét, s elkezdett mennydörögni azon visszavonást szító bujtogatók ellen, akik a szegény föld népét veszedelembe csábítják, s akik nem méltók egyébre, mint hogy a derék, értelmes, hazaszerető nép maga kötözze meg őket, s úgy hajtsa láncra verve a törvényszék elé.
- No, ez csáléra megy! - mondá magában Pilinkó, az exnótárius. - Itt most mindjárt én iszom meg a levét! - Sietett is első lenni a helyeslő belekiáltásban.
- Igaza van a tekintetes úrnak! Valójában ezek az okai, ezek a bujtogatók, a mi félrevezettetésünknek. Amilyen ez a tyúkprókátor itt ni, ez a Koppasztóssy. Ez magyarázta hamisan a törvényt.
Kivetette a hurkot a saját nyakából a pervesztőébe.
De az replikázott, nem engedte magát. Szokása volt minden szót megduplázni.
- Micsoda? Micsoda? - Te magad! Te magad. Akasztó, akasztófa-virága, favirága! Nem te jártál, nem te jártál faluról falura; malomban, korcsmában, korcsmában, malomban.
- De te súgtad, hogy mit mondjak!
Most azután, hogy a veszedelmes ellenfelek egymás hajába kaptak, Mántay Móric elővette a bölcs politikus taktikáját, s lecsillapító, levezető zsilipet nyitott az áradatnak.
- Hagyjuk el a vádaskodást, barátaim; ne keressük most, ki a hibás. Új a törvény, új az egész intézmény, nem csoda, ha félreértik. Béküljenek ki az urak. Nem az urakat értettem én azalatt. Jegyző úr, ügyvéd úr bizonyára csak azért jöttek a néppel, hogy annak jogos kívánatait tolmácsolják. Tehát cselekedjék azt. Menjenek el egy kilenc tagú deputáció élén a kastélyba, s világosítsák fel egész tisztességgel a kiküldött megyei urakat és uraságokat, hogy egy kis félreértés szülte az egész zűrzavart. Jöjjenek közelebb bírák uraimék. Hiszen nem akartak kegyelmetek fellázadni. Nem is emeltek fegyvert. (A csincsésbe bele lehet dobálni a fustélyokat.) Bizonyosan a pandúrok erőszakoskodtak ügyetlenül.
(- Igenis úgy volt, kérem alásan.)
- ...megtaszigálták az asszonynépet.
(- Úgy volt! Igazság! - sivalkodott a hátulsó hallgatóság.)
- ... erre aztán az asszonyok egy kicsit megszorongatták a pandúrok nyakát; ebből támadt az egész vaklárma. Tessenek az urak visszajönni, hiszen minden rendben van itt, csak a határdombot kell felhányni.
Erre a szóra a népség rengeteg vivátott zengett a derék férfiúnak, s kiküldött egy kilenc tagú deputációt a két fő-fő korifeussal az élén, hogy hívja vissza az elkergetett urakat.

[1] O tempora, o mores!
[2] Quot capita, tot sensus.









Jókai Mór: A kiskirályok


XV. Az egzáment
De se szekéren, se lovon járó hírmondó meg nem előzte Csajkost a futásban. Ő volt a legelső, aki gyalog futvást megérkezett a tűzhalmi kastélyba, azon módon, ahogy a jó vastag iszap rászáradt a napsugártól és a saját melegétől, úgyhogy nem nézett ki különben, mint egy krokodilus.
Ott egyszerre teleordított udvart, tornácot a veszedelemmel, úgy, hogy összeszaladt arra, aki csak élő ember volt, mindenünnen.
Sára asszony éppen az asztalterítés nagy munkáját végezte, mikor az a patália támadt, maga is kiszaladt az ambitusra, egy csomó asztalkendővel a kezében, s amint meglátta ezt az özönvíz utáni eleven ásatag embert a maga agyagburkolatában, meg nem állhatta, hogy el ne kacagja magát.
- Uccu, Csajkos! De szép lettél! Eddig is az voltál.
- Jááájh! - bömbölt a kárvallott gyászvitéz. - Beleestem a Concóba, majd belefulladtam. Lenyeltem egy víziborjút! Itt van a gyomromban.
- Hát hiszen ha a gyomrodba került a víziborjú, rögtön bori borjú lett abból - tréfálózék az úrhölgy.
Hanem aztán nagyhamar felvilágosítá a gyászhírnök, hogy nem arról van szó, hanem elveszett a mohácsi ütközet - másodszor! Oda az ország nagyjai seregestül! Jön a tatár!
Sára asszony nem akart hinni a beszédnek, hanem átfutott a kastély egyik kirúgó szeglettornyába, s onnan tekinte alá a vidékre. Akkor aztán saját szemeivel láthatta, hogy nagy itt a veszedelem. Hintó hintó hátán vágtat az országúton visszafelé.
Az első ijedtséget azonban csakhamar a szégyen és aztán a düh váltotta fel a zsigereiben. Hallatlan eset ez, hogy ennyi kardot, puskát viselő férfi ilyen Lázár-módra hátat adjon egy semmisem ellenségnek! Nemesurak elfussanak a paraszt elől! De végképp feldűlt a harag pohara nála, mikor meglátta azt a két póni által cibált szekerkét, amiben egyedül ült a tisztelendő főtáltos, az Emmácska nélkül.
Haragjában azt sem tudta, mit kap a kezébe (a bartwisch volt, a hosszú nyelű seprő), rohant keresztül a termeken, a tornácon, kétségbeesetten sikoltozva
- Hol az egyetlen gyermekem? Hol az én Emmácskám? Hol hagytátok? Himpellérek!
Dorkó néne párhuzamosan futott vele, kezeit tördelve és óbégatva:
- Óh, azt bizonyosan ott tartották a kurucok, hogy ha jön a katonaság s lőni fog, hát őtet állítják az első sorba. (Itt van, ni: a cigányasszony jóslata!)
Sára asszony lerohant a lépcsőn, ki az udvarra. A kapun éppen akkor vágtatott be az egyik lovaspandúr, akit előrefuttatott a perzekutor hadnagy, hogy a hadi intézkedéseket megvigye. De az még a száját se táthatta ki, mert a szemberohanó úrasszony rárivallt:
- Fordulsz vissza te pipogya, himpellér! - s azzal egyidejűleg a bartwisch sertés részét úgy taszította oda a pofájához, hogy az se élő, se halott nem volt többé ijedtében, de ugyan örült, hogy a kengyelből kiszabadíthatta a lábát, mikor lefordult a lórul.
Sára asszony pedig odaplántálta magát a kapu elé, keresztbe tartva maga előtt a seprűnyelet.
- Nem! Ide ugyan nem jöttök be! Ha szaladni akartok, illa berek, nádak, erek! De az én házamba gyáva férfi be nem teszi a lábát, mert én kiseprűzöm innen!
S a hintóknak meg kellett állni a kastély kapuja előtt, ha el nem akarták gázolni az útjokat álló háziasszonyt; ott torlódtak össze valamennyien.
De végre előkerült Decebál valahonnan; az ment oda a feleségét kérlelni.
- Ugyan, édes hékám!
Decebálnak az egyik kezében volt a süvege, a másikban a derekáról leoldott kardja.
- Hol az én Emmám? Hol hagytad? - rivallt rá kategorikus hangon az asszony.
- Nem tudom! Nem láttam - hebegé az apa.
- Nem tudod? - toporzékolt fogait csikorgatva s szemeit karikára nyitva az anya, s egy perc alatt kikapta férje kezéből a süveget is, meg a kardot is; s azzal odanyomva a markába a bartwisch nyelét:
- No, hát nesze ez a seprő, eredj pókhálót szedni vele, majd én visszahozom a magzatomat, nem hagyom a csivasz paraszt martalékának!
Szép volt az nagyon, mikor ez a délceg asszony felcsapta a férfisüveget a kontyára, fogai közé kapta keresztben a kirántott kardot, s egy szökéssel felpattant a pandúr lovára.
- No, hát megyek magam! Majd megmutatom én, hogy el tudom hozni az Emmámat.
És képes lett volna megtenni, amivel fenyegetőzött, ha Decebál és Bakala Peti kétfelől a kantárszárába nem kapnak, s addigaddig engesztelik, kapacitálják, míg leimádkozzák onnan a nyeregből.
Decebál maga ugrott fel aztán a helyébe.
- Hiszen én magam megyek érte vissza, csak hadd szedjek rendbe egy kis csapatot, akivel a lázadókat megtámadom és szétverem. Ebben az első zűrzavarban nem lehetett semmire gondolni. Ne félj, galambom. Majd megmutatjuk mi, hogy férfiak vagyunk.
Meg is mutatták. A lovászok előhozták az istállóból a felnyergelt paripákat; a vadászok elősiettek a vadaskertből a kürtszóra, fegyvereikkel, a gyalogpandúrok is összeverődtek innen-onnan; a nemes urak és hadnagyok lóra kaptak.
- Mért nem lőttetek a zendülők közé? - dorgálta Decebál a hajdúkat.
- Ugyan mivel lőttünk volna? - menté magát a hajdúkáplár - mikor csak vaktöltéseket kaptunk, aminőkkel úrnapján lövünk parádét.
- No, hát majd én adok golyót a puskátokba. Hol kuporog az a pandúrhadnagy? Akinek bagolyfejű angyala van! - Minden ember fogjon puskát, aki csak mozdulhat a háznál.
A buzdító szavak megtették a maguk hatását. Az egész férfitársaság átlátta, hogy ez egy történelmi fordulópont itt most, amiért érdemes az életet kockára tenni. A nemrég lezajlott zempléni pórlázadás, mely annyi nemesi családot pusztított el borzasztó kegyetlenkedéssel, mindenkinek élénk emlékezetében volt még. Ma ,,pro aris et focis" kell megharcolni a rettenetes ellenséggel.
Rézkuthy úr sietett három tanút keresni, akik előtt lediktálja a végrendeletét valami félreeső szobájában a kastélynak. A fehércselédség majd felvette a házat a nagy sírásával.
Egyszer aztán a nagy zűrzavar, lárma, fegyvercsörtetés közepett ez a kiáltás hangzik fel:
- Itt a Jancsi! - megjött a Jancsi!
Már úgy, minthogy a Jancsi gyereknek volt annyi bölcs stratégiája, hogy amint a fellázadt parasztság lecsendesültéről meggyőződött, engedelmet kért a mérnöktől, hogy hadd fogja ki a nyergest az ő kocsija mellől, akire szőrén felkapva, bevágtasson a kastélyba, hírül vinni, hogy megvan a békesség, nehogy az urak valami hegyehurgya dolgot találjanak elkövetni. A mérnök helyeselte az indítványt, s a Jancsi gyerek jóval a parasztdeputáció felcihelődése előtt eljutott a nyerges hátán a kastélyig.
Az első szava természetesen Sára asszonyhoz lett elkiáltva:
- Nincs semmi baja az Emmácskának, tekintetes asszonyom!
Ezért aztán örömében Sára asszony jót ütött neki a hátára a tenyerével kettőt, ez volt őnála az öröm kifejezése.
Az uraságok egyszerre mind körülfogták a Jancsit, öt perc tartamára nem volt Tuhutum vármegyében népszerűbb egyéniség a Jancsinál. (Akinek még vezetéknevét sem tudjuk; talán sohasem is tudjuk meg?) Megtudták hamarosan, hogy nincsen semmi veszedelem.
Erre a hírre aztán előjött a hátulsó szobákból Rézkuthy úr is, a homo regius.
Maig is eldöntetlen kérdés, hogy vajon ő volt-e az ünnepélyes alkalomnál az elébbvaló dignitás, vagy az alispán? Ezt törvényeink elintézetlenül hagyták.
Ő előbbvalónak tartotta magát. Először is sokkal nagyobb birtoka volt a vármegyében, mint az alispánnak; másodszor pedig nem tehetett róla, hogy a legközelebbi restauratiónál, mint alispáni jelölt huszonkilenc szavazattal kisebbségben maradt, és harmadszor megállta a helyét minden alkotmányos aktusnál, míg az alispán, aki különben igen jeles jogtudós és adminisztráló talentum volt, abban a hibában bővelkedett, hogy örökös gyomorcatarrhusban szenvedett, s emiatt a Morison-pilulás katulyát mindig a zsebében hordta, s ha valamikor valami kritikus eset fordult elő, sohasem volt sehol található, mindig holmi sötét helyekre húzta félre magát. Különben igen derék ember volt, leszámítva a gasztrikus hiányait.
Most tehát Rézkuthy úr foglalhatta el a helyét, otthagyva befejezetlen és aláíratlan a testamentumot, amit megkezdett, s jött felkötött karddal a Jancsi raportját átvenni.
A fiú elmondta, amit már a többi urakkal közölt, hogy a jobbágyok meg vannak nyugtatva, beleegyeznek a tagosztályba, s deputációt küldenek az urakhoz, amely nyomban meg fog érkezni, s a félreértést ki fogja magyarázni. Őtet a mérnök úr küldte előre.
- Nagyon jól van, fiam - monda kegyes leereszkedéssel Rézkuthy úr, mint aki meg van felőle győződve, hogy ezt a megjuhászodást az ő hivatalos tekintélye idézte elő, s azzal három huszast kivéve a zsebéből, méltóságos munificentiával nyújtá a Jancsi felé.
A pórsuhanc pedig átalkodva tartá hátra a kezeit a nyújtott ajándék elől, s nem látszott hajlandóságot mutatni annak az elfogadására.
- Diák ám ez, nem cseléd! - súgá oda Decebál a homo regiusnak.
- No, csak vedd el, fiam. Jól fog az esni neked. Én is voltam ilyen szegény, legény, mint te.
Ezalatt becsörömpöltek a parasztdeputáció szekerei. Hangzott a nehéz saruk tappogása a lépcsőkön, a talpzsúrolás a tornácon.
Soha még szűrös küldöttség nagyobb nyájassággal nem lett fogadva!
Az ékesen szóló népvezér, Pilinkó, elkanyarítá ünnepélyesen a mondókáját (rhetorikát végzett); a sok szóvirág és trópus közül végtére is az lógott ki, hogy egészen helyes és igazságos a törvénynek az az intézkedése, amely szerint a birtok arányosíttatik, a legelő elkülöníttetik, s a jobbágyok illetménye abból a szántóföldeikhez hozzászabatik. Koppasztósy úr kiegészítette a vezérszónokot (miként egykor Mózes Áront), közbeduggatva az ide vonatkozó törvénycikkelyek hivatkozott szakaszait. Azért is ezzel az úrbéresek felettébb meg vannak elégedve, ahogy képviselő küldöttei nyilatkozni fognak azonnal.
Azzal a tűzhalmi bírónak adatott át a szó.
- Valljuk meg az igazat - kezdé a becsületes ember -, mink mindétig is meg voltunk azzal elégedve, mert hát mondok, micsoda igazság az, hogy a Latyakosnak nincs több két kila földjénél, mégis több tinót ver ki a legelőre, mint én, hanem hát a nótárus uram, meg a fiskárius uram egészen másképpen beszélték ám akkor. Valljuk meg az igazat.
- Jól van, jól! - vágott közbe Pilinkó - éljen a tekintetes vármegye! Kiáltsuk: Vivát! Éljen a tekintetes deputáció! Éljen a tekintetes alispán úr! Éljen a tekintetes földesúr! Vivát! Vivát! Vivát!
S a nagy vivátozás megvonta a további szót a kellemetlen szónoktól.
Pilinkó uram maga sietett a kezét nyújtani a tekintetes deputáció tagjainak, amit azok nagyon kelletlen képpel viszonoztak; Decebál nem is fogadta el.
- De hát akkor mi a patvarnak kergették el kendtek a hely színéről a végrehajtó bizottságot? - szólt oda mogorván a tűzhalmi bíró.
- Hát bizony, valljuk meg az igazat; nótárus uram, meg fiskárus uram azt mondták, hogy jó lesz, ha magunkkal hozzuk az asszonyokat.
Pilinkó észrevette, hogy ez most mindjárt apróra el fog árulni mindent; - hirtelen kikapta a szájából a szót.
- ... Igenis, hogy ők is megértsék a dolgot. Ebből támadt aztán a félreértés, ami sajnos következéseket vont maga után. A pandúrok az asszonynépet puskaaggyal kezdték bántalmazni, ami sokaknál rossz vért szült, s az ellenállás hajlamát fejtette ki, minthogy minden akció reakciót szül. A fegyveres hatalom időszerűtlen beavatkozása okozta a támadt zűrzavart, amelyet aztán csak nekünk sikerült bölcs rábeszéléssel elcsillapítani.
Ekkor aztán méregbe jött az alispán. Atrobilosus ember volt, könnyen elfutotta az epe. Tehát a csendbiztos volt a hibás! Hol van az a csendbiztos? Hol van a Holofernes?
Előkerítették. Fejére olvasták a bűnét.
De Holofernes nem azért volt húsz esztendőn át rabvallató, hogy ha egyszer ő kerül vallatás alá, ki ne tudja tisztázni magát.
- Én, tekintetes alispán úr, éppen azt parancsoltam a hajdúknak, hogy senkit ne bántsanak, minden emberrel urbánus módon bánjanak, még a puskáikba is csak vak patronokat osztogattam.
- Hol van hát a hajdúkáplár?
Azt is behozták.
- Nem azt mondtam-e én kendnek - rivallt rá a pandúrhadnagy -, hogy a parasztokkal urbánusan kell bánni?
- Igenis, azt tetszett mondani.
Akkor az alispán vette keresztkérdés alá.
- S mit ért kend urbánus bánásmód alatt?
- Azt, hogy csak a puskaaggyal szabad őket megtaszigálni.
- Kimehet kend, ostoba ember! Kend okozta az egész zűrzavart.
A jámbor pandúrkáplár most aztán törhette a fejét az urak filozófiáján. Az imént azért hordták le, hogy mért nem lövetett a nép közé; most meg azért, hogy minek használta a puskaagyat? - Már világos, hogy mind az ő hátán akarnak kimászni a csávából. Hát ő kinek a hátára másszék most? Csak most hozzon a nemezis valakit a mogyorópálcája hordtávolába!
Az urak általában véve mind bölcsen siettek aranyhidat építeni a visszavonuló ellenség számára, csak Decebál maga ákációzuskodott: mindenképpen választ akart kapni arra a kérdésre, hogy:
- De, hát ha mind az urak, mind ,,kendtek" ilyen jó szándékkal voltak, akkor szeretném mégis tudni, hogy kik voltak, akik a falukon, a korcsmákban felbujtogatták a népet, hogy a tagosztálynak ellenálljon?
- Óh, kérem alássan - szólt ravaszul mosolyogva Pilinkó. - Hát kik bujtogatták volna? A zsidók tették. A zsidó korcsmárosok! Ezek a jebuzeusok! Varas békát sütöttek nyárson, azt dugták a boroshordóba, hogy a nép dühös legyen tőle. Én magam meglestem a pinceablakon keresztül.
Erre aztán rázúgott az egész coetus!
- Valljuk meg az igazat, hogy ... - dadogott közbe bíró uram; de Pilinkó hátrarántá a szűre gallérjánál fogva:
- Ne valljon kend már semmit! Gyerünk vissza!
Ilyenformán minden ember szépen tisztára mosta magát a ,,Jordán" vizében, s aztán sietett ki-ki a hintaját, szekerét felkeresni.
- Aztán az Emmácskámat ott ne felejtse megint, tisztelendő úr! - kiálta Sára asszony a szekérre kapó Horkázi után.
Rézkuthy úr és Bakala ezúttal egy kocsiba kerültek.
- Spectabilis - monda Peti -, aztán azt az egy aranyat nem hagyom ám a zsebében, ami nekem dukál.
- Neked? Miért?
- A testamentomcsinálásért. Azt gondolja, ingyen körmöltem azt?
- Hát megadom neked azt az aranyat. De az alatt a föltétel alatt, hogy nem beszélsz az egész testamentomcsinálásról senkinek.
- Akkor inkább nem kell az arany.
       
Szépen átestek a hivatalos dolgon; meglett a nyílhúzás, a jobbágyok meg voltak elégedve a rájuk esett osztályrésszel, nagy hirtelen felhányták a határdombot, s betakarták szép zöld pázsitkockákkal; megdicsértek minden embert, utoljára még a mérnököt is, ennek a nagy munkának a végrehajtásáért. Jancsi nyalábra szedte a mérőláncot.
Horkázi úr, másodszori visszaérkezése óta olyan jól megfogadta Sára asszony parancsolatját, hogy az Emmácskának a keze csuklyóját egy pillanatra sem bocsátá ki zsíros markából, mintha meg akarná őt áldozni, ahogy a hajdani táltosok tették a véráldozatnál.
Mikor aztán már a jegyzőkönyvek alá lettek írva, ostyás pecséttel a keresztülvont zsinórok lenyomtatva, a határdomb lepázsitozva, Horkázi úr előállt az ünnepélyes áldást szózat alakjában elmondani.
Olyan nyelven beszélt, amit senki sem értett meg. Az egyik kezében szorította a barkócabotot, a másikban az Emmácska kezét, s hol az egyiket, hol a másikat emelgette magasra szónoki felmagasztaltságban. Végre ezt az érthető szózatot intézte a sűrű sokasághoz:
- Valamintségesen ükeink, amidőn egy határdombot felavatának, azt szokták kérdezni, ki légyen a jelenvaló csivadék közül, akinek a legjobb az emlékezete? Azonképpen kérdezem én is titőletek, ki itt az a siheder, akinek az emlékezete olyan, mint a mázos csupor, hogy semmi ki nem foly belőle?
Mind azt sivították, hogy ,,a Jancsi! a Jancsi!".
Az Emmácska Jancsiját tuszkolták előre.
A fiú csak a vállát vonogatta, az arca elsápadt.
Szép kitüntetés volt, hogy száz siheder közül őt ismerték el a legjobb tanulónak.
De még szebb lett a következése.
- Nohát, fiam János, hogy késő vénségedig emlékezetedben maradjon ez a mai ünnepélyes határjárás, hajdúkáplár húzzon rá tizenkettőt azzal a mogyoróhájjal.
A szegény Jancsinak a mai bokros érdemeiért ez ugyan szép megjutalmaztatás!
Emmácska haragba jött, s oda akart rohanni hozzá. De Horkázi úr visszatartóztatta.
- Hagyja azt, Emmácskám. Ez csak kitüntetés a Jancsi számára. A régi spártaiaknál a legderekabb fiúnak azt tarták, aki legtöbb botot ki tudott állni. Őseink is mindig így cselekedének. A Jancsi ma új ruhát kapott, azt is fel kell szentelni.
Két hajdú meg akarta fogni a Jancsit kétfelől, de ő széttaszigálta őket maga mellől, s önként odafeküdt a határdombra.
Most aztán Emma, hogy nem szabadulhatott a mentora körme közül, azt kiáltá oda a pajtásának:
- Aztán, Jancsi, ne sírj!
- Úgysem teszem.
A pandúrkáplár pedig jött a mogyoróval. Mégis hozott hát a jó sors valakit, akin a rosszkedvét lehűtse. Megtette, amit tud.
Csakhogy az a megátalkodott suhanc nem akart megfelelni annak a kívánságnak, hogy minden ütés után feljajduljon: beleharapott a karjába, vérig harapta, s egy jajszót ki nem ejtett. Ez pedig fölöttébb bosszantó a botkezelőre nézve.
A tizenkettedik ütés is elhangzott, csak úgy magában.
- No, hogy még jobban ráemlékezzél! - kiálta a hajdúkáplár, s egy nagyot suhintva a pálcával, teljes tudományával sózott oda egy tizenharmadikat az események élő tanújára, amitől az végre fájdalmasan felordított, s lefordult a határdombrul.
Hanem ezzel aztán az Emmácska kisasszonyságának is vége szakadt; nem sejtett erővel ragadta ki a kezét Horkázi markából, s odarohanva a pandúrkáplárhoz, kirántá annak az ökléből a mogyorópálcát, s ezzel a szóval: ,,No, hogy te is ráemlékezzél, hát nesze!", olyat vágott neki a fején keresztül, hogy a bot kettétört, s a hajdú meg is fogja azt emlegetni, mert az egyik szeme kancsal marad örökre ettől az ütéstől.
Azzal aztán odafutott a Jancsihoz az Emmácska, s az egész népség és úri társaság láttára felemelte őt a földről, s a selyemkendőjével törölgeté meg annak a könnytől és portól piszkos ábrázatját.
Biz ettől a jelenettől nemigen épült a nézősereg! Furcsa kisasszony az a Tanussyék Emmája!
- Legény biz az! Akárki mit mond! - bizonyoztak a menyecskék. - Meg lehet azt arról tudni, hogy mikor asszony üt bottal, vagy hajít kővel, mindig egyenesen üt és dob: ha férfi teszi, mindig rézsút vág, és górig!
- No, ennek a kisasszonynak ugyan szép nevelést adtunk, páterkám! - incselkedék Bakala Peti Horkázi úrral. (Ami annál nagyobb rosszalkodás volt tőle, mivelhogy őneki már Sára asszony elmondá a titkolt igazságot.)
Ilyenkor aztán a táltosok cikóriája, mikor nem tudott valamire megfelelni, rendesen valami archaeologico-philologiai dissertatio morotvái közé húzta be magát, mint a köcsmei sárkány, ahová senki sem mert utána menni.
- Lobog benne a hajdani őrpaták vére; ezek voltak a mi ősanyáink, amazonok. A nevük nem is barbár görög szótól származik: ,,a-mazon". (Nincs keblük!) Nagyon is volt: kebeldús hölgyek voltak, hanem e magyar szótól: ,,ám asszony!" Az ősmagyarok őrpatáknak nevezik őket, ,,Pata" annyit tesz, mint ,,mama". ,,Tata", ,,Pata" = apa, anya. Most is virágzó városok. Az ,,őr" pedig annyit jelent, hogy ,,erő" - ,,eur". Hét szó van a magyarban (szent hetes szám!), ahol a magánhangzó az ,,r" betűvel párosulva valami rejtett hatalmat jelent: ,,ár, ér, - ír, - ór, - úr, - őr, - űr". Az ,,őr"-től származik az ,,ördög".
Nagyon megmagyarázta volna ezt a tudós férfiú, ha Bakala Peti nem figyelmezteti rá, hogy siessen a csézához, mert az Emmácska már felkapott a kocsiülésbe, a Jancsit maga mellé ültette, s mindjárt itthagyja a kegyes mentorát, s akkor aztán felülhet a hét hatalmas syllabára, s azon nyargalhat haza.
Hogy ezt a legutolsó casust senki sem fogja elmondani otthon a kastélyban Sára asszonynak, arra nem kellett valami nagy összeesküvés. Ez természetes dolog. Majd csak holnap fogja megtudni a tekintetes asszony, amikor per cselédszoba és konyha, Dorkó nénőn keresztül felszivárog a hír hozzá. Nagy dér-dur fog következni ebből, ami különben is rendes állapot a nagy vendégségre következő napon, mikor a gondos háziasszony összesepreti a sok tányér- és üvegcserepet (amiket a vendég urak összetörtek; ez hozzátartozik a jókedvhez), amíg az ezüstöt számba veszi, s a hiányzó kanalak miatt criminalis inquisitót tart. Ilyenkor egy-két hátbaütéssel, kiosztott pofonnal több már számba se jön. Ha ebből az Emmácskának is jut majd, hát hiszen attól hullatja el a gyerek a csikófogait.
Magát a bekövetkezett vendégséget hagyjuk megörökítetlen. Végigenni is nagy sor azt, hát még leírni! Hacsak valaki a Horkázi úr toastjaira nem kíváncsi?
Az ebédnél csupa férfitársaság volt; a meghívott uraságok hölgyei csak délután fognak érkezni, az ozsonnához, aztán majd itt maradnak vacsorára és táncvigalomra, hoznak magukkal táncos fiatalságot is. Néhányan (a legelőkelőbbek) levélben mentették ki magukat, hogy nem jöhetnek, betegek, ami Sára asszonynak sehogysem ment a fejébe; hogy lehet valakinek levelet írni, aki beteg, s aki képes levelet írni, hogy nem képes az kocsira ülni és idejönni? Hisz a kocsit négy ló húzza, a tollat meg magának kell az embernek tolni, mint a talyigát.
Az ebédnél már a legújabb francia divat szerint volt öltözve Sára asszony, a Moniteur des Dames szerint, s mindenkinek elpanaszolta, hogy milyen alkalmatlanok ezek a lelógó leffentyűs ruhaujjak; minden kés, villa beleakad a csipkéikbe, hanem a kivágott derék igen jeles találmány!
Az Emmácskának a mamája és a tudós nevelője között kellett ülni. Azok dirigálták ketten kétfelől, hogy üljön egyenesen, hogy ne rakja fel a karjait az asztalra, hogy ne lógázza a lábait, meg hogy különösen ne tegye azt, hogy a két térdét az asztalnak feszítve, a székét a két hátulsó lábán táncoltatva hátradöntse magát. És amellett agyonkínálták mindenféle édességgel.
A gyermek pedig durcás volt, és senkinek semmitféle hozzá intézett szavára nem ügyelt.
Sára asszony átsugdosott a szomszédaihoz, hogy az Emmácskának ma ebéd után le kell tenni a vendég urak előtt az egzámentet, hát azért olyan peckes.
Sára asszony feltette a fejében, hogy ma mindenáron megegzámentezteti az Emmácskát. Ilyen tekintélyes gyülekezet nem egyhamar kerül itten össze. Azt pedig a legtermészetesebbnek találta, hogy ha már egzáment, hát annak legjobb idő az ebéd utáni óra. Hiszen minden ember akkor lesz legbeszédesebb, és akkor ért mindenhez. Az urakra nézve is ez a legalkalmasabb idő, az ejtőzés órája, amikor még nem egészséges dolog a kártyához leülni; majd ott a nagy pipázóteremben milyen kényelmesen éldelhetik az Emmácska tudományát a jó kospallagi füstje s a feketekávé között.
Ez a módja a rigorozálásnak Horkázi úr tetszését is megnyerte. A vendégség utáni rózsaszínű hangulatban elvész a kritikai savanyúság a hallgatók kebléből; könnyű lesz a szemfényvesztés.
Amint tehát az uraságok felkeltek az asztal mellől, a cigányokat elbocsátották, hogy ők is menjenek ebédelni, az egész társaság áttakarodott a pipázóba, egymással mókázva és csintalanul dévánkodva.
Az Emmácskát bizony úgy kellett a mamának meg Horkázi úrnak két könyökénél fogva behurcolni a nagy előadásra.
Szemben az ablakkal volt felállítva a háromlábú támlányra a nagy fekete tábla, az Emmácska tudományos kirándulásaihoz alkalmas terepül. Az elé nagy kényszeredetten odaállt a gyermek. Mint valami gonosztevő, a fejét lesunyva, a szemeivel a félig lesütött pillákon keresztül sandalogva, a kezei tíz ujjával az öve szalagbojtját morzsolgatva; néha-néha ugyanazt a fogai közé dugva.
- No, csak ne féljen semmit! Bátorság, Emmácskám - biztatá őt a tudós oktató. - Ide nézzen az én szemembe. Hát ki volt a magyaroknak az első ősapja?
- A Herkó páter - mormogá a fogai közül az Emma.
- Dehogy az volt. Az másutt jön elő. Attila volt. Nagyon helyesen van. Úgy, Emmácskám. Az Attila volt az. S mi volt az az Attila?
A gyerek felhúzta a vállait, és csalfán mosolygott.
- No, mondja bátran. Az Attila.
- ,,Az Attila."
- Volt az ősmagyaroknak.
- ,,Volt az ősmagyaroknak."
- No! Micsodája. Ne szégyellje! Mondja ki bátran.
- Zsinóros dolmánya! - süté ki az Emma.
Erre ugyan nagy tetszészaj támadt az auditoriumban.
- Jaj, maga kis hamis - évelődék a tudós oktató úr -, hol jár az eszecskéje? Nem arról az öltönyről van szó, amit a papa visel; az is attila ugyan; no, mi az, ami nagyot pattan, amivel a kocsis a lovakat hajtja? No?
- Ostor - nyögé ki a gyermek nagy nehezen.
- Igen jól van! Kitűnően van! Attila volt az ,,Isten ostora"! S mit hagyott miránk az Attila ősapánk?
- Az ostort.
- No, azt is. De még azon kívül? Hadúr...
- ...Hadúr...
- ... nak.
- ... nak.
- ... győzhetlen pallosát. (,,losát.") Nagyon jól van! Igen helyesen van. Most lássunk valamit a szittya írásból. Az Emmácska tökéletesen érti őseink írását, ahogy az a csíki rovatosban megőriztetett. No, Emmácskám, fogja a kezecskéjébe ezt a fehérezőt (értsd ,,krétát"), írja le arra a táblára az én nevemet. No! Ne féljen semmit, nem nézek oda; háttal fordulok magának. No! Fogjon csak hozzá szépen.
Az Emmácska szégyenlősen takarta el a kebelkendőjével a táblát, hogy ne lássák, mit ír; a tudós mester diktálta betűnként.
- No! H, O, R, Hor...K, Á, Z, I, Horkázi. Megvan?
- Meg. - Dörmögé az Emma, s letakarta a kendőt a tábláról. Oda volt pedig írva, de se nem hunnus, se nem szittya betűkkel, hanem szép római írásjegyekkel ez a név:
,,ASINUS."
De már erre olyan frenetikus hahota támadt a pipatoriumban, hogy a vendég urak egymás ölébe dűltek ájuldozva, s elkezdtek tapsolni. Amint aztán e nagy tetszésnyilvánításra maga Horkázi úr is hátratekintett, s megpillantá ezt a nevet a táblán, amely ugyan egy igen tiszteletreméltó s nagy kiterjedésű családnak a neve, de amelyhez mégis senki sem akar rokonsági összeköttetésekben állani: csak tátva maradt a szája elszörnyedésében.
- Árulás! - ordítá komikus dühvel. - Árulás van ebben!
- Micsoda árulás? - szólt oda Bakala Peti - hisz minden ember tudja ezt már régen!
S hogy erre az urak még jobban elkezdtek kacagni és tapsolni, a felgerjedt táltos utód ,,vérbulcsút" esküdve az áruló fejére, rohant ki a pipázóból.
Csak Sára asszony maga nem értette meg, hogy mi itt az igazi tréfa. Ő csak azt látta, hogy az Emmácska valósággal odakanyarított a táblára valami ákombákot; s a tapsokból kiveheté, hogy az a társaság tetszését nagyon megnyerte. Hát ő is örvendett az örvendezőkkel, s kacagott a kacagókkal. Sőt azt tette, hogy odarohant az Emmácskájához, s összecsókolgatva, agyonölelgetve a kedves magzatját, még arra az egyre kérte, hogy írja le mármost a saját nevét is.
Emmácska rábólintott. Megteszi.
Hanem elébb le akarta törülni azt a másikat.
- ,,Ez" alá nem írom a magam nevét.
- Azt nem hagyom letörülni.
- No, hát akkor megfordítom a táblát.
Bakala Peti akart neki segíteni; nem engedte. Elbírja ő maga is azt a nehéz táblát.
Aztán fogta a krétát, s bátor, határozott vonásokkal odafirkantá gyorskezűen:
,,Emmanuel."
Még egy nagy, kacskaringós farkat is kanyarított a név körül, s aztán széttekintett büszkén, dacosan az egész társaságon, s azzal földhöz vágva a krétát, otthagyta a tisztelt gyülekezetet.









Jókai Mór: A kiskirályok


XVI. Emmanuel
- Bálványom! - sugá Decebál a felesége fülébe - siess újra öltözni, mindjárt jönnek az úrasszonyok. (Meg volt rettenve, hogy ha valaki a vendég urak közül fennhangon találja elolvasni a táblára írt nevet, akkor egyszerre kiesik a világ feneke!)
Ez a téma azonban képes volt más irányba ragadni Sára asszony figyelmét. Öltözni! Harmadszor öltözni a mai napra. Ez volt az ő gyönyörűsége. (A lakodalma napján négyszer öltözött estétől kivirradtig.) Fölkelt a helyéről, diadalmasan mutatva a leírt névre, s a jobbján ülő alispánhoz dicsekedő szót intézve:
- No ugye? Milyen szépen leírta az én Emmácskám a nevét! Még milyen nagy farkat is kanyarított utána! - Amihez az alispán nagyon furcsa képet csinált.
Azzal magára hagyta az urakat a kecses háziasszony, öltözőszobájáig kísértetve Bakala Peti által; s útközben utasításokat véve tőle, melyik coiffure fog illeni a következő toilette-hez?
A szobából kirohant gyermek után senki sem kérdezősködött. Az, miután megtette a huszárvágást, lesietett a kertbe, s bevette magát a Tűzhalom szőlőlugasába, ott a sűrű levélfal mögött elbújt. Csak egyfelé volt nyitva előtte a lugas, ezen a nyíláson át végigláthatott az egész rónán, amit nagy távolból felemelkedő kék hegyormok rekesztenek be. A halomra feltűzött mérnöki pózna kétfelé vágja a délibábos képet.
Úgy szeretett volna innen elfutni!
Csak tudná, hová? Merre? Meddig?
Hiába van a lánc aranyból; csak lánc az azért! Egész lelke érezte ezt a bilincset.
Szívét megnevezhetlen vágyak hevíték, s ellenségének tekintett mindenkit, aki azoknak az útjában áll. Álmodott egy olyan világról, aminek mindaz ellentéte, ami őt itt körülveszi. Ettől pedig meg volt csömörölve.
Hisz a természeti ösztön parancsolja, hogy ha valakit a vízbe akarnak fojtani, minden erejével küzdjön a megszabadulásért; s nem hasonló, de még nagyobb érzés-e az, ha egy szellem küzd az ellen, hogy megfojtsák?
Nem szeretett senkit! Ez még nem olyan nehéz szó, mint az a másik: nem becsült senkit. Megítélte az apját és az anyját. Hisz azok sohasem is titkolták előtte a saját hibáikat; hát még egymáséit?
Ennél a háznál mindenkinek volt valami bolondsága, amit aztán ki-ki arra használt, hogy mikor a rosszaságát szemére vetik, a bolondságával védelmezze magát. Régóta jegyzi ő ezt már.
A mai nap csordultig tölté a poharat.
Először látta azokat az ismerős nagy embereket lélektelenül elfutni egy gyülevész elől, akikben, ha semmit mást, a hősi bátorságot bámulta eddigelé. Bámulta dicsekedő nagy beszédeikből. Ha azokat hallgatta valaki, azt hitte, a fél világot fogják meghódítani. Aztán elég is volt nekik hét falu parasztnépe. Még az apa is! Hogy mutatta két fejedelem nevét: Thonuzóbáét és Decebálét - a hátán!
Azután végighallgatta ennek a felgerjedt, haragra lobbant, ismeretlen (eddig alvó) szörnyetegnek a jajkiáltását, a jobbágynépét, ahogy elpanaszolták, keresetlen szavakban száz meg száz év óta hegyekké nőtt méltatlanságaikat, a jobbágyot hozzákötötték a röghöz, s most azután megmozdult a rög, s urainak fejéhez röpült.
Akkor aztán egy bölcs, igazságos ember szólt hozzájuk, szívből és észből. Olyan volt az, mint mikor a napsugár szétoszlatja a ködöt. Egy új, boldogabb kor paradicsomába engedte őket betekinteni. A durva parasztnép bárdolatlan elméje megértette e képet, hát azé a gyermeké ne értette volna-e meg?
Aztán milyen nagy hatalma van a szellemnek a durva erő felett!
Íme, egyetlenegy embernek a szava visszatérítette az útjából azt a forgószelet, amit fegyveres csapatok meg nem állítottak volna.
A tudomány, az ész közibe lépett a csatára felállított hadseregeknek, s elintézte a százados perpatvart - egy cirkalommal.
S aztán mikor minden embernek a szíve tele volt örömmel, akkor ez örömnap emlékére emelt halmon megkínoztak egy parasztgyermeket.
Miért? Azért, mert paraszt, azért, mert gyermek.
Vagy azért, mert legjobb tanuló; vagy azért, mert ő szereti?
Óh, ha azzal a bottal, ami az ütésben kettétörött, mind valamennyinek adhatott volna egy ütést, aki ott nevetésre húzta szét a pofáját.
S még az ősi szokásokra hivatkoztak, még a hagyományos ceremónia színét adták a meggyalázó kínzásnak!
Hát aztán mit csináltak?
Ettek, ittak, áldomásoztak. Olyan emberek, akik egymást, mikor a másik távoli van, nyíltan szidják, rágalmazzák, most hogy köszöntik fel kiloccsanó pohárral, s danolják, hogy éljen a barátság.
Mindenki hazudik mindenkinek.
Az ő gyermeki ajkán meg nem jelent a hazugság soha. Inkább meg hagyta magát veretni, mint hogy valamit eltagadjon, amit tett, s soha semmi fogsággal, koplaltatással rá nem bírhatta senki, hogy egy jó szót mondjon annak, akit szívében nem szeret, - és ezek a nagy hatalmas emberek hogy nyalják egymást! Mintha nemesi mentékbe öltöztetett inasok volnának. A korhelyt lángésznek, a pimaszt karakternek, a tékozlót nagylelkűnek nevezik; aki jó kártyás, azt nimbusz veszi körül. Dicsérik egymásnak a latorságait, s dicsekesznek a magukéval.
A legvisszataszítóbb látvány volt előtte a saját apjának a mai magaviselete - az asztalnál.
Szemközt ült vele Rézkuthy úr, a homo regius.
És az a Tanussy Decebál, aki a hősök, a hadvezetők mintaképe, hogy magasztalja Rézkuthy úrnak a haza és közügyek körül szerzett érdemeit! Hogy iparkodik neki kedvében járni. Részvevő méltatlankodással kérdezősködik nála a múltkori szörnyű megbántás részletei felől (mintha nem ő tudná azokat legjobban). Nagyon helyesli, hogy a királyi biztos úr olyan szigorúan veszi a vizsgálatot; mert az a sértés nagy megtorlást érdemel! S még aztán azt is megkérdezte tőle, hogy nem került-e meg őnagyságának az akkor gonoszul elrabolt Lipót-rendje szalagostul? Hogy nem! Ez mégis szörnyűség!
Pedig hisz az a Lipót-rend ott van Sára asszony szekrényében; az apa maga hozta azt haza; az ő markában maradt az.
Ennek a históriáját elbeszélte Bakala Peti Sára asszonynak, Sára asszony, szokás szerint, Dorkó nénőnek, Dorkó nénő meg aztán rendes módon az ő Emmácskájának.
És a ,,fiúnak" hallgatni kellett, hogy az apja micsoda képmutatással faggatja e bűntett adatai felett a megkárosultat, s segít annak szidni a tett elkövetőjét.
Óh, mint szeretett volna visszaszületni ebből a világból! Egyszerre nagy bömbölés riasztá fel. Mintha az ótestamentumi behemóth szabadult volna el, olyan ordítástól zengett fel a liget. Horkázi úr tört a bokrokon keresztül, egész falka, délutáni sziesztáját tartó gyöngytyúksereget verve föl maga előtt.
- Hol van az a pacinaciták ivadéka? Hol vagy, te dobroc ördög? Nem láttátok azt a Jancsi kölyket? Hadd vágom ketté, mint őseink az áldozat-kutyát, egy kardcsapással! Hol vagy, te pribék? Te locsperdi! Te himpellér! Te kákompilli! Mozsárban törni való áruló!
Ez a Jancsit keresi halálra.
Emma könnyen kitalálhatta a haragjának az okát.
Amint a mérges haruspex tovább csörtetett a bokrokon keresztül, saját lármájával figyelmeztetve az űzött vadat, nemsokára előkerült az a bokrok közül, csakugyan ott volt elrejtőzve egy szénaboglyában. Meglátta a Tűzdombon Emma piros ruháját, s odasietett hozzá.
- No, te szép dolgot csináltál odafenn! - mondá Emmának.
- Mit? Azzal, hogy leírtam az igazi nevét?
- Azzal bizony. Mikor leírtad azt a szót a táblára, én onnan néztem a benyílóajtóból, mintha csak a tüzes mennykő csapott volna le a sarkamban! No, most vesd el magad, Jancsi! Tudtam, hogy egyszerre kitalálja, ki tanított meg téged erre a szép tudományra. Most már nekem aztán ennél a háznál nincs több maradásom.
- Magam is azt hiszem - mondá a bajtársa.
- Különben sem maradnék én itten, ha tejben, vajban fürösztenének is, a mai megcsúfolás után. Megvertek gyalázatosan, mint egy tolvajt, az egész nép láttára. Én innen elbujdosom.
- Nagyon jól teszed. És hová fogsz menni?
- Elmegyek Debrecenbe a kollégiumba. Leszek mendikás. Koplalok, amennyi belém fér; de több kezet nem csókolok ez Isten világán senkinek!
- Derék fiú vagy!
- Ezt a ruhát sem viszem ám magammal, ne gondold. Szép új ruhával ajándékoztak meg a mai dicső napra, s aztán felszentelték rajtam. Nem! Ennek az emlékezetét nem hordom magamon. Itt hagyom nekik! Oda teszem le a küszöbre.
- Nem azt teszed vele. Hanem nekem adod. Majd én veszem azt fel.
- Mit beszélsz?
- Azt, hogy meghalt már Emma kisasszony, el is van temetve szépen. Azután, hogy te elfutottál, utánad a táltos; én meg az anyám kívánatára a magam nevét is felírtam a tábla túlsó oldalára.
- Micsoda nevet?
- Azt, hogy ,,Emmanuel"!
- Hüh! Hisz az olyan, mintha a puskaporos hordóba dugtad volna az égő gyertyát. Mi lett belőle?
- Még semmi sem. Az anyám előtt még titok, amit a betűk rejtenek. Az apám vállat vont, de nagyon meg volt döbbenve, sietett az anyámat az öltözőbe elküldeni. Most ez holnapig abban marad. Senki sem beszél az én híres examenemről semmit. Már kezdenek megérkezni a vendéghölgyek és ugrifüles gavallérok, az urak leülnek kártyázni, egy banda vándorkomédiás fogja magát produkálni a színházteremben, azután a táncteremben hozzáfognak a dáridóhoz, az eltart kivilágos kivirradtig; reggelre minden cseléd holtrészeg lesz, úri és női vendégsereg aludni megy; az anyám ilyenkor nem törődik velem, a redőnyöket lezárják, csak délben ébred fel; olyankor haragos, fejfájós, senkit sem enged szóhoz jutni, s mikor aztán nagy délután rákerül a sor az Emmácskára, hol jár már az akkor?
- Barátom! Mit gondolsz? El akarsz szökni a szülőidtől?
- El én! Akárhová. Mindegy. Ne is mondj ellene. Látod, én sem marasztaltalak egy szóval sem, hogy ne menj el, tűrd el azt a kis verést, amit kaptál s amit még kapni fogsz. Nem fáj az a parasztnak! Lásd, milyen jó dunnás ágyban alszol itthon! Ugye, Debrecenben a kollégiumban nem vetnek a mendikások számára tollas ágyat?
- Nem bizony; hanem télen ott alusznak a kályhalyukban, nyáron meg a kapu alatt sorban egymás mellett hatvanan, ki-ki ráfekszik az egyik fülére, s a másikkal meg betakaródzik.
- Hahaha! És nem vakargatja a Dorkó asszony a lábacskáit, hogy jobban elaludjék?
- Nem bizony, hanem mikor legjobban aluszik a mendikás, s az öregdiákja megszomjazik a ,,pátriában", lejön, felrugdossa az álmából: ,,Itass meg, skalapca!".
- Hahaha! ,,Skalapca!" Így híják a mendikást! Hát nem ,,Emmácskám, Tubácskám, egyél még, angyalkám! Marcafánk, piskóta, szopóka-nyalóka, miből kell?"
- Hehehe! A bizony ,,semper leves" egy tányérral mindennap; meg egy ,,pikó" hozzá. Aztán az a boldogabb, aki valami csínyt tehet vele, s ha panaszra megy miatta, megtépik a haját. Hanem van esze a mendikásnak, olyan kurtára nyírja le, hogy körömmel sem lehet belécsípni.
- Jaj, de derék! Ugye te is olyan simára fogod lenyírni az én hajamat?
- Hűh! Én? azt a hajat?
- No, hát nem nyírod. Majd lenyírom én magam. Ha grádicsos lesz, annál jobban illik az a mendikás fejének.
- Ezt a gyönyörű hosszú hajat.
- Az ám. Ezt a kisasszonynak való hajfonadékot. Majd odafektetem szépen az ágyamba, a vánkosomra, a piros rokolyám mellé. Itt nyugszik az Emma kisasszony, legyen neki könnyű a föld.
- Jaj, ne tréfálj!
- Mikor mondom!
- Ne tedd azt, barátom. Énnekem, akárhová hányódom, vetődöm, egyforma a sorsom. Nem vesztek el semmit. Legfeljebb éhezni, fázni fogok; ezt pedig megszokom. De te mennyit hagysz itt!
- Kevesebbet, mint amennyit kapni akarok. Itt akarom hagyni ez az énemet, akit utálok, s fel akarom találni azt a másik magamat, akit szeretnék becsülni! Ne feleselj velem, mert hátba ütlek, s abból megtudod, hogy igazi mendikás társad vagyok.
Az elébbeni ordítozás megint közelebb jött.
A Jancsi futni akart előle.
- Maradj, te gyáva! - riadt rá a pajtása.
- No, Emma.
- Ne híjj engem Emmának. ,,Manó" a nevem mától.
- Ha meglát itt bennünket.
- Hát lásson meg. Jöjjön ide.
(A lugasban voltak jó hosszú tölgyfahusángok.)
- Hogy híják a mendikások az ilyen nagy botot?
- ,,Gerundium."
- No, hát felkapunk két gerundiumot, s aztán majd meglássuk, hogy nem ér-e többet két mendikás egy vaskalaposnál?
És bizonyára jól járt Horkázi úr, hogy a fátum beleelegyedett a tragédiájába, mert ez a két vásott siheder még csúffá tette volna. De hát vigyáz Ormuzd a maga amsaspandjaira.
- Hohó, táltos atyám! - kiabált az ambitusról két tenyeréből szótülköt csinálva Bakala Peti. - Áll a ferbli!
S ez a szó rögtön félretérítette a parabolájából a nekilódult üstököst. Haj, a ferbliasztal, az az éltető nap, melyhez visszatérnek a világűrben bolyongó égitestek.
Azzal hóna alá csapva a barkócabotját, eldörmögé magában az utolsó szittya áldást.
- Hiszen téged majd megkaplak én előbb-utóbb. - Hány sántával? - kiáltá vissza a hívogatónak.
- Öttel!
- Ez volt a szent szám az őskazaroknál!
Azzal elsietett diadalai mezejét elérni.
Az ötsántás ferbli az ő dogmájának sarkpontját képezte, mégpedig, hogy a makkfelső a preferentiás sánta, aki még a forhand ellenében is ,,visz".
Haj, sok szép van ebben az ősi vallásban, ha azt az ember kitanulta.
Néha az egész esztendei fizetése ráment egy ilyen áldozatra a derék táltosnak.
Siessünk az áldozathoz, ne epedjenek a hívek.
A két gyermek magára maradhatott, tovább főzni az általános megszökés tervét, amíg az urak és asszonyságok vígan mulatoznak a kastélyban, hajdúk és parasztok még vígabban.









Jókai Mór: A kiskirályok


XVII. Don Juan, Elszler Fanfan és Gil Blas
Ők mind a hárman unokatestvérek, Ponthay grófok; a két elsőbbik unokaöccse, a harmadik pedig a fia Grand Mogulnak. Ez meg Ponthay Adalbert gróf.
Így szokták ők egymást nevezni maguk között.
,,Don Juan": ez Ponthay Szaniszló. Így nevezik, s ő maga sem bánja, kora fiatalsága óta a gyöngédebb nemnél kivívott diadalai alapján.
,,Elszler Fanfan" akként tett szert erre a historico-artisticai névre, hogy a hírhedett táncművésznőt minden európai és amerikai útjában, fanatikus (vagy azon kor calembour-ja szerint ,,fannitikus") buzgalommal követte, fél vagyonát elköltötte imádatának manifesztációjában; soha annyira nem vitte, hogy csak egyszer is beszéljen vele, hanem azt tette, hogy megvesztegeté a vendéglősöket, akiknél a diva szállva volt, s mikor az egy várossal odább költözött, ő még egy napig ott maradt, hogy abban az ágyban hálhasson este, amelyből az istennő reggel fölkelt; ezért ragadt rá az ,,Elszler Fanfan" név; különben Waldemár a neve.
A harmadik a kis ,,Gil Blas". Igazi nevén Lipót. Ez még csak tizenhat esztendős, de azért bír mind a két nagybátyjának az uralkodó hajlamaival, azoknak a bátorsága és rendelkezési alapja nélkül. Azért e téren mindig csak akkor veszi észre, hogy elkésett, mikor már elkapták az orra elől.
Hogy magát Adalbert grófot miért híják Grand Mogulnak, azt nem sikerült kipuhatolnunk. Mert ő igen szolid életet él. Nincs neki több két bevallott szeretőjénél: az egyiket Bécsben tartja, a másikat Pesten, s mind a kettőhöz hosszú évek óta kitartó hűséget tanúsít.
Igazság! - Még aztán a grófné is itt van a pontaligeti kastélyban, annál meg a nyarat tölti, s ahhoz is igen hűséges.
Mikor szent Hubertus évadja elkövetkezik, akkor valamennyien összekerülnek Pontaligeten. Az előkelő világ ilyenkor mind vadászik. Adalbert gróf is otthagyja Tuhutum vármegyét egy időre. Különben is juristitium van, őszi törvényszünet, a megindított nagy felségárulási per pihen.
A pontaligeti vadaskert pedig ilyenkor bő tért nyújt a vadászszenvedély kielégítésére. Ámbár nem számítható a legnagyobb hazai vadaskertek sorába, mert csak háromnegyed rész négyszögmérföld a területe, de azért olyan nagy benne a vadak bősége, hogy a vármegye által felbecsültetett kár; amit a rőt és fekete vadak a jobbágyság szántóföldjeiben tesznek, felmegy évről évre negyvenötvenezer forintra. Hogy ezt az összeget hajtja-e be valaki vagy sem? Az bizony nagy kérdés, ami különben a parasztra nézve mindegy.
Ma éppen fácányvadászat volt, amiben az öreg gróf nem szokott részt venni; ő csak a nagy vadakra puskázik. A hajtás nagyon rosszul sikerült; a fácányok sztrájkolni látszottak. A társaság rossz kedvvel szállingózott haza, kivéve az egy Don Juant, őt sohasem hagyja el a humora.
- No, öregem - monda Adalbert grófnak -, ma rendkívüli szerencsével dicsekedhetünk a vadászati expedícióban.
- Hogyhogy?
- Hisz ma senkit sem srétezett meg közülünk Gil Blas öcsénk.
- Ti is mindig csak az én rovásomra tudtok nevetni - duzzogott Gil Blas.
Grand Mogul védelmére kelt a fiának.
- Lőjön csak annyi szalonkát, mint amennyit te lőttél életedben.
Ezen aztán megint nevetett a vadásztársaság.
- Dejsz azok drága szalonkák voltak! - magyarázá Fanfan.
- Mi az? Mi az? - tudakozódék Gil Blas.
- Csitt! - vezényelt Adalbert gróf. - Nem kell a gyermekeknek mindent megtudni.
A század harmincas éveiben ,,szalonka" volt a műneve annak a madárnak, amit most úgy hínak, hogy ,,tyúk" (a franciák).
Fanfan ingerkedve kötődött a fiatal öccsel.
- Nézzétek, hogy irigykedik most Gil, hogy nem tud valamit, amit mi már kitanultunk.
- Héj, sok pénzünkben van nekünk kettőnknek ez a szép tudomány! - nevetett fel Don Juan, végigvetve magát vadászcsizmájával a bőrpamlagon.
- Mondjuk, hogy nekünk hármunknak; a ti kettőtök tudománya - döccentett közbe Adalbert gróf.
- Nono! Öreg, csak semmi hetvenkedés
- Hát hányszor váltottalak ki bennenetek a Clichyből, hein?
Fanfan erre trallalázni kezdett, Don Juan pedig egy francia proverbe-et tudott rá alkalmazni.
- ,,Ha ti tudnátok, mennyit fáradok én tiveletek", mondá a kakas a cserebogaraknak, mikor egymás után lenyelegette őket.
Ezért aztán felhúzta az orrát a Nagy Mogul, s otthagyta a vadász urakat.
Az atyafiságos viszonynak megértésére, ami e rokonokat összeköti, szükséges megtudni, hogy Fanfan már bírói zár alatt áll, s Adalbert gróf a sequestri curatora, ő ranzsírozza az unokaöccsét, olyanformán, hogy mikor az teljesen talpra lesz állítva, hát akkor éppen semmije sem marad. - A Don Juan már sokkal okosabban rendezte el a maga dolgát. Ő, amint nagykorúvá lett, s kezébe kapta az ősi birtokát, azonnal átadta azt a nagybátyjának, Adalbert grófnak, olyanformán, hogy az a jószágai rendes jövedelmét jóval meghaladó évi apanázst fizessen neki belőle holtig. Így ő biztosítva van élete végéig sokkal nagyobb úri kényelemről, mint amennyire a birtokviszonya képesítené, ellenben a halála után a vagyona Adalbert gróf családjára marad, és így őneki éppen úgy cölibátusban kell élni, mintha a máltai lovagok rendjébe állt volna be, mert halála után a gyermekei koldusok volnának.
Azt már mindenki tudja, hogy Ponthay Adalbert gróf nagy ,,szerző". Az unokaöccsei pedig nagy ,,költők". Így vannak jól felosztva a szerepek egy rendezett úri családban.
Hanem ami a külső arcjelleget illeti, azt ugyan senki sem mondaná, hogy ez a négy férfi egy és ugyanazon családfa sarjadéka, olyan csoda módokon elütnek egymástól (azt az egy hitelesítő családi szemölcsöt kivéve).
Adalbert grófot már van szerencsénk arcképben bírni.
Fanfan alacsony termetű emberke, ki ezt a hiányosságát mindenféle mesterséges módon igyekszik pótolni: olyan magas sarkú csizmát hord, hogy maga is mindig balettlépésben jár, fejét egyenesen emelve hordja; cilinderkalapja minden, valahol a világon viseltek között a legmagasabb, s a kabátjának a vállai ki vannak tömve. Az arca nem volna valami elrettentő; fehérpiros arcszín, nőiesen csücsörgő ajkak, finom orr, hozzá franciás bajusz és az alsó ajkat díszítő légyszakáll; hosszú szempillák, amik a szemeit árnyalják, mikor öntelt, tetszelgős, édeskés negéddel a befelé fordított körmeit nézegeti, mintha tudná, hogy amint azokat a szempillákat felnyitja, azok a nagy, semmit nem mondó, zavaros szemek egyszerre elárulják, hogy az a rengeteg nagy homlok, ami rájuk következik, egy üres contignatio, amiben senki sem lakik. A hangjában pedig van valami, ami szemrehányás akar lenni az egész világnak, hogy miért nem hódol őneki minden ember, mikor ő azt megérdemelné.
Ő a legidősebb a három unokatestvér között; ő ugyan tagadja, de a kopaszodó fejtető ellene bizonyít.
A második, a Don Juan, határozottan nem szép, sem arcra, sem termetre.
A nyaka előregörbült, ami termetének meghajlott állást ad, az egész arca összenyomott, az álla kicsiny, a szája nem szép metszésű, az orra kosorrnak indult, a szemei aprók, pillái összehúzódtak, homloka alacsony, szemöldökei nem egyformák, a bajusza hasonlít a fókáéhoz. - És ő mégis Don Juan, a hódító, az ellenállhatatlan. A modorában van valami merész, mondhatni impertinens kifejezés, ami a nőkre megbűvölőleg hat.
A kis öccse, a Gil Blas, úgy szeretné ezt a valamit a bátyjától eltanulni. Ha az a lábát koszrogó lépésben vontatja maga után, ő is úgy lépik, ha az kifelé fordítja a két könyökét, azt ő is utánacsinálja, s a szójárásait mindegyre eltanulja tőle. Csakhogy ez neki mind ferdén áll. Az arca nem való rá, hogy egyáltaljában valami művészi alakító utánzásra kényszerítő legyen. Nagy, előretörekvő álla sok akaratot fejez ki, vastag, telt ajkai élvezetvágyat árulnak el, hanem a sápadt arc, az ónkarikákba foglalt bámuló szemek, a ráncokba szaladó homlok a tehetséghiányra vallanak. Pedig a kis Gil Blasnak sok mindenre van hajlama és szenvedélye; csakhogy amint valaminek az elérése nehezen megy, egyszerre beleun és abbahagyja, s akkor aztán kezd mást. Szeretne hegedűvirtuóz lenni, de úgy, hogy egyszerre Paganini legyen; szeretne nevezetes vadász lenni, de nem állja ki a fáradságot, s fél a veszedelemtől; szeretne tudós férfiú lenni, de minden könyvnek csak az elejét olvassa el; szeretne leányokat meghódítani, de úgy találja, hogy ez még a zongoránál is nehezebb instrumentum. Azért orákulum előtte az ő Don Juan bátyja.
Most még egy rokon érkezik; ez a mai vadászatról már elkésett; ezt ,,Albino"-nak híják egymás között. (Különben Adolf.) Azért, mert a haja, szempillája, pofaszakálla mind olyan kenderszőke, mint a kakerlakoké.
Az újon érkezővel mindenki kezet szorít, zajosan üdvözlik egymást. Ez igen beszédes fiatalember. Ha felül valaki mellé a kocsiba reggel, amíg etetni meg nem állnak délben, mindig tartja az útitársát beszéddel.
Mikor Albino és Don Juan kezet szorítanak, az elébbi csodálkozva jegyzi meg:
- Ah, hát te már megint bajuszt viselsz?
Don Juan negédesen tiltakozik:
- Farçeur, va! Hát még mit nem tudsz?
- A te leborotvált arcod történetét igen.
- Csak nem fogod elmondani? (Ez azért volt, hogy dacból is elmondassék a történet.)
- De éppen. Ez klasszikus egy történet volt.
- Mondd el! Mondd el! Mi az? Mi volt? - sürgeté Gil Bas.
- Mikor Párizsban járt a múlt saison alatt Szani, óh, már Velencében hallottam, a nagy Muki hozta el a hírét, az, aki azt a spanyol táncosnét elszöktette, s csak akkor tudta meg, hogy az nem leány, hanem fiú. Jól ismer téged a l'hombre-klubból ott a Saint-Honoré utcában. - Hát tudjátok, hallottátok hírét a Quar tier de Breda királynőjének, az endiablement szép Pelinettának, aki a Closerie des Lilas-ban a pastourelle solójával olyan frenetikus diadalokat aratott.
- Mi az, mi az? - szerette volna tudni Gil Blas.
- Az a Pelinettának a pastourelle soloja? Hát az egyik lábának, a jobbiknak a hegyére állva, lejt előre, a másikat meg a bal karjára emeli fel, mint egy puskát, hogy a cipőjének a cafrangja az orrát éri.
- Ah! Mint egy puskát?
- Biz úgy. Sok szívet keresztül lőtt ő ezzel a puskával. Hanem az utóbbi években egészen visszavonult diadalai harcmezejéről, miután három angol lordot, meg két orosz herceget tökéletesen ruinált; s a rente-jaiból kezdett élni. Eljárt ugyan még a Mabille-be és a Closerie des Lilas-ba, hanem csak nézőnek; maga tettleges részt nem vett a chasse aux ours-ban. Azt mondták, senkije sincsen, semmi imádót sem fogad el; az a bizarr ideája van, hogy a márványhölgyet játssza. Akkor vetődik oda a mi Don Juan bátyánk. Meghallja ezt a csodát, azt mondja a lionoknak: No megálljatok, majd csinálok én egy tréfát. Azzal mit tesz? Leborotválja simára az arcát, kerít valahonnan egy abbé jelmezt, felöltözik, mint egy novícius, aki most jött ki a szemináriumból. Aztán rossz társaságba keveredik, korhely cimborák közé. Azok elcsalják magukkal a Mabille-be; ő olyan helyen még sohasem volt. Szégyenkedik, elfordítja az arcát a bűnös világi örömök elől. De akárhová fordítja, mindenütt ugyanazon sardanapali látvánnyal találkozik. Mikor egy csábító bajadér kacér tekintetet vet rá, elpirul, és lesüti a szemeit. Dehogy engedné magát rávenni, hogy leüljön ahhoz az asztalhoz, ahol ezek a hölgyek ülnek; még hogy összekoccintson velük egy pezsgőspoharat! ő aki soha bort nem ivott. Quod Deus avertat! Micsoda beszédeket kell itten hallani! Az ő szűz füleinek. Apage satanas! El is futna onnan, ha a cimborák nem fognák a palástját. De ő, mint Szent Antal a pusztában, állhatatos marad. Nem enged a sátánnak, bármilyen kísértő alakban jelenjen is meg előtte: erényes marad, és ellenáll a pokol minden incselkedéseinek. Ez végre felingerli az anchidiablesse Pelinetta becsvágyát. Ez rá nézve valami ínyencség: egy neofita, egy szemináriumból kikerült ártatlanság. Ez megérdemli a pályázatot. Az ellenállhatatlan tündér munkába veszi a köszörületlen gyémántot. A mi Don Juanunk mindvégig remekül játssza szerepét: engedi magát elcsábíttatni mint ős ártatlanságot; végre elkövetkezik a solo pastourelle, s e kegyelemdöfésre megdűl a kiszenvedett erény, s az álnovícius áldozatul esik a pokolbeli csábnak.
Don Juan nevetve himbálta magát az amerikai karszékben. Waldemár fittyet vetett: ,,Raffinált gonosztévő." Gil Blas meg a száját törölgette utána.
Mindannyian egy véleményen voltak: csakugyan nagy kópé ez a Szaniszló. Ilyen kikeresett gonoszság még tán az igazi Don Juannak sem jutott eszébe.
Hja, biz azok víg napok ott Párizsban! Kár, hogy nem kísérik az embert idáig is.
Itthon unalmas az élet. Itt, ha az ember egy fehérszemélyhez közelít, mindjárt azt akarja, hogy vegye el. Miről beszélhet itt az ember? Szobalányokról! - Ennek az úrhölgynek, meg amannak van-e szebb szobacicusa! - A parasztlányok itt ezen a vidéken nem szépek. Mind olyan köpcösek, széles termetűek. A kertészleányok között sincs valamirevaló.
- Az ám! - szólt bele duzmadtan Gil Blas - a mama mind a legcsúfabb dajnákat válogatja ki, akit a kastélyba fogad; félti tőlük egyetlenegy fiát.
Erre a panasszóra odafordult hozzá Szaniszló, s ravasz hunyorgással kérdezé:
- Hát neked, kis Gil Blas, nincs megint valami libapásztornéd in petto?
- Majd bolond vagyok, hogy megmondom! - Hogy azután megint úgy tégy velem, mint tavaly, hogy elkapd az orrom elől, amíg én rája várok.
- Ne félj semmit, kis Gil Blas. Ezúttal tisztelni fogom a házigazdai jogokat, semmi gonosz szándékaim sincsenek. Feltárhatod előttem kebled titkait. Hátha valami üdvös tanácsadással szolgálhatnék tapasztalataim bő tárházából.
- Nem hiszek én neked. Nem tudod ki tőlem.
A többiek jót nevettek a naiv gyermeken.
- Hát, Gil Blas pajtás - szólt szivarra gyújtva Szaniszló -, hát a vadmacska megvan-e még?
Erre a szóra csak elámult az úrfi.
- Hát ezt már kitől tudtad meg?
- Megsúgta a kisujjam.
Ekkor aztán okosan akarta vinni a dolgát Gil Blas. Eltagadott mindent.
- Nem is tudom, hogy mi az a vadmacska. Hát mi az?
- Dehogynem tudod. Ott a ,,Styx szigetén".
Gil Blas most már felpattant a helyéből.
- Hát azt már ki árulta el?
- Én bizony urát adhatom. Bécsben összekerültem Hruszkay úrral, s ő a többek között arról is informált, hogy itt azon a büdös tó szigetén van egy vadmacska, aki után te lesbe szoktál állni. Neki meg a papa mondta. A nagymogul szeretné mindenáron elpusztítani innen a környékből ezt a veszedelmes fenevadat.
Erre a szóra még az ajkai is elsápadtak az úrfinak, úgy megijedt. Don Juan pedig folytatá a tapasztalatai előadását.
- Nekem mindent elmondott a jó Hruszkay. A kis vadmacska mamája igen jó családból való asszonyság (különben kisöprűzni való perszóna). Sokféle kalandon ment keresztül. A mi megdicsőült, áldott emlékű nagyapánk is manifesztálta a gyöngeségét iránta a pontaligeti kúria inscribáltatása által. No, azért nyugodt lehetsz, kis Gil, a vadmacska nem nagynénéd. Nekünk sem. Hanem a nagymogul kitalálta már a módját, hogy szabaduljon meg ez alkalmatlan ragadozó állat közellététől: a Tuhutum vármegye pacificatiójáért cserébe kieszközölte, hogy a ,,nagyságos" família visszamehessen Bécsbe. S azok menni fognak, mihelyt az engedélylevelet megkapják. Az pedig már itt fülel a nagymogul secrétaire-fiókjában, s csak alkalmat vár a kirepülésre.
- S akkor ők elmennek innen? - kérdé a Gil Blas.
- Bizony, pajtás, ahogy én ismerem a különbséget a szép császárváros és a Styx szigete között, alig hiszem, hogy csak egy napig is késlekedjenek a cserét megejteni.
Fölöttébb mulatságos volt elnézni, hogy görbülnek Gil Blasnak az ajkszegletei lefelé erre a szóra, a nagy álla hogy rángatózik, s a szempillái hogy pislognak sebesen. Ez most mindjárt sírva fakad.
Kacagtak is rajta nagy hahotával a vadászok.









Jókai Mór: A kiskirályok


XVIII. Az orvosok konzultációja
- Hisz a kis Gil Blasunk tökéletesen beteg! - kiálta fel a nagy kacagás után Don Juan.
- Ej, nem! Csak a fogzás van rajta! - kötődék Fanfan.
Gil Blas ki akart szaladni mérgesen, de az Albino útját állta, visszahozta.
- Sacrebleu! Hát mire való ennyi doktor egy rakáson, ha ilyen betegségre nem tudna receptet?
- Gyere vissza, Gil - biztatá Fanfan - par les jarretières de ma déesse! Mi segíteni fogunk a bajodon.
- Csak te ülj le szépen - szólt leerőszakolva az ifjoncot egy karszékbe Don Juan -, s engedd magadat megkopogtatni.
Azzal a fiú mellére téve a fülét (doktorok szokása szerint) elkezdett a mellére kopogtatni az ujja hegyével. Nos? Hát? Christine? Suzanne? Amélie? Jutka? Ancsa? Pas du tout? ,,Lizandra?" Ah! Mekkorát dobbant! Itt van a fájó rész. Tehát doctissimi collegś! A mi páciensünk ,,Lizandra nostras"-ban laborál.
- Hahaha! - nevetett Fanfan - az ellen pedig vannak medicamina in hortis. Ennek én leszek a doktora.
- Bocsánat, venerabilis collega. Te csak teoretikus vagy; az ordinarius én leszek.
- Igaz, ő a praktikus orvos! - pártolá Albino. - Próbált sok vivisectiót.
- Tartsunk konzíliumot!
- Fel a pápaszemekkel
- Tehát, kedves páciensünk, felelj meg a te doktoraidnak a kérdéseire minden tartózkodás nélkül, mert csak a tökéletes diagnózis után tudunk a bajodról ordinálni.
- A legmélyebb orvosi titoktartás mellett - köté ki az ifjú páciens.
- Subintelligitur. Tehát legelőször is írd le nekünk, hogy milyen az a Lizandra nostras? De mindenekelőtt azt gyónd meg, hogy hol kaptad ezt meg?
- Elmondom. Hát legelőször is az vezetett rá, hogy meghallottam énekelni. Este későn volt, mondhatnám éjszaka. Nem volt az valami ismeretes nóta, csak olyan összevissza való trallázás, mintha valami madár énekelne, minden szöveg nélkül; hanem az a hang olyan szép volt, hogy engemet lecsalogatott a szobámból; mégpedig, mivel már a kastélyban minden ajtó zárva volt, s nekem a tanítóm, a káplán úr szobáján keresztül kellett volna kiszöknöm, s az aligha egyezett volna bele, hát az ablakon jöttem ki, a gobéa-lugoson mászva alá.
- Ah! Symptoma somnambulismi!
- Aztán mentem az éneklő hang után. Az elcsalogatott abba a csúnya süppedékes bozótba. Egyszer aztán elhallgatott; rákezdtek a békák brekegni, a baglyok huhogni. Valami világosság táncolt előttem a sömlyék felett. Eleinte azt hittem, hogy lámpás, csak azután vettem észre, hogy lidérc; bolygó tűz.
- Az bizony megteremhet azon a mephiticus helyen.
- Attul aztán a lábamba szállt a bátorságom, hazafutottam azon az úton, amelyen jöttem, s reggelig nem tudtam aludni.
- Febris amantium. Ismerjük. Tovább.
- Másnap aztán alig vártam, hogy a tanítómtul szabaduljak, fogtam a puskámat; azt hazudtam, hogy ott abban a bozótban egy hatalmas görényt fedeztem fel, aki a fácányokat meg a pávákat pusztítja, azt keresem föl, s azzal beletörtettem az éjjel otthagyott csapába, aztán azon ráakadtam a Styx szigetére, aminek a környékét egész életemben kerültem, utálatos volta miatt.
- És itt megláttad Lizandrát?
- De sokáig nem. Órákon át elólálkodtam ott a sziget körül, a bokrok közt sompolyogva, de soha még élő lelket nem fedeztem fel, mint azt a gólyapárt ott a kémény tetején. A házból soha semmi nesz nem hallatszott. A nagy ungok, békák ott bámultak rám a zöld posványból felütött fejeikkel, s úgy hittem, hogy engemet csúfoltak az ümmögésükkel. Annyit kitanultam (a kőrisfákra felmászva), hogy annak a csúnya vityillónak a kastély felé forduló oldalán van valami verandaforma, amire mindenféle virágos folyondár van felfuttatva; előtte meg egy kis kert, aminek a szélessége egy lépés; az tele van ültetve virággal. A veranda ernyője alatt van valami mennyezetes nyoszolya, ami szúnyoghálóval van bevonva. Az én tündérem bizonyosan abban szokott aludni.
- Helyes kombináció.
- De előttem soha sem ő, sem az anyja nem mutatta magát. Még a kémény füstöléséből sem tudtam meg, hogy él-e ott valaki. Ezek az emberek nyáron bizonyosan sohasem esznek főttet, télen meg valószínűleg a fűzfáikról levágott rőzsével tüzelnek. Hanem egyszer mégis kitartottam addig a lesben, amíg az öregasszonyt valahonnan visszatérni láttam. Batyut hozott a hátán, s az arca be volt bugyolálva, meg nem tudnám mondani, hogy milyen volt. A híd felől jött, amit nehány szál faderék képez, a aminek az utolsó darabja a csapóhíd módjára felhúzható. Mikor odaért, a hiúz visításhoz hasonló hangon kiáltotta el magát: ,,Lizandra!".
- Ekkor tudtad meg a tündérkének a nevét.
- Erre a szóra valami láthatatlan kéz leereszté a csapóhidat; az asszony bement a vityillóba, s a hidat megint felhúzták. Azzal a ház megint olyan lett, mintha ki volna halva.
- Nem fogott gyanút az öreged ezekre a te cserkészeteidre?
- Dehogynem. A káplánnak meg lett hagyva, hogy mindig kísérjen, nehogy a görény el találjon kapni. Nemsokára rájöttem, hogy én nappal úgyis hiába járok az én tündéremet felfedezni: ez is olyan, mint a Saturnus csillag, akivel a káplán mindig biztat, hogy majd megmutatja; a telescopiumon meglátjuk a gyűrűit; de mire az feljön, akkor már rendesen mind a ketten aluszunk. Lizandrát én mindig csak éjjel hallottam énekelni, mégpedig olyankor, amikor erős holdvilág sütött. Egy idő óta a káplánnak az lett meghagyva, hogy az én szobámban aludjék a pamlagon.
- Sejtettek valamit.
- Gondoltam ki rá valamit. A tiszttartónének van egy kis fekete szemű pesztonkája, akivel én egyszer-másszor szoktam enyelegni. Azért ebből semmi sem következik.
- Jól van, jól! Prophylacticus cura - mondta Don Juan.
- Inkább sympatheticus - disputált Fanfan.
- Semmiféle cura! - igazítá rendre mind a kettőt a páciens - hanem kiszámítás. Én megfigyeltem azt, hogy a bogárszemű Böske valahányszor a tiszttartóné egyesztendős kis porontyával a platánok sétányán elindul, a gyermek mindig keservesen sivalkodik, aztán mikor visszajön a remetegrotta felől, akkor már olyan csendesen viseli magát, hogy nyikkanását sem hallani. Egyszer elbújtam a grottában, mikor meghallottam, hogy megint jön már a Böske a síró kölyökkel, ott rálestem. Csakugyan oda tartott. Amint a napvilágról belépett, engem nem vett észre a sötétben, azt hitte, maga van a gyerekkel. Én aztán jól láttam, hogy a köténye alól elővesz egy tégelyt, amiben valami feketeség van, abba belemártja az ujját, s azt azután az ordító gyerek szájába dugja, a nyelve alá, amire a poronty nemsokára elhallgat, és alszik, mint egy darab fa.
- Az bizonyosan theriák volt.
- Én akkor hirtelen eléje toppantam a grottából, s rárivalltam: ,,Mit csinálsz itt azzal a gyerekkel"? Erre a Böske megijedt, kicsi híja, hogy el nem ejtette a tiszttartói trónörököst, s aztán elkezdett előttem reszketni: ,,Jaj, méltóságos úrfi, kérem az egekre, nem bánom, tegyen velem akármit, csak el ne áruljon."
- S te okos voltál felhasználni a bonne aventure-t, s megalkudtál vele.
- De nem úgy van ám, ahogy ti gondoljátok. Helyzetem teljes uralgó előnyét felhasználva, távol tartottam magam minden allotriáktól, s azt kérdeztem szigorú hangon a leánytól: ,,Kitől kaptad te ezt a szert?" Eleinte sírni, szepegni kezdett; de mikor azzal fenyegettem, hogy feladom a szolgabírónak, s becsukatom, akkor megvallotta, hogy ő azt a ,,javasasszonytól" kapta, aki ott a posvány közepén lakik, s akinek ő minden reggel tejet szokott hordani; de az egekre is kért, hogy el ne áruljam, mert akkor őtet az a varázslónő békává változtatja. Én ekkor aztán a leányt megnyugtattam.
- S segítettél neki a kisgyereket ringatni?
- Megígértem neki, hogy nem szólok senkinek, ő is hallgasson, hanem ezentúl nekem vakon engedelmeskedjék.
- S a legelső szolgálattétel az volt, hogy üzenetet küldtél tőle a vadmacskának?
- Korántsem. Hiszem még nem is tudtam, hogy szép-e vagy sem. Csak a hangját ismertem addig. Vaktába csak nem kezdhettem vele.
- Igaza van Gil Blasnak! Zsákban macskát, pláne vadmacskát nem veszünk. Tehát előbb a ,,leánynéző", azután a ,,susogó".
- Azt mondtam neki, hogy tudassa velem azt a napot, amelyiken az anyamacska el szokott kóborolni.
- Ahán! Egészen jól megy.
- A madame néha napokig elmarad a háztól. Otthon a leányával együtt mindenféle hímzéseket készítenek, azokat az anya elhordja faluról falura a környékben, s kilutrizza. Így szerzik a pénzt.
- Biz azt rosszabbul is szerezhetnék.
- Azt a tégelyt azonban a leánytól elvettem, azzal az altatószerrel.
- Kár volt szegény tiszttartó dauphint megfosztanod édes álmaitól.
- Nekem volt arra szükségem. Azontúl minden este tettem a káplán úr serespoharába egy késhegynyivel abból a jól tevő arcanumból, s attól az azután úgy aludt másnap délig, hogy az ágyat el lehetett alóla lopni.
- Te! - kiálta fel Fanfan, kezeit összecsapva - hisz ennek a fiúnak talentuma van!
- De mintha csak én tanítottam volna neki a káplán úr helyett a jus naturae-t! - bizonyozott Don Juan.
- Ezalatt aztán én egészen biztossággal járhattam egyenesen az ajtón keresztül az éjszaka minden órájában a magam feladata után.
- (Ő ezt ,,feladat"-nak nevezi.)
- A legelső napon, amikor a Böske értesített róla, hogy az anyavad reggel elment a háztól, s nem kerül vissza éjszakára, alig vártam, hogy a hold feljöjjön, kilopóztam a bozótba. Nem féltem már a lidércektől, még a kígyóktól sem.
- Ez is kórjel. A szerelem bátorsága.
- Amint az ének felhangzott a ház felől, én elővettem a fuvolámat, és ugyanazt a futamot igyekeztem rajta visszaadni.
- Ez nagyon helyes! - kiálta egyszerre mind az egész doctorum collegium.
- Kísérletem nem volt sikertelen. Az énekhang nemcsak hogy el nem hallgatott, sőt visszafelelgetett az én fuvolámnak, úgyhogy utoljára olyan koncertet csaptunk, mint mikor két fülemüle versenyez egymással.
- A kezdet igen jó. És hát ekkor megláttad az eszményképedet?
- Csak várjatok. Nem jött elő a sűrű folyondárok mögül, amíg a fuvolaszót hallotta. Én aztán elcsendesültem, s úgy tettem, mintha eltávoztam volna, a targally recsegett a lábaim alatt. Hanem azután felmásztam egy nagy kőrisfára, aminek az ágai közül éppen be lehetett látni abba a kis szúnyoghálós zugba, a holdvilág is egészen odasütött. Amint azután minden elcsendesült, egyszer csak láttam azon a szűk helyen megjelenni egy tündéralakot.
- Természetesen hófehér ruhában.
- No, de megbocsássatok, ahhoz fogható szépséget nemcsak én, de ti sem láttatok soha. Odaült az ágya szélére, s elkezdte a hosszú szőke haját, ami két fonatban folyt alá, kibontani, s aztán éjszakára egy tekercsbe összefonni. Ilyen lehetett a Loreley. Micsoda fehér vállak, gömbölyű karok, finom kezecskék; az arca is, mintha tündér volna: halavány, de azért olyan bájos, hogy én azt el nem tudom mondani; minden szépség megvan azon; de különösen nagyszerűek azok a kerekre felnyílt kék szemei, amikkel a holdba bámult; úgy látszott, mintha abba volna szerelmes, azzal kacérkodnék. Én tán reggelig is ott maradtam volna a kőrisfán, s őt bámultam volna, ha végre el nem takarja magát és a nyoszolyáját a szúnyoghálóval. Mikor hazakerültem, olyan volt az arcom a szúnyogcsípésektől, mintha meghimlőztem volna.
- S a szíved még jobban össze volt szurkálva.
- Az ám. Most már nem is maradt nyugton. Elhatároztam, hogy szerelmes levelet fogok neki írni.
- Második stádiuma az incubationak - jegyzé meg Fanfan doktor.
- Megírtam neki mindent. Hogy láttam. És megszerettem. Nem tudok nélküle élni. Adjon alkalmat a vele találkozásra, hadd mondják el szavaim, amit szívem érez. Megígértem neki, hogy nőmmé teszem. Esküszöm az égre s lovagi becsületszavamra. Ha pedig meg nem hallgat, ha kegyetlen lesz hozzám, ott a szeme előtt fogom magamat egy pisztolylövéssel kivégezni.
- Bravó! Bravó! - kiáltanak mind a hárman.
- Jöjj keblemre, Gil, hisz te az én vérem vagy! - magasztalódék Don Juan. - Mintha csak az én katekizmusomból tanultál volna.
- No! És aztán ezt a levelet elküldted a kis tündérednek a bejáratos Böskétől? - sürgölé Fanfan.
- Pas si bête! Nincs szükségem tanúkra, akik elárulhassanak. Ha a Böske is bírná az én titkomat, akkor kvitt volna velem.
- Hallod ezt? - szólt Don Juan Fanfanhoz. - Ez azt teszi, hogy oda sem megy, ahonnan mi megjöttünk. Ez egy zseni!
- Elvégezem én ezt magam is. A következő éjjel megint kimentem a Styx partjára; teleraktam a zsebemet vadgesztenyével. Minden vadgesztenyének a héjába belekarcoltam késsel egy szívet, ami nyíllal át van ütve.
- Hisz ez még poézissal is jár! - szólt az egyik bátya.
- És aztán ezzel a szíves vadgesztenyével kezdted el bombázni az ostromolt várat? - találgatá a másik.
- Nem is sikertelenül. Amint a kis tündér ismét elkezdte a maga holdvilágos trilláit, én a partról áthajítottam hozzá egypár vadgesztenyét. A koppanásokra rögtön előjött, felkapta a gesztenyét, megnézte, s aztán belehajította a tóba. Így tett valami tíz-tizenkét gesztenyével. Valóságos játék volt. Láttam az arcán, hogy nevet. Tetszik neki. Azt gondoltam, hogy vissza akarja azokat hajigálni, de nem bír odáig hajítani, ahol én állok.
- A leánykéz nem tud hajítani.
- Engedd csak! Egyszer aztán azt az én szerelmes levelemet, amibe egy ilyen vadgesztenye volt takarva, hajítottam be a verandába. Láttam, hogy elkapja, s nem dobja tova, hanem észreveszi, hogy valami papiros van rajta, azt lebontja róla, s aztán a holdvilág felé fordítva, elolvassa a tartalmát. Akkor sem dobja el, se össze nem tépi a levelemet, hanem visszahúzódik a felfutó lugosa alá, s annyit időzik ott, amennyi szükséges egy válasz megadására. Bizonyos voltam felőle. Mikor előjött, láttam, hogy valami gömbölyűt tart a markában. Egészen kilépett a veranda szegélyére. Igazán mondom, olyan volt, mint egy nájász. A bal kezével felfogta a két hosszú hajtekercsét, a jobbjával nagyot lóbált a levegőben, én el akartam kapni a hajított valamit, de rosszul mértem ki az időt és a distanciát, a löveg gyorsan repült, s úgy ütött orron, hogy rögtön eleredt az orrom vére. S még kacagott hozzá a kis boszorkány.
A doktor urak is azt tették.
- Ez egy kicsit lecsillapította a paroxizmust, ugye?
- Az ám. Másnap az orrom úgy fel volt dagadva, mint egy uborka. Azt mondtam, hogy egy méh csípte meg. A mama rögtön megparancsolta a tiszttartónak, hogy elpusztítsa a méhesét.
- Vajon mi lehet az, amivel a választ meghajította a gonosz tündér? - gyógyvizsgált gondosan Don Juan.
- Valami felfutónak a gyümölcse, ami a ház elejét befutja, olyan gömbölyű. Hazahoztam a káplán úrnak, hogy determinálja: meg a botanikus könyvből, azt mondta, hogy az a gyümölcs, Linné szerint: ,,cucurbita aurantia".
- Hahaha! No majd előkeressük a napkeleti virágnyelvből, hogy mi titkos jelentése van a cucurbita aurantiának? - monda Fanfan.
- A betegséget tehát már megismertük, most lássunk a remediumok után - végzé be Don Juan.
- A legifjabb doktor nyilatkozik.
Ez volt Albino.
- Hát én az ilyen esetnél legjobb gyógyszernek találom a philtrát. Makacskodó szobaleányoknál, rátartós parasztmenyecskéknél ez a legbiztosabb szer. Nálam mindig van készletben. Az, amit Bánk bánban rekommendál Biberach Ottónak. Már akkor ismerték. Melindának is meghasznált. Egy késhegynyi por belőle abba a tejbe keverve, amit a Böske a Styx szigetére hord reggelenkint, s a hatás kétségtelen. Nem tudom, mit ijedsz vissza tőle, Gil, ha a káplán serébe bele tudod keverni az ópiumot? Én ezt tenném.
Az a fehér hajjal, bajusszal és szemöldökkel kirajzolt ábrázat olyan hüllői hidegvérrel tudta előadni ezt az átkozott jó tanácsot.
- Ez nem ér semmit, bajtárs - mondta Don Juan - a tejet nem maga szürcsöli fel az imádott tündér, hanem megfelezi az anyjával; a te philtrádtól a vénasszonyt érné utol a bolondság, s a mi Gil Blasunk szépen járna vele, ha a szerelmi találkozónál egy fogatlan vén banya ölelő karjai ejtenék fogságba. Különben is ez már criminalitás.
- Hisz nincs nálunk még behozva a Code Napoléon.
- Szóljon a másik doktor.
Fanfan már nem volt ilyen materiális méregkeverő, neki romantikus cudarkodásai voltak.
- Én azt a tervet ajánlanám, hogy álcázzuk mi hárman magunkat rablóknak, rohanjuk meg a Styx-szigeti házat, akkor aztán a vadleány sikoltozásaira siessen oda Gil Blas fegyveres kézzel, futamítsa meg a rablókat, tüntesse ki vitézi bátorságát, s akkor aztán a megszabadított ártatlanságtól nyerje el a hála megérdemelt díját.
- Köszönöm szépen az ajánlatot! - kiálta fel tiltakozó hangon Gil Blas. - Hogyha én egy madarat akarok elfogni, küldjek érte három macskát, s aztán azoktól vegyem el. Hiszen ha be lehetne jutni a Styx-szigetre, volna énnekem sokkal jobb eszmém, amit ki tudnék dolgozni. Mert ez a leány nem az a genre, ami a szobalányok meg a parasztmenyecskék; ezt ideálisan kell meghódítani. Ha én odajuthatnék hozzá, mikor egyedül van, hát legelőször is azon kezdeném, hogy megnyerjem a bizalmát, odaadnék a kezébe egy pisztolyt, hogy ám lőjön vele keresztül, ha erényét megsértem.
- A pisztoly természetesen nem volna megtöltve? - vágott közbe Don Juan.
- Annyi esze volna a pisztolynak. Akkor aztán elmondanám neki, hogy mennyire imádom: nála nélkül nem élhetek. Elpanaszolnám, hogy milyen szerencsétlen vagyok. A szüleim akaratom ellenére választott mátkához kényszerítenek. Én azonban inkább megölöm magamat, mint hogy erre a házasságra engedjem magamat kényszeríteni. Azzal megmutatnám neki a rám erőszakolt menyasszonynak az arcképét: egy büszke szépséget fekete hajjal, délceg nyakkal és vállakkal, pompás öltözetben. Ez nekem nem kell, inkább a halál! S azzal ott szemei előtt tépném széjjel a gyűlölt főúri ara mellképét apró darabokra. Akkor aztán elővenném azt a másik arcképet, azt a szőkét, a hófehér ruhában, amit én magam rajzoltam az én ideálomról, emlékezetből, s azt zárnám a keblemre a medaillonomba rejtve. Ez hatna!
- Patvart is! De hát hogyan van! Tudsz te arcképet rajzolni?
- Dehogy tudok. A mamának jár a ,,Moniteur de la mode", amihez igen szép képek jönnek, a barna egy bálkirályné, a szőke meg egy bérmálásra készülő bakfis: onnan nyírtam ki ollóval.
- Milyen szép talentum! - rnagasztalá Don Juan. - S ennek kell itt Pontaligeten elrejtve maradni!
- Kezdetnek ez is jó - véleményezé Fanfan -, de hát mondd meg, mi akadályoz ebben a regényes tervedben?
- Mi? Mi! - dünnyögött GiI Blas - az az átkozott pokolsár, ami azt a szigetet körülveszi. Ha a csapóhíd fel van húzva, emberi teremtés oda be nem mehet még télen sem, mert a pálinkafőzőből odavezetett moslékvíz nem engedi a posványt úgy befagyni, hogy az ember bele ne szakadjon. Átúszni pedig - köszönöm szépen; hisz akkor úgy néznék ki, mikor kijövök belőle, mint egy tengeri szörnyeteg, derékig zöld a békanyáltól, azon alul fekete az iszaptul. Ez nem volna első bemutatáshoz való álcázat.
- Azt gondolná, hogy béka vagy!
- És még a parfüm hozzá! - nevetett a két nagybátya.
- Csendesen csak, uraim - rendezé a konzíliumot Don Juan. - Mindjárt megtaláljuk a kellő arcanumot. Tehát az a punctum saliens, hogy a tündérnek a kakassarkon forgó kastélyát éppen azon bűzös tömpöly védi minden megtámadástól, amely annak elüldözésére volt oda koncentrálva. Hát hisz ez a Kolumbus tojása. Mit tett Kolumbus, hogy Amerikát fölfedezze? Hajóra ült, s átevezett.
- Igaz biz az! - erősíték a doktor urak.
- De hol veszem én a hajót? - nyűgösködék a páciens.
- Hát nem vagyok-e én itt? Én leszek a te Sant-Angelód. Mi hárman segítünk neked a nagy óceánon való expedícióhoz. A te dolgod aztán felfedezni az újvilágot.
- Hogyan? Hogyan?
- Nagyon egyszerű a dolog. Ugyebár a halastón ott vannak a sandolinok, amikkel regattát szoktunk rendezni? No, hát egy ilyen sandolint éjszaka kihúzunk a partra, mi négyen a vállunkra vesszük; nem nehéz az: átcepeljük a Styx-mocsár sima tükrére, Jason beleül egyedül, s a zöld békalencsével bevont tengeren keresztül átevez Colchisba az aranygyapjúért.
- Bene, bene, benissime! - kiáltának a tudós doktorok. - A páciens pedig hálakitöréssel omlott az ordinariusa nyakába.
- Most már igazán látom, hogy te vagy az én jótevő géniuszom!
- Eszerint csak azt kell megtudni, hogy mikor megy el hazulról az öreg ,,cirmos".
- Éppen ma reggel ment el: a Böske most súgta meg a kertben. Egy horgacsolt paplant vitt el magával, ami csak most készült el; amíg a kijátszó íven mind a kilencven szám meg lesz rakva, eltelik három nap, addig haza nem jön.
- Tehát ma este találka a hattyúháznál, pontban éjfélkor. Igazítsuk össze az óráinkat.
- Éppen akkor jön fel a hold.
- Aztán ma este dupla késheggyel fűszerezd meg a káplán úr seradagját.
Jó volt befejezni a konzíliumot, mert a Grand Mogul visszatért a vadásztársasághoz.









Jókai Mór: A kiskirályok


XIX. Macska helyett mándruc[1]
Emmanuel eltűnését a tűzhalmi kastélyból csakugyan nem vették észre másnap délig. A dáridó után senkinek sem volt másra gondja, mint hogy hová hajtsa le a fejét. Maga Sára asszony is csak a déli harangszóra ébredt fel álmából, s szokás szerint rosszkedvű volt. Miután elébb egypár leánycselédnek a hátához vert egyet-mást, ami a kezébe akadt, s azt a szerencsétlen szolgálót, aki a harisnyáját kifordítva húzta fel a lábára, illően felképelte, csak akkor jutott eszébe a Dorkót beküldeni az Emmácska hálószobájába: hogy az a gyerek mégis alszik-e?
A vén cseléd ,,Jézus Mária" kiabálással rohant vissza a szobába, s úgy meg volt ijedve, hogy nem tudta elmondani, mit látott. Csak a szétmeredt tenyereivel mutogatott a háta mögé, amire aztán Sára asszony félmezítláb ugrott föl az öltözőszékéből, s el nem tudva képzelni, mi rettenté meg Dorkót, maga futott át a gyermek szobájába.
Ott feküdt biz az, a szép fehér hímezett vánkoson: a gyönyörű tömött hajfonadék, tőből levágva, az ágy melletti széken a selyem leányruhák.
Hová lett a gyermek?
Ki látta a házikisasszonyt?
Azt bizony látták is, nem is. Minden fehércselédnek, ha még annyi szeme lett volna is, az mind el lett volna foglalva a tegnapi táncvigalom pompájának élvezetével. Az Emmácska, szokás szerint, jókor aludni ment a kertre néző szobájába, s azontúl neszét sem hallották.
- Hol a Jancsi? - kérdezé az úrnő. Egyszerre kitalálta, hogy annak kell valamit tudni az Emmáról.
Az rendesen ott szokott aludni abban az előszobában, amelyben a vendégek bundái, úti köpenyei függnek hosszú fogasállványokon, mikor mulatság van. Ott bizony most nem vethetett magának vackot a Jancsi.
Dorkó néne szépen kérte az úrasszonyt, hogy ne kiabálja olyan nagyon a Jancsi nevét, mert az annál jobban el fog bújni, hiszen a tisztelendő úr puskával keresi, meg akarja lőni: valami rossz fát tett a tűzre a Jancsi!
Előidézték a főkapunál meg a kertkapunál felállított éjjeli őröket: ki látta az Emmát vagy a Jancsit?
Az Emma kisasszonyt senki sem látta, hanem a Jancsit, azt ketten is látták, s mind a ketten esküdtek a maguk állításának igaz voltára.
A toronyőr este tíz óra után, mikor éppen a tüzijátéknak vége volt, látta a Jancsit, a tegnapi új ruhájában, egy kis batyuval a hóna alatt a kapun kisietni, a fekete angolvizsla még a nyakába ugrált, úgy kísérte egy darabon az utcán, amíg a fiú vissza nem kergette, görrel dobálva rá, még a szavát is hallotta: ,,Hídd vissza azt a kutyát, mert eljön utánam." Aztán látta a fiút elbandukolni Tűzhalomfalva felé.
A kerti kapu őre ellenben azt vallotta, hogy ő kora hajnalban bocsátotta ki a Jancsit; aki az ócska ruháját viselte, s egy nyaláb szíjjal összekötött könyvet cepelt a hátán; beszélt is vele: a Jancsi azt mondta, hogy itthagyja a kastélyt, s vissza sem jön többet ide, amíg a Horkázi fejjel nem áll az ég felé; mert az őt meg akarja ölni. Ő aztán még sokáig utána nézett a Jancsinak, s jól látta, hogy az a Tanusvár felé vivő úton sietett tova.
A két ellenmondó tudósítás tökéletessé tette a zűrzavart.
Sára asszony azt akarta volna, hogy azonnal talpon álljon az egész világ, és segítsen neki az eltűnt leányt felkeresni. Ez most a lehetetlenségek közé tartozott.
Nem is volt illendő! Kikiabálni az egész itt levő vármegyének, hogy a Tanussy család kisasszonya - eltűnt: itthagyta a hajfonadékát! Az a nagy baj most, hogy leánynak volt nevelve; meg kell őrizni a hajadoni jó hírnevét.
Azt tette Sára asszony, hogy betört Decebál szobájába, hogy a férjét híja segítségül.
No, ott most szép rendet talált. Az ágyon feküdt a Hektor, a nagy sinkorán, aki mindig a gazdája szobájába szokott hálni; a medvebőrön pedig, ami a Hektor számára volt leterítve, nyújtózkodott Decebál, nagyobb kényelem végett a fejét az asztal lábhídjára fektetve; csoda, hogy a nyaka ki nem törött, a két keze meg a két lába úgy járt, mintha a túlvilágon a boldog takácsmesterség gyönyöreit élvezné.
Sok ráncigálásra, hogy végre mégis leszállt a paradicsomból, s felnyitotta az egyik szemét (a másik még aludt), s hallott valamit egy megszökött leányról, rákezdé köszörületlen hangon azt a szép pápai nótát: ,,Tizenhat esztendős barna kislány, elment a regement után." Azzal lecsapta megint a fejét az asztal hídjára. Ez azt vissza nem hozza.
A szomszéd szobákban csak horkolási duetteket, sőt kvartetteket lehetett hallani.
De egy szobában mégis hangzott valami emberi beszédhez hasonlatos motyogás. Az ajtón betekintve, ott látta Sára asszony egy asztalnál ülni Csunyi Lacit, amint egymagában ferblizett, osztotta a kártyát, gusztálta a sántát, s veszekedett a képzelt játszótársakkal, hogy ne paklizzanak. ,,Besszer!" ,,Rebesszer." ,,Blind." ,,Nix Blind." ,,Magam vagyok az úr!" ,,Mit vissza?" Iszonyú szerencsében volt, agyonnyerte magát. Csakhogy nem volt kitől.
Erre is hiába vesztegetni a szót.
De végre mégis akadt egy józan emberrel össze. Mántay Móric jött le az emeletről, maga cepelve a nyalábra fogott bádoghüvelyeket, amikben a mappák rejtvék, mivelhogy a hajdúja a mai napra beállt kínai császárnak. Azt itt hagyja, amíg helyrehajdúsodik.
- Kedves Móric bátyám! - kiálta Sára asszony, kezeit tördelve. - Hallott-e már ilyet? Az én Emmám megszökött a háztul!
- Hallottam - felelt az fideliter.
- De hova mehetett? Az Isten szerelméért! Nem tudja?
- De tudom.
- Hát mondja frissen.
- Elment Debrecenbe: beállt mendikás diáknak.
Sára asszony jól oldalba taszította könyökkel bosszúsan.
- Menjen, maga bolond hityimatyimókus.
A többi részeg, ez meg bolond.
Akármit el lehetett volna Sára asszonnyal e tárgyról hitetni, csak azt nem, ami igaz. Azért mondta meg neki a mérnök. Ő pedig tudta, hogy úgy van. Meg sem lepte az egész dolog. Nem is talált benne semmi különöst. Sőt igen helyeslendőnek találta. Így még lesz abból a gyermekből valami. Csak vissza ne hozzák; csak az útban el ne fogják.
Dejszen jól kifőzték azok ketten a szökési tervet. Lerajzolták a térképet, s azon az utazási vonalat. Ketten kétféle irányban, hogy az üldözőket tévútra vezessék. Csak éjjel utazni, nappal szénaboglyákban, nádkunyhókban elrejtőzni; az egy cipóval úgy gazdálkodni, hogy az a Hortobágyig eltartson; az erdőn most érik a mogyoró meg a som, az is jó táplálék, a keserűgomba sem megvetni való, csak só meg egy kis tűz kell hozzá. Útbaigazítást csak pásztoroktul kell kérni, akik továbbhúzódnak a nyájaikkal. Ha faluba kell menni, az utolsó házhoz kell beszállni. A Jancsi a tegnap kapott három huszast is odaadta Manónak: az egyiket még fel is váltá rézpénzre a görögnél. ,,Te még nem tudsz kérni; neked fizetned kell a szállásért; én már megtanultam a hálálkodást."
Mire a tanusvári népek kijózanodtak, s utánok eredtek, üthették már bottal a két szökevény nyomát.
Az volt a jelszavuk, hogy a hortobágyi csárdában várják be egymást, s onnan mennek be együtt Debrecenbe.
A szép csillagos éjszaka kedvező volt a szökevény vándorútjának. Ahol falura talált, lekerült a kertek alá, nem ment a főutcán keresztül. Különben Tuhutum megyében kevés a falu, ott csak nagy mezővárosok vannak, egymástól félnapi járótávolságban, reggel felé megtelepedett a nagy kukoricaföld szélében, ahol már félben le volt törve a tengeri, s kupacokba hányva. Nagyon jó az ilyen kupacra fekve aludni, mert az olyan meleg, mint a dunnás ágy, s még milyen illatos!
Csak arra ébredt fel, mikor a távol helységből kijövő kukoricatörők zsivaja felhangzott. Csupa leányok, menyecskék, meg gyerekek voltak; a vándordiákkal dévánkodni kezdtek, aztán hogy észrevették, milyen kevés úti batyuval jár, megtanították, hogyan kell kukoricát sütni. Az volt a Manónak a reggelije mára. Soha annál jobbat! Kisasszony korában még hírét sem hallotta.
Onnan aztán elutasították tovább, hogy merre menjen, ha közelebb úton akar érni, arra a füzes felé, csak mindig a patak mentén. Délre már a háta mögött hagyta Tuhutum vármegye szikes legelőit, eljutott a két víz közéhez, a révészek átvitték a komppal ingyen, csak egy zsoltárt énekeltettek el vele, azt pedig ő tudott; ebből megbizonyosodtak, hogy diák és nem armer reisender.
A kanyargó folyam túlsó partján már más világ kezdődik. Amennyire a szem ellát, csupa dinnyeföldek; az ősz vége felé tele elkésett terméssel, cserhajú, kantalup, vérbélű, barátmagú; nem őrzi már senki, hiszen nem érdemes a piacra felvinni; ottan válogathat a terített asztalról; jóllakhatik vele. Mikor odábbmegy, a csősz utánasiet, de nem azért, hogy megzálogolja, hanem avégett, hogy a kulacsából egy jót húzasson vele, (veres bor van abban) nehogy a dinnyétől vérhast kapjon a szegény diák.
Még odább szép zöld kaszálókon keresztül visz az út: egy helyen még most vágják a füvet; az embernek szintúgy fáj érte a lelke, hogy azt a sok szép réti virágot hogy ontják halomra; odább már a száradt rendet gyűjtik petrencékbe. Jaj, de hívogat az alvásra ez az illatos ágy!
- Szabad nekem itt egy kicsit alunni? - kérdi illendőséggel a tapasztalatlan vándor a leterített szűrre letelepült társaságtól (egy parasztgazda a feleségével meg a kisfiával).
A menyecske kötődni kezd.
- Hát délután vagy-e, vagy délelőtt?
- Bizony délelőtt én.
- Ejnye, mi a kánya? Hát nem szégyenlenéd magadat délelőtt lefeküdni, alunni? Gyerejde, neked is jut a gombócbul!
Manó megköszönte szépen, s elfogadta a meghívást, odaült közéjük, helyet szorítottak neki a nagy cseréptál mellett, amiben hatalmas szalonnás gombócok úszkáltak a jó hívogató illatú hagymás, petrezselymes lében. Kapott egy nagy fakanalat is hozzá. Soha életében így jól nem tartották.
A menyecske kikérdezte, honnan jön, hová megy? Hogy Debrecenbe? Mi akar lenni? Még maga sem tudja. No, csak fiskárus ne!
Aztán eresztené alunni.
- Hohó! - mond a gazda. - Elébb még azt mondd meg, szógám, ha igaz mengyikás vagy, hogyan hívják a diákok a debreceni kollégiumban a töltött káposztát?
Tudta azt már Manó.
- Abszurdum. (Mivel hogy ilyent sohase kapnak.)
- Ember vagy szógám! Mind így mondják a mengyikások. No, hát csak pihenj le; nagy utad van. Ha ozsonnára fölébredsz, itt lesz az abszurdum.
Ott is volt; de már arra azt mondta Manó, hogy sok lesz, majd megárt.
- No, hát vidd el vacsorára, előveszed, ha megéhezel.
Egy kis szilkét megtöltöttek a számára.
- Duplán tégy bele neki! - mondá a gazda. - Hadd legyen karácsonja az ebugatta mengyikásának.
S úgy bandukolt tovább a Thonuzóba ivadék; az egyik kezében egy fűzfakaró, a másikban egy rekettyegúzsra akasztott szilke, a hátán egy tarka kendőbe kötött könnyű batyu. Majdan kitalálta a módját: a botot a vállára vetette, a batyut meg a szilkét annak a végére akasztotta: nincs szebb utazás, mint az apostolok lován.
Itt már sűrűbben következtek a falvak egymás után; a mezők is más képet mutattak; nagy dohányültetvények sötétzöldje vált el élesen a sárga tarlóktul, az országút mellé fák voltak ültetve, két sorban, szép terebély platánok, diófák; az út vége egy nagy erdőben látszott elveszni; ami azonban inkább urasági park lesz, mert a fák koronái fölött magasra emelkedik ki belőle egy úri kastély teteje. Szélrül e park mellett látható a falu fényes, karcsú bádogtornya.
Az országúton most szállították hosszú négyökrös szekereken a sarjút meg a tengerit.
Manó nekibiztatta a lábait, hogy csak igyekezzenek, még ma estére be kell érni abba a faluba. A múlt éjjel jó volt a meleg tengerikupacon az alvás, de ma nem lenne egészséges dolog az ég alatt hálni. Máris érzik a harmatozó lég hűsessége, amint a nap kezd letűnni a hegyek mögé. Az a falu pedig jó két magyar órányira lehet még.
Ugyanazon a gyalogösvényen, amelyen a platánsor mentében haladt a fiatal vándor, ügetett egy sajátságos külsejű alak. Úgy látszik, vénasszony; az arca úgy be van bugyolálva egy szeméig lehúzott főkötő, egy orráig átkötött tarka cic-kendő, és egy a fejét körülfogó bodros capuchon segélyével, hogy abból a két szemen kívül alig látni valamit. Még azokon is pápaszem van. A többi termetét valami lebernyeg takarja, ami kopott, megfakult fekete selyemből van, nagy sárga-zöld virágokkal; aminek a szárnyait ha a szél meglebbenti, kivirul a lebernyeg megvakult piros selyembélése, s a régimódi, szűk kartonviganó, azokkal a kékeres csíkokkal, s a fekete franclikkal. Az alaknak az egyik kezében van egy fekete bot, szarvascsont mankóval, a másikkal pedig egy rengeteg nagyságú ,,pájdlit" emel, ami igen nehéz lehet, mert egyre cserélgeti a botot meg az iszákot; a pájdli fekete bársonyból van, s az egyik oldalán kihímezve arany és ezüsttel, de azon a fonál már mind veres és fekete. Amelyik karjára a terhet átemeli, azon az oldalán minden lépésnél egyet biccent a lábával.
A marhalegelőn egy csomó pásztorfiú játszott nagy lármával. Ráértek, a tarló felszabadult: a csorda mehetett a kukoricába. ,,Longát" játszottak labdával.
Hát amint meglátják azt a furcsa szerzetet, akik bizonyosan ismeretes gúnyalak a környéken, egyszerre abbahagyja a suhanccsürhe a játékot, s rákezdi ingerkedő szóval:
- A natutár! A natutár! (Ez valami cigány gúnynév.)
S nem elég a semmirekellőknek, hogy szóval inzultálják, hanem közrefogják, elállva az út két oldalát, s fogadásból elkezdik hajigálni a labdával:
- Ki trafálja el?
A háborgatott alak olyan nevetni való mozdulatokat tesz, hogy a ráhajított labda elől kitérjen, olyan furcsán üget előre, hogy üldözőit lerázza a nyakáról, s mikor meg visszafordul, hol erre, hol arra, a felemelt botjával fenyegetve őket, akkor meg éppen csupa figura! A capuchonjára varrt máslik csak úgy repkednek erre-arra, libegtetett krispin két szárnya hasonlóvá teszi valami igen tarka denevérhez.
Emmanuelt felháborította ez a csúfondároskodás. Tízen egy ellen. Egy tehetetlen, bicegő öregasszony ellen.
Nem messze járt már a háta mögött. Egyszer a célját tévesztett labda odagurult a közelébe; Manó felvette azt, és magánál tartotta. Aztán oda sem hallgatott, hogy mit kiabálnak a suhancok, hanem ment tovább az úton.
Egy nagy pofók, pirók suhanc utánarohant, s megtámadta.
- Nem adod vissza a labdámat?
- Kérdésben a felelet.
- Add ide mindjárt a labdámat!
- Hát nem szégyenlitek magatokat, egy szegény öregasszonyt hajigálni meg a labdával, aki titeket nem bántott?
- Az nem a kutyák gondja!
A fickó hadonászni kezdett a kezében levő labdaütőfával, ami valaha lapátnyél lehetett, amivel azt nyerte, hogy Manó kikapta azt a kezéből, s fél karral úgy az árokba lökte a fickót, hogy az azután csak onnan a föld alul kiemelkedő fejével beszélgetett vele, de nagyon siralmatos hangon.
- Nem adja ide az ütőfámat, hallja!
Manó még eddig a másik karját meg sem mozdította, amivel a vállára vetett botot tartá, a batyuval.
- Hát ez ütőfa? - kérdezé, s aztán leemelve a válláról a fűzfahusángot, kinyújtá a bal karját egyenesen, az ölében tartva a husáng egyik végét, míg a másik végén a batyu és a szilke lógott; amihez szép izomerő kell. ,,Hiszen nem ütőfa ez, hanem kukoricaszár", mondá gúnyolódva, s aztán (ahogy ezt a Jancsitól tanulta), amint a bal karján kifeszült a ,,biceps", az a gömbölyű izom, mint egy kis malac, hirtelen rásújtott, visszapattintó ütéssel azzal a lapátnyéllel, amit a jobb kezében tartott, amire az ütőfa egyszerre két darabra pattant. (Így csinálják azt Tuhutum vármegyében a mándruclegények.)
Hej, hogy elkotródott az egész csürhe a közeléből egyszerre.
- Nesztek a labdátok!
S azzal a saját fűzfahusángjával olyan messzire elütötte nekik a labdájukat a kukoricásba, hogy kereshetik estig.
A csodabogár vénasszony hátrafordult, úgy nézte ezt a jelenetet. Bevárta, míg Manó utoléri.
- Adjon Isten jó estét, asszonyom.
Ez azonban nem adott neki semmi választ, hanem megint elkezdett ügetni, a tarisznyáját átcserélve a másik karjára. Nem is köszönte meg a fiúnak a jó szolgálatot.
Inkább úgy tekingetett rá, mintha félne tőle.
Manó pedig folyvást mellette tartotta magát. Jólesett neki, hogy egy útitársra akadt; egyszer aztán megszólítá:
- Nem nehéz nénémasszonynak ez a táska? Adja ide, majd én utána viszem.
A nő sebesen hadaró nyelvvel felelt.
- Majd persze, hogy elszaladj vele!
Ez keservesen esett Manónak.
- Ejnye, hát tolvajnak néz engem?
Mikor aztán a nő látta, hogy a könny is a szemébe szökik a fiúnak, fordított a véleményén.
- No, jól van, ne sírj, nem bántottalak. Te sem vagy garabonciás diák; én sem vagyok boszorkány; azért, hogy úgy nézünk ki mind a ketten. No, hát hozd a pájdlimat, ha akarod. Csak odáig a gesztesig, ott majd eltér az utunk.
- De hátha ott sem tér el?
- De már bizony pedig ott csak eltér, mert az út kétfelé válik, az egyik visz a faluba, a másik a kastélyba, s te vagy ide vagy oda akarsz menni, én pedig sehova sem, hanem török keresztül tüskén, bozóton, csincsésen, ahol az én házam van, ahová nincsen út.
Manó nagyot hallgatott erre a felfedezésre.
- No, hát hová akarsz menni? - folytatá az asszony. - A kastélyba? Ott szívesen látnak minden jöttment diákot. Megitatják vele a bort, amiben délelőtt a grófné fürdött, egy kis ,,szalajtót" is tesznek neki bele; hanem azért jól tartják; útravalót is adnak neki.
- Köszönöm. Nem keresem a kastélyokat.
- Pedig ez híres, nevezetes kastély; Pontaligethy gróf kastélya.
- Akkor meg éppen... (Csakhogy a szó közepén visszatartotta a véleményét Manó; majd elárulta magát, hogy ő a családja annyiszor emlegetett ellenségéhez alamizsnát kérni nem megy.)
- Pedig azt minden kálomista légátus, supplicáns, peregrinus meglátogatja; megtréfálják, de meg is ajándékozzák. No, hát akkor a faluba kell menned, ott is meghálhatsz a tiszteletesnél.
Manónak ez a szállás sem kívánatos.
- Hát magánál, nénémasszony, nem maradhatnék ott éjszakára?
- Nálam nincs mit enni.
- Hoztam én magammal vacsorát: jámbor parasztok adták; annyit, hogy kigyelmeddel is megoszthatom.
A vénasszony megállt, úgy nézett a fiúnak a szeme közé, s csak úgy magában dörmögött valamit, valami ismeretlen nyelven mintha kutyát uszítgatott volna. (,,Qu'est, qu'est, que cela?")
- Jaj fiacskám, az én házam igen ronda helyen van: piszkos, penészes, nyirkos. Ágyam sincs több kettőnél: az egyikben magam alszom, a másikban a porontyom: egy csúnya, mérges, nyafogó vásott kölyök.
- Elhálok ám én a padláson is. Ha kegyelmed szállást nem ad, valahol a mezőn egy boglyában hálok.
- Hát olyan nagyon félsz az emberek szemétől?
- Nem biz én, hanem egy szót nem tudtam megtanulni még eddig: azt, hogy ,,kérem!"
- Hm! Kevély koldus! Hát azt gondolod, hogy énnálam nem kell szépen kérni, ha valamit kapni akarsz? Azt gondolod, hogy én cigányasszony vagyok? Te ripők!
- Hát már én olyan gyerek vagyok. Ha valamit csak úgy kaphatok meg, ha kérni kell, hát azt én sohasem kapom meg. Próbálták ezt már velem mások is. Ha tehát kigyelmed nénémasszony csak szépen kérésre adna nekem szállást, akkor tisztelem a házát: itt van az iszákja, vigye tovább, én majd találok a nagyerdőn valami odvas fát, ott is elhálok én.
S hogy nem tréfál, megmutatta, letette a földre a bársony tarisznyát, s letérve az útról, becsörtetett abba a nagy erdőbe, mely a pontaligeti kastélyt veszi körül.
A vénasszony megállt, s utánanézett; egyszer aztán visszakiáltotta:
- Hej, te fiú! Gyere vissza.
- Aztán?
- Se kérsz, se köszönsz nálam senkinek semmit. Elviszlek magamhoz.
Manó visszatért hozzá.
- De hát aztán nem félsz te éntőlem? - kérdé a csodabogár.
- Én nem vétettem senkinek, minek félnék?
- Hát ettől az én furcsa figurámtól. Mit gondolsz, miféle szerzet lehetek én?
- Azt gondolom, hogy valami régi nemesasszony, aki hajdan fényes uraságban élt, s azt akkor is viseli, amikor nem fényes már.
- Hiszen te okos gyerek vagy! Mi a neved?
- Én sem kérdeztem kegyelmedtől, hogy kinek híják.
- No, hát kvittek vagyunk. Hozod a pájdlimat.
- Szívesen.
- Én meg, hogy könnyítsek rajtad, majd viszem a te batyudat. No, add ide. Zálogul.
Manó nevetett, és odaadta a kis batyut.
- Hadd lám, mi van benne?
- Ej, holmi fehérnemű. Ne bontsa ki.
Az asszony csak egy ingnek a csücskéjét látta meg a batyuból kikandikálni, egy hímzett fodrot, s már akkor tudta, hogy ez az ő vendége kicsoda, és honnét jön.
- No, hát vágjunk neki a bozótnak.
Csak olyan út vezetett a pontaligeti nagy erdőn keresztül a Styx szigetéig, amilyent a vadgyümölcs-szedők szoktak törtetni, akik úgy tájékozzák magukat, hogy tudják már, hol az a hely, ahol a szamóca terem, másutt meg a som, tavasszal a baraboly, eső után a tinóru-gomba meg az úrigomba, ősszel a vargánya: ők már ismerik a berket, a pázsitot, és rátalálnak. Ha vadállattal találkoznak, nagyot néznek egymásra, s mennek tovább.
Késő este lett, mire ahhoz a leszivárgó patakhoz eljutottak, mely a bűzös mocsárból tör elő a vakandtúrásokon keresztül, s a hold még nem jött fel. A mocsár fölött már sűrű, nehéz szagú köd ült, amit segített szaporítani a szúnyogok, kérészek zümmögő fellege. Csak egy pislogó mécs világa vereslett a ködből elő, nagy fényudvart kerítve maga körül.
- Itthon volnánk, fiacskám - mondá a vénasszony. - Ha diák vagy, hallottad-e a Styxnek a hírét?
- Hallottam.
- No, hát ez az. Vigyázz, hogy bele ne szédülj, mikor ezen a hídon átkullogsz.
Az asszony elöl ment, s mikor eljutott az átjárógerenda végéhez, ahol a bürü megszakad, sajátszerű, madársikoltáshoz hajazó hangon kiáltá:
- Lizándra!
Egy pillanatra valami tűnő árnyék takarta el a szövétnek világát, s nemsokára hallatszott valami olyan kútgémnyikorgás forma hang, amit a leereszkedő csapóhíd sírdogált, amíg egy vastag kötélen aláereszkedett a bürüt kiegészítő deszkadarab: az összeköttetés helyre lett állítva a sziget és a szárazföld között.
- Utánam jöhetsz! - monda a vénasszony a fiúnak.
Azonban nem eresztette beljebb, csak éppen a tornácig.
- Várj idekinn, míg behívlak. - No, de ríva ne fakadj megint, nem azért, mintha el akarnám előled dugni, amit a pájdlimban hoztam, hanem elébb látni akarom, hogy nincs-e a leányom pongyolában.
(Aki valaha úr volt, nem szokja azt le soha.)
De meg más dolognak is meg kellett előzni a vendégfogadást. A ház asszonya elébb szárított diófalevelet, tömjéngyantás életfaágat égetett el a szövétnek lángjánál; kifüstölte a szobát, hogy ne érezzék benne olyan nagyon a penészszag. Azután a maga öltözetét is rendbe hozta; meg a leányáét is. Amint az megvolt, kinyitotta az ajtót, s kiszólt a künn ácsorgónak egy csengő hang:
- No, bejöhetsz már!
Manó belépett az alacsony ajtón, a fejét is meg kellett hajtania, hogy a szemöldökfába bele ne üsse, s szép jó estét kívánt. Nemigen látott jól; csak egy faggyúmécs égett; hanem mégsem a faggyúmécs miatt nem látott jól, hanem egészen más oka volt annak.
A csengő hang tulajdonosa volt annak az oka, hogy nem látott semmit, csak azt a két rábámuló nagy szemet.
Micsoda mesemondásba való szemek! Nagy, sötétkék szférák, tele holdsugárral, amiket elijesztő nagy selyemszempillák árnyékolnak. Mikor egyet pillant velük, olyan, mintha megütné az embert. Ez a két szem az egész alak, a többi csak hozzá tartozandó mellékesség. Ha ez a két szem elindulna magában vándorolni, arról is ráismernének, hogy ki az. Tudnak ezek kérdezni, beszélni, könyörögni, ijeszteni, titkokat elolvasni. Nagyobb tudományuk van azoknak, mint Aristotelesnek, aki pedig a sárkányok nyelvén is tudott beszélni.
- Gyere be, no! (Száj súgta ezt, vagy ezt is a szemek mondták?)
Manó kezdett körültekinteni a szobában, amint belépett. Kopott úri pompa lógott mindenünnen. Szőnyegnek, kárpitnak kivette a nyirok a színét, hanem azért látszott a hímzés rajta, a szögletben ágy volt, mennyezettel, aminek a függönyeit szitává rágta a moly, a tükör megvakult egészen, vedlett medvebőr takarta az ágy előtt a padlót, s ahol a falról lehullott a vakolat, az el volt takargatva régi divatképekkel, amikhez összetákolt nyírfadarabkák szolgáltatták a rámákat, szék, asztal, szekrény mind szúette, pudvás. Egy ostromolt redoute képe volt az, amit a helyőrség makacsul védelmez azon ellenségek ellen, akiknek a neve ,,légió".
A ház úrnője egészen beleillik ebbe az ostromolt várba. Most, hogy a bugyolát lerakta magáról, jobban szemügyre lehet venni az alakját. Alacsony, de karcsú termetét régi divatú, színehagyott öltöny fedi, de valaha drága lehetett annak a kelméje. Arca hajdani csábító szépségre vall, csak az a sok ránc ne szelné keresztül-kasul, homlokának emelkedése nagyravágyást árul el, ajkszegletei hízelkedő gúnyt, az orra szép metszésű volna, ha a tubákolással nem ártana neki, a szemeivel nem lehet tisztába jönni, mert nagy kerek üvegű pápaszemet hord, csak az üveg villanik, mikor a fejét forgatja.
- Nos, hát mármost fiúnk is van! - mondá tréfásan a leányának. - Mindig mondtad, hogy szeretnél már egyszer egy fiút is látni. Hát hoztam egyet.
Mintha csak mókust ígért volna a gyerekének, vagy szőri szarkát.
A nagyszemű odasettenkedett Manó mellé, s jót csípett neki a karjába, aztán odább ugrott dévajul nevetve.
- Hiszen nem fiú ez, hanem kislány.
Manó csak elámult, hát már ez honnan tudja, hogy ő ,,Emma kisasszony".
- Honnan gondolod? Te! - szólt a mama.
A nagyszemű az öklébe kuncogott.
- Hiszen hímzett ingfodor van a nyakán.
A biz igaz!
Manó restelkedve gyűrte be az áruló ingfodrot a nyakravalójába.
- Hát én nem tehetek róla, ha olyannak varrták.
- Hát aztán a többi ingeid is mind ilyen hímzett fodrosak? - kérdé a háziasszony, s aközben kezébe kaparintotta a Manó batyuját, s szétbontá a kendő csomóit. Anya és leánya kíváncsian dugták össze a fejeiket, a kihúzott ingeket bámulva. - Ezért téged a többi diákgyerekek mind úgy fognak ám csúfolni, hogy ,,kisasszony".
- Segítek én azon könnyen, fogok egy ollót, s levágom valamennyiről a fodrot.
- Nem úgy lesz az. Majd segít rajta a Liza. Ő ma úgysem fekhetik le, mert az ágyát át kell adni a vendégnek, odakinn a veranda alatt: ő majd az éjjel mind új sima gallérokat varr a te ingeid nyakára, meg a kézelőire, kitelik ez azoknak az aljából, hiszen nagyon hosszúra vannak szabva.
Persze, hiszen kisasszonynak voltak azok szánva.
A nagyszemű mindjárt hozzá akart fogni. Cérnát fogott, s elkezdte pattogtatni az ujjai közt.
- Majd csak vacsora után - mondá az anya.
- Mit? Hát ma vacsorálunk is? - kiálta az örvendve.
Úgy látszik, hogy ennél a háznál a vacsorálás egyértelmű a sátoros ünneppel.
- Van miből! - kérkedék a mama, széthúzva a nagy bársony pajdli karikákba fűzött száját, s aztán kirakva belőle a nagy asztalra a mindenféle zsákmányt, amit innen-onnan összegyűjtött. A leány kíváncsi mosolygással tartá oda a mécsest.
Volt ott sok drága jó: darab sajt, szalonna, sonka, lúdcomb (mind gondosan papírba takarva), alma, körte, vereshagyma, tojás, egy darab ,,katakönyöke", egynehány krisztuslába, birsalmasajt szívformára vágva, mandula, kenyértorta-darabkák, szélpaszuly, meg - gyenge kukorica (úri asztalok maradványai!).
Lizandra ennek a legutolsó csemegének örült meg legjobban.
- Hisz ebből pompás vacsora lesz.
Csak egy hiányzott hozzá, - nem volt kenyér.
Manó szerénykedve ajánlá fel, hogy az ő batyujában volna egy kis cipó, még meg sincsen kezdve. Azt bizony szívesen fogadták. Erre aztán még több bátorságot vett magának, s elrebegte, hagy ebben a mázos szilkében meg töltött káposzta van.
Lizandra örvendve csapta össze a kezeit. Azt ő még sohasem evett, csak híréből ismerte.
Két töltelék volt a szilkében, felajánlá az egyiket a mamának, a másikat a leányának.
- Nem, fiacskám - utasítá vissza a mama -, ha én káposztát enném éjszakára, egész éjjel le nem hunynám a szememet, csak osztozzatok meg ti ketten a Lizával rajta.
- Ah, hisz ez így igazi piknik lesz! - nevetett Lizandra.
- Az ám. Valóságos batyubál. (Mesélt ő néha ilyenről a leányának.)
- De hát te mit vacsorálsz? - kérdé a lány az anyjától.
- Nekem csinálsz te majd egy kis rántott levest.
- Ugye, olyan ,,kolduslevest", amilyent te szeretsz, tojással habarva?
- Igen. Tojást hoztam. Liszt, zsír még van.
- Az ám: de egy kis baj van - szólt a leány. - Amit a Boris hozott reggel vizet a korsóban: belement egy egér, s belefulladt! mármost nincsen vizünk.
- Hozok én mindjárt - ajánlkozék Manó készségesen. - Hol az a korsó?
- Nem találsz te arra rá magadban - szólt a mama.
- Dehogynem, hiszen két csermelyen is gázoltunk keresztül, amíg idáig jöttünk.
- Azoknak a vize mind pokolkeserű, az egyik gálicköves. Az igazi forrás el van rejtve egy sziklaodúba, sűrű pagony közé, s onnan megint elfut a föld alá. Oda csak a Liza tudna elvezetni.
- Hát ő tudja itt a járást?
- Tudja hát, fiacskám. Nincs ez a ház egész éven át bezárva. Tavasszal, amikor még a vadak kímélet-évadja tart, neki is künn lehet csatangolni az erdőben, olyankor még nincsenek itten - a vadászok.
Manó furcsa talányt kapott a megfejtésre. Hát az ilyen vadra is kiterjed a kímélet-évad, mint ez a nagyszemű itten?
- No, hát ha nem félsz éjjel az erdőben járni, a Liza elvezet a forrásig. Ketten csak nem ijedtek meg?
- De a tüzes sárkánytól sem!
A leány is egyszerre készen volt a vállalatra! De még milyen öröme telt benne, hogy kiszabadulhat egy futásra az erdőbe. (Olyan hosszú fogság után.) Szaladt a korsóért.
Manó markába kapta a fűzfahusángját, a korsót fülénél fogva ráakasztották, s aztán iramodtak végig a tavat áthidaló pallón, a fűzfakaró egy-egy végit fogva, annak a közepén himbálózott a zöld korsó.
Annak a gyanakodó, féltékeny dámának volt bizodalma a rejtegetett leányát rábízni egy idegen fickóra, éjszaka, sötét erdőben, egy földönfutóra, akit most szedett fel az útszélen.
A hold éppen akkor kelt föl, tűztányéra keresztülvillogott a nagy kőrisfák ágain, lombozatán. A két gyermek nevetgélve törtetett keresztül a bokron: elöl a Manó, hátul a Liza. A leány kormányzott: ,,No, most jobbra! Arra a fehér nyírfa felé! Keresztül a gyepen! Szaladjunk sebesen! Hahó, megállj, valami beleakadt a ruhámba!" - Akkor aztán Manónak ki kellett őt szabadítani a szederinda veszedelmes szövevénye közül. A leány nem ismert semmi félelmet, még inkább ő ijesztgette volna a társát (ha megijedt volna), nagyokat huhokolt:
- Hallod, hogy bömböl az erdei manó!
- Magam is Manó vagyok.
- Nézd, micsoda tűz-szeme van a böjti boszorkánynak; vigyázz, mert a nyakadba ugrik.
De nem félt attól a repülő tűzszemtől Manó. Szentjánosbogár az; elfogott egyet, s azt odadobta a Liza bozontos haja közé; onnan az nem szökhetett el. Attól aztán olyanforma lett a leány, mint valami éjjeli tündér, világító zöld csillaggal a fején.
A forrás elárulta hollétét csergedezésével.
Éppen akkor ugrott ki mellőle egy őzike, nagy csörtetéssel szökve odább az erdőben.
A véletlen robajtól de mégiscsak megijedt Lizandra, annyira hogy önkénytelenül odamenekült kísérője karjai közé, s nagyon jól tűrte, hogy az őt oltalmazva átöleli.
Mikor aztán felismerték, hogy nem medve, hanem csak őz volt, ami felugrott előttük, akkor elnevették magukat.
- Ej, ha ottlephetem, de megfogtam volna! - hetvenkedék a fiú.
- Hát nem sajnálnád azt a szép őzikét elfogni?
- Nem én! (Még őtet sem sajnálta fogva tartani.)
- Eredj! Te rossz vagy! - szólt a leány durcásan, s eltaszítá őt magátul.
- De aztán megint elereszteném.
- No, akkor hát jó vagy! (S megint békülésre nyújtotta a kezét.)
A forrás mélyen a sziklaodú fenekén fakadt, ahol keskeny medence fogta fel, abba a mohos köveken kellett leszállni. Manó hozzákészült.
- Majd persze! Te a sáros csizmáddal gázolsz bele a forrásba! - feddé meg a leány, kikapva a kezéből a korsót - majd én szállok le.
S azzal lekapta a lábáról a cipőt, s odaadta Manónak, hogy tartsa; ő maga lépegetett alá a korsóval a forrás medencéjébe. Azok az elefántcsont lábak hogy világítottak az erdők, sziklák sötétjében!
Mikor odalenn volt, s megmerítette a korsót, azt kérdé Manótól
- Hát te nem vagy szomjas?
- De nagyon. Egész nap nem ittam.
- Ez ám a pompás víz! Akarsz belőle?
- Megköszönöm; nyújtsd ide a korsót.
- Óh, persze! Azt gondolod, hogy parasztok között vagy, akik mind az egy korsóbul isznak.
- Hát hogy igyam, ha a forráshoz meg nem eresztesz?
- Hát majd így - mondá a leány; s a két tenyerét összefogva, annak az üregébe meríté a kristály vizet, s úgy nyújtá azt fel a fiúnak: abból itatta meg.
Ugyan Belzázár királynak volt-e drágább billikoma ennél!
Aztán még egyszer, meg még egyszer! Mert hiszen háromszor iszik a magyar.
- No, mármost hát vizünk is van! Mindenünk van! Siessünk a vacsorát elkészíteni.
Visszafelé már futvást mehettek; a hold a fák sudarai fölé emelkedett már.
- De hamar megjöttetek! - dicsérte meg őket odahaza a mama.
Ő azalatt kártyát vetett. Ez az egyetlen mulatságuk azoknak a szegény asszonyoknak, akik a világból kimaradtak. Gondolnak valamit: lesz-e még a múltból valaha jövendő? S aztán kártyát vetnek rá: vajon kijön-e?
Az útban a fiú felkapott egy nagy darab száraz targallyat, s elhozta magával: most odakínálta azt a leánynak.
- Nézd, hoztam tűzrevalót is.
Huh! Mekkorát villámlott az a nagy kék holdvilágpár arra a szóra: milyen magas lett egyszerre az a csepp teremtés.
- Elmégy vele innen! Kell is nekünk valami, ami az ,,övék".
Manó nagyot bámult. Kevély emberek laknak itten.
- Visszaviszed mindjárt, ahonnan elhoztad?
S Manónak szépen vissza kellett somfordálnia a hídon keresztül s eldobni a parton az elhozott száraz gallyat.
A leány már akkorra tüzet is rakott. Elég tüzelőt adnak az ő fűzfáik egész esztendőre; ha elfogy, hoznak a faluból; de a pontaligeti parkból még egy gyöngyvirágszál sem jő az ő házukba soha.
- No, kisfiam - szólt a mama, amíg a leány a konyhán danolva készíté a kolduslevest -, hát mondjak-e neked jövendőt a kártyábul? Mert nekem ez a tudományom. Én vagyok a vajákosnő.
- Jó lesz, nénémasszony.
A vajákosnő kirakta a kártyáit, amik a sok használattul úgy el voltak már kopva, hogy csaknem gömbölyűek lettek. Nagy tudákosan keresztül-kasul nézegette az összekerült figurákat, s kettőt szippantott a tubákosszelencéjéből.
Azzal elkezdte a kifundált jövendő titkait leleplezni.
- Hej, te, fiacskám, nem voltál ám mindig az, ami mostan vagy. Valamikor, nem is régen, aranyfésűvel fésülgették a hajadat, s a lábadat csókolgatták, mikor lefektettek. Most pedig majd sok nyomorúságot fogsz kiállni. Üldözni is fognak. De te azt mind kiállod. Azután híres, nevezetes ember lesz belőled. Szegény is fogsz lenni; de a szegénységet megszereted. Szegény leány lesz, akit feleségül választasz. Gazdag nagy birtok marad rád, de te annak hasznát nem veszed. El nem vesztegeted, mégsem fogod bírni. Az apád megátkoz, az anyád kitagad; hanem a nemzeted megáld. És utoljára meghalsz ifjan a csatatéren.
A fiú elbámult ezen a kártyákbul kiolvasott jóslaton. Hogyan lehet így kibetűzni? Az egymás mellé rakott ábrákbul?
Többször hallotta ő otthon a Dorkó nénőtől, hogy őróla mondott valaha holmi cigányasszony ilyenforma jóslatot, mikor még az anyja hajadon leány volt. (Hogyne fúrta volna ki az oldalát Dorkónak ez a titok.) De hát hogy juthatott volna el ez a titkolt hagyomány ebbe a puszta szigetházba? És különösen az, hogy őrá hogy ismerhetne valaki, akivel ő sohasem találkozott? Holott még azok sem ismertek rá, akik a tegnapi alakját annyiszor látták. Maguk a cselédek, akik mindennap szolgáltak az Emma kisasszonynak, s mondogatták: ,,Ej, de gyönyörű haja van!", ,,Jaj, de jól áll a termetén az a ,zsali' ruha!" - mikor tegnap elment közöttük, tövig lenyírt hajjal, kék posztó zekében, azt mondták: ,,Ni a csúnya Jancsi! Milyen görbe a háta!" - Hát ez az idegen nő, hogy tudhatja azt, hogy mi lakik benne? Akit először lát.
Egészen megzavarta az. Még enni sem akart. Mikor már a Liza behozta a tálban (régi porcelán volt, de körüldrótozva) a csábítón illatozó fölséges kolduslevest, s a mama neki is teleszedte a tányérját belőle, hozzá sem akart nyúlni:
- No, hát miért nem eszed? Talán jobbhoz szoktál? - unszolá az asszony.
- Megmondom igazán. Kegyelmed, nénémasszony, nekem olyan jóslatot mondott, ami most nem megy ki a fejemből. Nem az, ami a jövendő titka, mert azt én nem bánom. Hanem az, hogy mi módon tudja kegyelmed azt kiolvasni a kártyából, amit még nem tudhat senki?
- Ugyebár? Ez az én bölcsességem.
- Elhiszem, hogy kegyelmednek sok a bölcsessége. Az enyim annál kevesebb. Én pedig szeretek tanulni. Mondja meg kegyelmed, honnan tudja mindazt felőlem, amit most elmondott?
- A kártyából tudom.
- Ez ám az, amit nem szeretek. Ha bolonddá tesznek, hogyha ámítanak. Azokkal nem ülök le egy asztalhoz, akikről észreveszem, hogy a tudatlanságomért kigúnyolnak; inkább nyelem az éhkoppot. Mondja meg kegyelmed igaz lelkére, miből beszélt?
- Hát megmondjam igazán? Hát akkor megnyugszol aztán? - No, hát ülj ide mellém, ,,Tanussy Emmánuel".
Manó felszökött a helyéből, mintha tűz égette volna meg.
- Ne szaladj, hanem ülj. Majd meglátod, milyen egyszerű dolog az a boszorkányság. Az egész titkodat ezek az ingfodrok adták a kezembe. Ezeket mi hímeztük ketten a leányommal, Tanussy Decebálné asszonyság leánya számára, akit Emma kisasszonynak hínak. Amint egy csücskéjét megláttam ennek a fodornak, már tudtam, hogy te vagy az az Emma, akiről már olyan sok szó jár a világban, hogy én is tudhatok belőle valamit.
Manó megkönnyebbült szívvel ült le az asztalhoz, s egyszerre megjött az egész étvágya. Mindjárt hozzálátott a rántott leveshez.
Akkor aztán nevettek mind a hárman.
Nagyon nevetni való dolog volt az.
- Látod, mama - mondá Lizandra. - Ugye, hogy én mindjárt kitaláltam, hogy ez nem fiú, hanem kisasszony.
- Csak voltam, voltam! - kacagott Manó, erősen kanalazva a rántott levesét. - Tegnap voltam még Emma kisasszony, ma már Manó vagyok. Hiszen mondtam neked, mikor vízre jártunk, mikor a manóval ijesztgettél, hogy nem félek én attól, hisz én is Manó vagyok.
- Hát hogy csináltál magadbul fiút?
Ezt szerette volna nagyon megtudni Lizandra.
Manó nem tudta a levest fújni a nagy nevetéstől, mind összeégette vele a száját.
- Hát nagyon könnyen. Fogtam egy ollót, s levágtam vele a hosszú hajamat.
Lizandrának nyitva maradt a szája erre a felfedezésre, elkezdte a saját szőke hajfonatát a tenyerében latolgatni, magában tanakodva.
Az anya kitalálta a gondolatját.
- No, te kis bohó, csak le ne vágd ám azért a hajadat, mert te nem válsz azzal fiúcskává.
A leány keserveset sóhajtott.
- Pedig szeretném, ha azzá lehetnék.
- Minek volna az neked, parányim?
- Mehetnék én is messze, messze!
       
- No, mármost eredj alunni, - mondá Lizandra a fiúnak, amint megvacsoráltak. - Odakinn az ágyam, abba befekhetel; vigyázz, hogy a szúnyoghálót nyitva ne hagyd, különben elkapnak a denevérek. Ha egy kígyót találsz a lábadnál, meg ne ijedj tőle, nem bánt az senkit.
- Hát itt kígyók is vannak?
- De még mennyi! Jó az nekünk. Azok nélkül felfalnának bennünket az egerek.
- Mért nem tartotok inkább macskát?
- Hát 'szen tartunk.
- Hol van?
- Vaksi! Nézz rám. Hát nem látsz? Én vagyok az: - a vadmacska. Nézd, milyen szép hegyes körmeim vannak! Vigyázz, hogy meg ne karmoljalak velük.
- Ugyan már mért karmolnál meg?
- Ha bántani akarnál.
- Én bántanálak - téged?
- No, ha meg akarnál csókolni.
Manó fülig elpirult.
- Dehogy tenném.
- Azért mondom. - Aztán nekem az ablakon be ne kukucskálj. Úgysem látnál semmit. Én az éjjel fennmaradok, az ingeidre gallért varrok. A mama pedig, ha én elaltatom, úgy alszik, hogy még az égzengés sem ébreszti fel.
Manó szépen kezet csókolt a nénémasszonynak, s jó éjszakát kívánt, aztán kiment a veranda alá; ott megtalálta a szúnyoghálóval befüggönyzött ágyat, amiben Lizandra szokott alunni.
Erdei mohából volt az vetve, keverve diófalevéllel, meg kakukkfűvel, fehér ürömmel, ami a bogarakat elűzi, be volt takarva foltozott, de szép fehér lepedővel. Egy kis vánkos volt a feje alja, taplódarabokból összevarrva, olyan az, mint a szarvasbőr, még finomabb.
Manó levetkőzött, s lefeküdt az illatos ágyba. Egy dologhoz hozzá volt szokva - még leánykorából -, hogy éjszakára a fejét bekösse kendővel, s annak a szükségét most, hogy le volt nyírva, e nedves éjszabadban még jobban érezte. Majd elszoktatják róla a kollégiumban. A kétnapi gyalogolás elég jól kifárasztá, de éppen azért nem tudott mindjárt elaludni. Végigrémledezett előtte az egész változatos tájék, az emberek, akikkel találkozott, amióta az apai kastélyból elszökött. Nem bánta meg, hogy azt tette, nem érzett aggodalmat, mikor körülnézett ezen a vidéken. Csak arra gondolt, hogy itt ugyan nem találhatnak rá. Tegnapelőtt ilyenkor este még hogy siettették lefektetni a melegített ágyba, hogy ijesztgették a kisértetekkel, a rossz lelkekkel, a böjti boszorkánnyal, csak hogy ki ne nézzen az ablakon, az ivóvizébe eleven szenet dobtak, hogy az igézettől megőrizzék, s az ablakait lefüggönyözték, hogy az arcára ne találjon sütni a hold, mert attól nyavalyássá lesz; - most pedig egész teljében ragyog le rá a sápadt zöldes égről ez a bűbájhintő csillag, csodavilágítást árasztva erre a szokatlan tájképre. A lomha csendes tó zöldezüst tükrében zegzugos vonalak szeldelik át a visszavert holdfényt, amint a békák keresztül-kasul léniázzák a békalencsés felszínt, a nagy kőrisfák árnyéka élesen válik el a fényes laptól. Amint a partról egy kövér ung beleugrik a vízbe, terjengő fénykarikák támadnak utána, mik a parti bozótnál törnek meg. A denevérek tízével repkednek tétova csoportban, s egy-egy nagy éjmadár nesztelenül suhan el a hold előtt, kergetve egy kisebb által. S az alvó éjszakának hangja van, mint az alvó ember lélegzetének. A békák légiói, a szúnyogok milliárdjai egy láthatatlan karmester ütenyére egyesítik hangjukat egyetemes összdalba, ami olyan, mint valami álomvilágból áthangzó zene.
Majd meg a házban is megszólal valami. Dalforma, mégsem az, se verse, se melódiája, csak olyan dúdolás, egészen ehhez az álomvilági kórushoz való magányének. Manó nem állhatja meg, hogy be ne leskelődjék az ablakon. A leeresztett függönyök között van arra való nyílás, hogy beláthasson.
És aztán lát valamit, amit nem tud megérteni. Lizandra ott ül az anyja mellett, aki az ágyban fekszik. Annak dúdol, ahogy szokás álomkerülte gyermekeknek dajkadanázni. És a dúdolás mellett azt teszi, hogy a két kezével végigcirógatja a hanyatt fekvő anyja arcát. Csínyján, csak a tíz ujja hegyével, elkezdi a homlokán, le az álláig, és azt teszi újra meg újra, míg végre az öregasszony elalszik. - Mi ez? - Bűvészet!
Ettől aztán mégis lúdbőrt kapott a teste a fiúnak, hirtelen bebújt az ágyba, fejére rántotta a pokróctakarót, s elaludt.
Lizandra pedig, ahogy elaltatta az anyját (sokszor kellett azt neki így tenni), leült a mécs mellé, s hozzáfogott a jövevény fiú ingeinek nőiből férfiúivá átalakításához. Gyors keze volt. Mire a hold a délpontot elérte, már mindennel elkészült.
Akkor aztán nem volt mit tennie, nem is volt álmos. Odaült az ablakhoz, és kinézett a holdvilágos éjbe.
Itt volt megint az ő régi jó barátja, ez a ragyogó ábrázatú, emberarcú csillag. Az ő egyedüli társalkodója éveken és éveken keresztül, akivel csendes éjszakákon át el szokott beszélgetni, akinek dalolni szokott, ahogy dalolnak az erdők madarai a napnak.
A holdsugár aztán odavetette a tekintetét annak az alvónak az arcára. A vékony szúnyoghálón keresztül teljes fényével világítá meg a fiúnak az arcát. Így altában tökéletes leányi ártatlanság tündökölt azon. A két keze imára kulcsolva nyugodott a mellén. ,,,Ez szebb még, mint a hold!"
A leány ugyanazzal a magyarázhatlan érzéssel bámult erre az arcra, amivel a holdra szokott bámulni. Ugyanazt a titkos, fájdalomkeltő vonzódást érezte iránta. A fiú álmodott, álmában rebegett, szempillái alól két könnycsepp szűrődött át; otthon van, anyját engeszteli. (Mért nem lehet ezt a könnycseppet letörülnie onnan?) De nem, csak azért sem! Az alvó nagyot rúg magán kézzel, lábbal, majd szétrúgja azt a rozzant hárságyat, s aztán durcásan veti magát féloldalt, s hátat fordít a holdvilágnak, összehúzva magát, mint egy tüskés borz.
,,Most már csúnya vagy!"
S aztán megint csak a holdvilágot nézte a lyány, az nem csinál vonyarcot soha; az mindig mosolyog.
Egyszer csak valami szokatlan nesz üti meg a füleit. A kőrisfák erdejében recseg a targally sűrű léptek alatt. Errefelé közelednek. Aha!
Eszébe jutott az a pávián, aki őhozzá vadgesztenyét dobált. A nevét nem tudta. A képeskönyvéből választott a számára egyet. A páviánt. Ha ő lehet vadmacska!
De, hogy most ilyen sokadmagával jön ide.
Vajon azok is mind vadgesztenyével akarnak hajigálózni? Nemsokára megtudta, hogy mi jóval vannak az éjjeli látogatók.
Négyen emeltek a vállukon egy könnyű sandolint, s azt csendesen leereszték a zöld tóba. A holdvilágnál megismerhette jól azt az arcot, amelyiknek már egyszer betörte az orrát. A csónakba ez száll be, s aztán kezébe véve a kétlapátú evezőt, errefelé kezd tartani.
Mi lesz ebből?
A sandolin gyorsan szeli keresztül a tó tükrét. Gil Blas úgy evez, mintha regattán versenyezne az első pályadíjért. A sandolin eléri a szigetet, a csónakász kiszökik a partra, járművét odaakasztja a láncánál fogva egy rőzsecölöphöz, s aztán lappangó léptekkel settenkedik a veranda felé.
Ott a szúnyoghálós nyoszolya; azon alszik egy ifjú alak, a feje piros kendővel bekötve, két karja a feje fölé emelve.
Manó éppen akkor végezte az előálmát, amiből egyszerre csak arra ébred fel, hogy valaki durván lerántja a takaróját.
Egy vadonatúj arcot lát maga előtt.
Az, hogy idegen, még hagyján; de ez a vigyorgás rajta! Mit akar ez? Meg akarja enni?
Olvasott ő egyszer a Jancsival valamit (a Márton grammatikájából) a kannibálokról, akik a szigeteken laknak. Ez olyan sziget lesz.
A merész látogató nem késedelmezik, martalékját átölelni siet.
,,E bizony meg akar harapni!" gondolja Manó, s jószántából olyan ökölcsapást ad neki a szeme alá, hogy az tizenkilenc holdat lát tőle egyszerre az égen.
Ettől azután Gil Blas még nagyobb dühbe jön; a kíméletlenség minden végletre feljogosítja a férfit; odaveti magát egész erejével megsértőjére, és átnyalábolja.
Lizandra onnan az ablakból úgy nézte ezt, mint egy álomjelenést.
Hogy dulakodik ez a két idegen fiú ott előre-hátra. Akik egymást sohasem látták.
Gil Blas tizenhat esztendős volt, s nagy, csontos legény, Manó csak tizenhárom éves, de acélizmú fiú; egyszer csak nekiveselkedett, összeszedte magát, s egy kanyarítással úgy ellódította magától a küzdőtársát, hogy az hanyatt esett; mivel pedig hogy az a tér a veranda és a rőzsepart között nagyon keskeny vala, egyenesen belebukott a tóba.
Szegény Gil Blas e kudarc után alig tehetett okosabbat, mint hogy a víz felszínére kerülve, gyorsan kiússzék a túlsó partra, otthagyva a sandolint.
Hiszen jó úszó volt, ebben nem volt hiba; de ilyen vízben úszni! S ilyen alkalommal!
Mikor kigázolt a sűrű siska közül a partra, igazán olyan volt, mint egy hamis isten, a tengeri fajtából; felül zöld, alul fekete.
Ott pedig éktelen hahota fogadta. A három nagybátya a fának vetette a hátát, meg hanyatt vagdosta magát, úgy kacagott rajta. Ő meg, nyavalyás, csak prüszkölte orrán-száján a keserű tóhabarékot, amit úszás közben nyelt, s azt nem tudta, hogy a szemeiből törülgesse-e a békanyálat, vagy a hajából szedje ki a sulymot. Sírt is, meg káromkodott is.
Megszánták azután, s letörülgették a zsebkendőikkel, hogy ismét visszanyerje az emberi ábrázatját.
Csak egyet nem lehetett letörülni; annak az ütésnek a foltját a szeme alatt.
- No, te, Gil Blascskám, ugyancsak megjártad a vadmacskáddal - szánakozék rajta Don Juan. - Hiszen nem vadmacska ez, hanem mándruc!
Gil Blas még most is fújtatott a dühtől, az ijedtségtől, meg az akaratlan sporttul.
- Kérlek, csak egyre kérlek, kedves barátim, édes bátyáim, ne szóljatok erről a mostani történetről senkinek. Adjátok becsületszavatokat rá.
- Én megígérem, de becsületszavamat nem adhatom rá - mondá Fanfan.
- Én becsületemre fogadom, hogy nem szólok erről semmit, de csak egy esztendeig - fogadá az Albino.
Csak Don Juan nem állt rá semmi alkura.
- Nem! Kedves Gil Blascskám! Kérj tőlem akármi egyebet; kérd tőlem a vérebemet, általadom; kérd el az epsomi verseny idejére a winneremet, átengedem; kérd el tőlem a Práter utcai numero 28-nak a tolvajkulcsát, boldoggá teszlek vele; kérd tőlem, hogy tegyem le helyetted az érettségi vizsgát, azt is kiállom; de hogy én ezt a szép jelenetet, ami most itt előttünk végbement, még ma hajnalhasadta előtt el ne mondjam minden embernek, akit csak az ágyából kirángathatok, - azt, kérlek szépen, ne kívánd tőlem, mert az lehetetlen!

[1] ,,Mándruc": ősmagyar neve az oroszlánnak. Az utóbbi a török ,,arszlán"-ból van idomítva.









Jókai Mór: A kiskirályok


XX. Mucius Scaevola
Manónak még csak most kezdett az álom kimenni a szeméből igazában; egész odáig nagyon hasonlított ez valami álomlátáshoz, amíg a küzdőtársát a vízbe beledobta. Csak azután kezdett magához téregetni, mikor annak habuckolását meghallotta a tóban, s aztán látta, hogy úszik az egész kétségbeesetten, zöld héjas fejjel a zöld vízben, ugratva szét maga elől minden irányban a csendes filozofálásukból felriasztott békákat.
Akkor egy kicsit megijedt, hátha ő most ezt az embert a vízbe ölte volna? Gyilkosság! No, ez szép kezdet volna egy új életpályához! Akkor aztán mindjárt mehetne - nem Debrecenbe diáknak, hanem az erdőbe zsiványnak.
Nem volt már kedve a lefekvéshez, hirtelen magára kapkodta a ruháit. Hanem azután a parton támadt nagy kacagás egy kissé helyrevigasztalta. Amin kacagnak, mégsem lehet valami siralmas történet.
Azonban mégsem tudott belőle semmit megérteni, ami itt történt.
Honnan cseppent ide ez a hosszú fickó? Mi keresete volt itt? Mi a bolond ütött hozzá, hogy őróla a legédesdedebb álmában lerántsa a pokrócot? Hát vétett ő ennek a longuriónak valamit?
A megingatott vízen himbálódásnak eredt sandolin lánca az első kérdésére nagyhamar felvilágosítást adott neki. Ahá! Ide csónakon jöttek. - Talán rablási vágyból? Van is itten mit elrabolni!
Valaki kopogtatott belülről az ablakon. Odatekintett. Azt a két nagy szemet látta az üvegen keresztülvillogni.
- Hát te ébren vagy még? - kérdezé a kisleánytól.
- Éppen most oltottam el a mécset - mondá az, kinyitva az ablakot, s aztán kidűlt rajta, könyökére támaszkodva.
- Láttad ezt a heccet itten? - kérdé a fiú.
- Hogyne láttam volna?
- Rossz volt, amit tettem?
- De nagyon is jó volt. Úgy kellett neki.
- Ismered ezt a fiút?
- A grófnak a fia.
- Én nem tehetek róla. Idejött, meg akart harapni.
- Nem téged, hanem engem.
- Tégedet-e?
- Az ám, azt gondolta, én aluszom ott a szúnyogháló alatt.
- Akkor az nagy kutyaság volt tőle!
- Könyökölj csak ide az ablak párkányára, aztán majd elmondok neked valamit.
Manó odatérdelt az alacsony ablak elé, hogy annak a hídjára rákönyökölhessen.
- Hát honnan ismered te ezt? Mikor beszéltél vele? - sürgeté türelmetlenül.
- No, csak várj sorodra, majd megtudsz mindent. Láttam az úrfit, de csak a tavon keresztül, beszélt is hozzám, de csak ilyenekkel, ni.
Azzal megmutatta Manónak a vadgesztenyét, a héjába vésett szívecskével.
- S te mivel feleltél neki rá?
- Egy citromtökkel. Tudom, hogy betörött tőle az orra. Amilyent ott látsz felfuttatva a háztetőre. Harmadnap kereste is a mama, hogy hová lett az egyik citromtök, mert mindennap megszámlálja, hány van. Én azt hazudtam neki, hogy kikezdték a rózsabogarak, s megrohadt.
- Hazudtál? Hát nem szégyenled magadat?
- Hahaha! Miért? A hazudásért? Te talán nem szoktál hazudni?
- Nem én!
- Óh, te oktondi. Hisz akkor mindig megvernek. Mi abból élünk, hogy hazudunk. Minden embernek hazudunk. Még magunknak is hazudunk. Mikor télen kimegyünk valahová, felvesszük a selyemruháinkat, s azt hazudjuk, hogy urak vagyunk. Hiszen nekünk sem mond senki igazat. Isten őrizz attól! Hiszen ha valaha úri társaságba kerülsz, s ott minden embernek igazat mondasz, hát kidobnak az ajtón. Óh, te bagó! Látod, engem a mama kisgyerekkorom óta mindig arra tanít, hogy ha valahova megyünk, kinek mit hazudjak. Héj, ha egyszer-egyszer elszólom magamat, s valami igazat találok mondani, hogy megmosdat érte!
Manót nagyon elízetleníté ez a beszéd.
- Látod, ha te énnekem ,,húgám" volnál, hát én azt szeretném, hogy nekem mindig igazat mondj.
- Igazán szeretnéd? No, hát mondok valami igazat. Tudod, hogy mért hajítottam orron azzal a citromtökkel az úrfit? Azért, mert az a vadgesztenye, amivel engem megdobott, egy levélbe volt göngyölve, s abba a levélbe ő azt írta, hogy szerelmes belém, és feleségül akar venni.
- Igazán azt írta! - kiálta fel Manó, elszörnyedve, hogy lehet valaki akkora gonosztevő, hogy ilyesmire vetemedjék!
- No, csak ne kiabálj ilyen nagyon, mert fellármázod a mamát, s akkor aztán majd hazudhatunk ketten egyesült erővel, hogy mért vagyunk itt az ablakban?
- Megvan az a levél?
- Bizony nem is dobtam ám el. Várj csak, megmutatom. Azzal előkeresett egy sokrét összehajtogatott levelet a cipője talpából, s azt kiterítette az ablak hídjára a fényes holdvilág elé. Az úrfi nagy betűket szokott vetni, el lehetett azt olvasni könnyen. A leány maga olvasta fel.
De minden sor után nagyobb haragba jött Emmánuel. Ez iszonyú gonoszság! Rettenetes vakmerőség!
- No, ugye, hogy igaz, amit mondtam? - szólt a leány.
- Most már bánom, hogy agyon nem csaptam a botommal.
A leány csiklandósan nevetett erre a szóra. Valami olyan jólesett neki rajta.
- Hihihi! De bolond fiú vagy te, hallod-e?
Manó pedig csak úgy gyűrögette fel a kabátja ujjait a két karján, mintha sajnálná, hogy nincs most itt valaki, akit meggyomrozzon.
- Ha rágondolok, hogy hátha téged talált volna itten!
- Sajnáltál volna? Szegény gyerek. No, eredj vissza aludni; feküdjél le.
- Nem alhatnám már, inkább visszaadom az ágyadat, aludjál te. Én addig beleülök ebbe a csónakba, körülhajókázom vele ezt a szigetet, s ha valaki be akar törni, fejbe ütöm.
- Hahaha! De vitéz vagy! No, hát ha nem akarsz lefekünni, maradj itten; én sem fekszem. Óh, én sokszor egész éjjel nem alszom, kivált mikor a holdvilág süt.
- Én is úgy vagyok vele. Ha valami eszembe jut, el nem tudok aludni tőle.
- Aztán mi szokott neked eszedbe jutni? - kérdé a leány.
- Hát mindenféle, amit nagyon kívánok, amit szeretnék elérni valaha.
- Ugyan, mi az?
- Hát én azt még magam sem tudom. Szeretnék valami nagy, kiváló ember lenni, akit sokan szeretnek vagy gyűlölnek, akit a világ hírre emleget, akit az ország dicsőít, aki a hatalmasok fölé emelkedik, s aki azt mondhatja magáról, én magam teremtettem magamat!
- Én is, én is ilyenekről gondolkozom mindig - viszonzá a leány. - Nem beszéltem el senkinek, csak a holdvilágnak; az az én bizalmasom. Nekem is mind az jár az eszemben, hogy tudnék egyszer valami olyan híres csillaggá lenni, amit mindenki imád, valami olyan bálvánnyá, aki az okos embereket mind elbolondítja, s aztán befogni őket, mint a lovakat, és hajtani ostorral, és aztán nevetni rajtok!
A két gyermek aztán elbeszélt reggelig egymással azokról az álmairól, amit a gyermekek ébren szoktak álmodni; egyiknek a képzelődése a másiknak a lángját szítogatta. Minek lett volna nekik alunni, mikor szebb álmokat láttak így, s aztán a minden álmok vége az volt, hogy ha egyszer az egyik is, meg a másik is fel tudott hágni a csillagos égre, hogyan fognak ott összetalálkozni ismét?
Nincs az a hatalom, ami megfossza a gyermeket a hitétől az ábrándjaihoz, sem hatalom, sem éhség, sem nyomor.
Már a hajnalcsillag is feljött a fák sudarai közül, a holdvilág beleszűrődött a pitymallat derengésébe; a békák elhallgattak, ők reggel mennek alunni; a faluból átringott a hajnali harangszó, a gólyapár elkezdett kelepelni a háztetőn, a parkban egy leányhang danája szólalt meg, az idei népdalt cifrázgatva.
- No, most eredj innen - mondá a leány -, bújj el a lugas alá, a Böske jön, a tejet hozza, nem szükség, hogy téged itt lásson.
(Ösztön volt már a leánynál a titkolózás.)
- Talán jó volna, ha én el is mennék előbb az utamra.
- Anélkül, hogy elbúcsúznál az anyámtól? Te paraszt!
- Igazság! De mikor kel fel az asszonynéném?
- Majd amikor én felébresztem, addig alszik. Délig sem ébredne fel.
- Ugye? - kezdett valami mondáshoz Manó, de kapicányon kapta a nyelvét hirtelen, s nem mondta tovább.
- Micsoda ,,ugye?" - szólt a leány, s azokkal a titoklátó szemeivel belenézett a fiú szemébe, s ki is olvasta belőlük az el nem mondott kérdést. - Leskelődtél, ugye, a firhangon keresztül? Mikor megtiltottam! Láttad, hogyan altattam el az anyámat? Másképpen egész éjjel le nem hunyja a szemét szegény.
- De hát hogy teszed azt?
- Hát az én ujjaimban olyan erő van. Vigyázz magadra! Mert ha végighúzom a tíz ujjam hegyét az arcodon, hát elalszol, mint a macska.
Manó igazán visszahőkölt.
- No, most sunyj el, bújósdit játszunk. Majd aztán megtalállak, ha kész lesz a kávé.
- Felmegyek a padlásra.
- Az lesz legjobb.
Manó felmászott a külső lépcsőn a hiúba, aminek a nyitott eresze alól le is lehetett látni és hallgatózni a verandára.
A mezei dal egyre közelebb hangzott, s mikor vége szakadt, a túlparton megláthatá Manó a tejhordó leányt, aki kora hajnalban, amikor még a kastély népe alszik, lopva szokta elhozni a mindennapi kávéhoz való tejet a Styx-szigeti gunyhóhoz. Ezek itten reggelire kávét isznak, ozsonnára is kávét isznak. Bizonyosan ebédre is kávét isznak. Azt a tejet a béresné titokban kezeli el a kulcsárnétól, a pesztonka titokban hozza ide; ha megtudná az uraság, elcsapnák valamennyit a szolgálatból.
- Lizandra leeresztette a csapóhidat, s bebocsátá a Böskét.
- Tyühühüj! Kisasszony! - ereszté meg a lány a nyelvprittyét, alig várva, hogy letegye a köcsögöt a kezéből. - No, maga ugyan szép dolgot csinált az éjjel.
- Mit? - kérdezé nevetve Lizandra.
- Beledobta a tóba a méltóságos gróf úrfit.
- Hát nem jól tettem?
- Nagyon jól tette, de nekem még a zúzám is reszket, hogy ha ezt a méltóságos gróf meg a kegyelmes grófné megtudja.
- Hát te honnan tudtad meg olyan hamar?
- Oda jöttek be a gróf urak a tiszttartóhoz, újra öltöztetni, kimosdatni a gróf úrfit.
- Ivott sok tóvizet?
- Ühüm. Alig győzték helyreigazítani forró punccsal, amit hirtelen csinált a tiszttartóné.
- Szép zöld volt a képe?
- A zöld csak lement, hanem a szeme alatt volt egy nagy kékség, azt nem lehetett lemosni. Maga még talán meg is ütötte?
Lizandra még jobban nevetett.
- Magam is azt hiszem. Hát aztán nagy az a folt?
- Bizony nagyobb, mint a maga ökle. Ejnye, de hogy tudott ezekkel a filigránmunka kezeivel úgy elbánni azzal az erős úrfival.
- Ugye? Hát nem tudod, hogy én tündér vagyok? Ha előveszem a hatalmamat, még a medvét is legázolom.
- De csak nagy baj lesz ebből mégis. A négy úrfi a tiszttartó szobájában ugyancsak köpte a markát, hogy majd mit csinálnak ők ezért bosszúból. Nem értettem a beszédüket, mert franciául beszéltek, csak a sok ,,szeker ment" ütögette a fülemet. Azok most magának meg a mamájának nyugtot nem fognak hagyni, annyi bizonyos.
- No, majd megválik, hány zsákkal telik?
- Jaj, én sietek vissza, hogy meg ne lássanak itten. Az a fekete bajuszú gróf már hajnalban kitárta a szobája ablakán a zsalugádorokat; az öreg méltóságos úr is csengetett már a komornyikjának; azok fenn vannak már.
- Hát Isten veled, Böske.
- No, én csak elszökném innen anyjostul, ha maguknak volnék, kisasszony, de még ma!
A pesztonka szaladt vissza a hídon keresztül a bozótba. Lizandra megint felhúzta a hidat.
Manó lesietett a hiúból, s kereste Lizandrát.
A leány már akkor tüzet rakott forgácsokból, s a tejet forralta.
A fiúnak az arca halvány volt, hanem a szemei égtek.
- No, hát téged mi lelt? - kérdé tőle a leány.
- Hallottam mindent.
- Amit az a leány beszélt? Ugye, be derék, azt hiszik, hogy én voltam az a hatalmas, hahaha! Hát te mért nem nevetsz?
- Mert fel vagyok háborodva. Én követtem el valamit, s most ezt tereád fogják.
- Hahaha! Látod, milyen derék dolog a hazudás. Te azt hazudtad, hogy nekem vagy; hát ha neked volnék, most nevetnék rajta, hogy elhitték a hazugságomat.
- De én nem akarom, hogy azért, amit én tettem, valakit mást üldözzenek.
- Hát aztán mit csinálsz, hogy ne tegyék?
- Odamegyek, és megmondom az igazat.
- Hova mégy?
- Oda az öreg grófhoz.
- Micsoda? Te! Tanussy Emmánuel, ahhoz a Ponthay Adalberthez, aki a te családodnak legnagyobb ellensége? Aki elvesztehé a te egész ivadékodat egy kanál vízben. Akivel a te apád soha szóba nem állt, csak mikor egymást szidták. Te ahhoz akarsz menni?
- Egyenesen hozzá.
- Minek?
- Hogy megmondjam neki az igazat, ahogy megtörtént.
- Az igazat megmondani? Magadra vallani? Hát futóbolond vagy te?
- Hát talán tégedet hagyjalak magam helyett bántatni?
- Mit bánthatnak énrajtam? Én leány vagyok. Ha megütök valakit, párbajra sem híhat. Ha védelmezem magam az ellen, aki meg akar csókolni, az övé, amit kap. Szerencséje, hogy téged kapott ott helyettem, mert én a két szemét kapartam volna ki.
- Semmi beszéd! Tudom én, hogy mi a kötelességem. Ha fölcsaptam férfinak, férfi akarok lenni!
A leány most már igazán megijedt. Elállta az útját a távozni akarónak, úgy kérlelte.
- Ne menj oda. Ne tedd azt. Ne add ki magadat nekik. Édes jó Manócskám! Maradj itt! Bizony nem eresztelek. Várj, amíg felköltöm a mamát. Hallgass a szóra! Összetépnek, ha odamégy hozzájuk! No, mit adjak? Adok egy csókot, ha itt maradsz!
- Az sem kell! - dörmögé durcásan a fiú, s félretolta az útját álló leányt, s kiment a folyosóra.
- No, hát nem eresztem le a hidat. (A felvonóhíd lánca lakattal volt megerősítve, s annak a kulcsa Lizandránál állt.)
- Kérdem is én azt! - hetvenkedék Manó, s nekiszaladva, egy ugrással könnyedén átszökött az egy szál deszka hosszú hézagon, pajkosan kiáltva:
- Coki tenger! - Sokszor próbálta ő az ilyen mesterugrást még leánykorában.
Lizandra elbámulva nézett utána. Úgy utánabámult, hogy még a tejet is ki hagyta futni azalatt.
Manó pedig törtetett a bozóton keresztül, amerre a pávákat hallotta kiabálni. Tudta, hogy a páva a kastélyok udvarán szokott lakni.
Otthagyta a kunyhóban még a batyuját is. Tele volt dölyffel.
Mikor meglátta a kastélyt, nem került a szép kavicsos útnak, hogy a nagy pázsit-köröndöt megkerülje rajta, hanem egyenesen keresztülvágott a gyepen; pedig jól tudta, hogy azon tiltva van az átgázolás. Ordíthatott rá a kertész, ahogy tetszett, rá sem ügyelt.
A kastély nagy oszlopos porticusa alatt látott egy ferfialakot két zsebébe dugott kézzel álldogálni, annak pedig jó reggelt sem kívánt, csak úgy szólítá meg:
- Beszélhetek-e Ponthay Adalbert gróffal?
A megszólított pedig a délceg Don Juan volt. (Csakugyan szavának állt; hajnalban felkelt, hogy még az ágyban fekvő nagybátyjának elmesélhesse a Gil Blas kalandját.) A lovag látta, hogy kivel van dolga. Mendikás diák, a kálvinista fajtából. Tetszett neki az egész fellépés.
- Őnagyméltóságával?
- Nem bánom én, akármi a titulája. Beszédem van vele.
Don Juan vette észre, hogy ez őt most valami szolgálattevő szellemnek nézi.
- Bejelentsem nála uraságodat?
- Sohse fárassza vele magát, csak mutassa meg, merre az ajtaja.
- A mennykőbe! De ha itt az a szokás.
- Hát nem bánom.
- Szabad a becses neve után kérdezősködnöm?
- Azt majd megmondom a grófnak magának.
- No, még ilyen büszke mendikást nem volt szerencsém tisztelhetni! - szólt nevetve Don Juan, s azzal iróniás tiszteletadással komplimentezte a furcsa látogatót a folyosón végig, egész a gróf hálószobájának az ajtajáig, ami a földszinten volt.
Még az ajtót is szíves volt előtte kinyitni.
A gróf a saját lakosztályában a legegyszerűbb berendezést tartotta; az előszobája tele volt kertészeti eszközökkel, onnan a mindig nyitott ajtó a hálószobájába hagyott látni; abban sem volt más luxus, mint vadászfegyverek, medvebőrök, agancsok s egyéb trófeumai szent Hubertusnak; egyszerű, szarvasbőrrel takart ágy előtt hevert egypár könyv, amikből estenden, lefektekor, a jótékony álmot szokta meríteni. Manó ott látta őt maga előtt abban az ismeretes sok zsebű kertészzubbonyban.
- No, fiam, mit akarsz?
(Akármelyik kertészlegényenek szabad bejárata volt hozzá; annak nézte.)
Manó pedig odatoppant eléje, s karcsú termetét kiegyenesítve, a szeme közé nézett a hatalmas úrnak. Ott zümmögött a fülében Cornelius Neposból valami ,,Romanus sum civis, Cajum Mucium vocant".
- Gróf úr. Az én nevem Tanussy Emmánuel. Tanussy Decebálnak a fia. Elhagytam apámat, anyámat, mert leány módon neveltek, s én férfi akarok lenni. Debrecenbe megyek - a kollégiumba - tanulni. Ez éjjel egy szegény asszony és a leánya szállást adtak a kunyhójukban, egy tó közepén. Éjjel, altomban megrohant egy fiatal férfi illetlenül. Én azt beledobtam a tóba. Kiúszott. Nem tudtam, kicsoda? De ha tudtam volna is, azt tettem volna, amit tettem. Most hallom, hogy ez ifjú a gróf úr fia volt. Nem akarom, hogy helyettem mást üldözzenek; nem akarom, hogy miattam szállásadóimon álljanak bosszút. Itt vagyok, helytállok, elégtételt adok. Ha vétettem, állítsanak törvény elé, ha sértettem, fegyver elé.
- Hahaha! - kacagott Adalbert gróf, hogy az egész termete rengett belé. - Valami szertelen tréfás jelenet volt ez! Egy ilyen leányképű suhanc, aki Mucius Scaevolát deklamálja. - Hahaha! ,,Hostis hostem occidere volui! Nec ad mortem minus animi est, quam fuit ad necem!"
Hanem aztán amint megtörülte a szemeit a nevetés könnyeitől, odalépett a fiúhoz, cordiálisan.
- Ne félj semmit, édes fiacskám; se nem vívunk, se nem perlekedünk veled. Amit tettél, jól tetted. És mármost szorítsunk kezet. Bizony mondom neked, hogy te vagy az első Tanussy, aki ha valamit feldöntött, ami forró volt, előáll nyíltan kimondani: ,,Én tettem, én felelek érte!", és nem keni másra!
Emmánuel azon vette észre, hogy a keze fogva van Ponthay Adalbert kezében. Szavaira arcába szökött a vér. Hiszen jól tudta, hogy Decebál apa mit csinál Belizár nagybátyával - tréfából és komolyan!
A célzásból kitalálhatta, hogy ezt a gyűlöletes komédiát Ponthay Adalbert gróf is keresztülismerte már.
- Nem én! Kedves Emmánuel - folytatá a gróf. - Nemcsak hogy nem neheztelek rád, sőt mondhatom, hogy nagyra becsüllek. Először azért, amit tettél, másodszor azért, amit mondtál. A fiamnak jólesett az a lecke, de énnekem még jobban esik az, hogy a kudarcot nem leánykéz ejtette rajta. Ezzel holta napjáig csúfolnák, hogy vízbe dobta a legelső szerelmi kalandján egy leány. Az skandalum volna. Ha férfi tette vele, az csak échec. Hanem hát, hogy ennek a furcsa kalandnak semmi hátrányos következése ne legyen, tenni fogok róla. Gondoskodom arról, hogy mindenki meg legyen elégedve, s az egész cselszövénynek vége szakíttassék. Tégedet választalak ki benne éppen közbenjárónak. Itt van egy levél azon szigetház lakójához a fiókomban.
Azzal egy antik faragványú szekrényhez lépett a gróf, s annak egy titkos rugóra járó rejtekfiókjából kivett egy lepecsételt levelet.
- Tudod a nevét a szállásadó asszonyodnak?
- Azt nem kérdezhettem meg.
- Helyes. Sáromberkynének híják. ,,Ihre Hochwohlgeboren." Itt van ez a levél; vidd oda hozzá, add át neki. Mondjad, hogy én küldöm. Aztán majd visszajössz ide.
- Azt nem tudom.
- De én bizonyosan tudom. Vissza fogsz jönni egészen a magad jószántából. Akkorra majd a fiamat is felköltetem. Ismerkedjetek meg fényes napvilágnál is.
Manó átvette Adalbert gróftól a levelet, s megfordult a sarkán, kisietett az ajtón. A gróf egész odáig kísérte. Don Juan ott ólálkodott a folyosón, Adalbert gróf visszatartóztatta, hogy ne tréfálkozzék a furcsa fiúval.
- Ki volt ez a garaboncás? - kérdé az ifjabb Ponthay.
- Ez volt az a leány, aki tegnap a fiamat a vízbe dobta.
- A ,,vadmacska!"
- Nem. Hanem Tanussy Emma kisasszony, aki az anyjától megszökött.
- Ah! Ez pikáns dolog! Megszökött kisasszony? Mindjárt gondoltam. Ilyen szemtelen bátorsággal csak egy leány léphet föl velem szemben.
- Költesd fel a fiút.
- Magam megyek hozzá. Ráijesztek, hogy utánajött a leány, akit az éjjel meglátogatott, s követeli, hogy ha kompromittálta, hát mármost vegye feleségül.
Ezt nagyon jó ötletnek találta Don Juan, mert maga is nevetett rajta.
Manó pedig csörtetett vissza minden kertésztilalmon keresztültörve a Styx-szigeti házhoz.
Amint az átjáróhoz ért, a csapóhidat leeresztve találta; Lizandra ott állt az ajtóban, karját a küszöbre s fejét karjára nyugtatva.
Mikor Manót meglátta, öröme visszatarthatlan fellobbanásában hirtelen eléje szaladt, úgyhogy a keskeny bürü közepén összetalálkozva, majd beleestek mind a ketten a vízbe.
- Visszajöttél?
- Hogyne? Hisz itt maradt a motyóm.
- Csak nem jártad meg azóta a kastélyt?
- De bizony megjártam. Nézd, hoztam is valamit.
Lizandra megnézte a levél címzetét.
- Ez az anyámnak szól.
- A gróftul kaptam.
- Hát nem haragudott meg rád?
- Nem. Feldicsért. Nekem tetszik ez az ember. És én azt nagyon szeretem, hogy akinek ellensége akarok lenni, azt előre becsülhetem. Felébredt már édesanyád?
- Már el is végezte a toilette-jét.
- Elmondtad neki, hogy mi történt itt az éjjel?
- Már, hogy mondtam volna? Csak nem ettem gombát! Hisz akkor soha többet ki nem eresztene a szobából, s mikor elmegy hazulról, rám zárná az ajtót. Azt mondtam neki, hogy te reggelig aludtál, én meg varrtam. Te is azt mondd.
- Nem! Ha azt akarod, akkor én be sem megyek a házba, hanem kinn maradok. Itt a leveletek; add ki a batyumat.
- Hát mi bajod most?
- Semmi. De nekem a szemem ég, mikor azt hallom, hogy valaki nem mond igazat. Azt akarod, hogy én mondjak el anyádnak mindent?
- Nem. Nem. De mikor az őtet nagyon meg fogja ijeszteni. Haragba jön szegény! Aztán mit tehet az ilyen nyomorult teremtés haragja, mint mi vagyunk? Te még nem láttad őtet haragudni. Óh, az valami kínzó látvány. Mikor dühbe jön, futni akar, ölni! És aztán összeroskad. Az olyan, mint mikor rossz tündérekről álmodik az ember. Ne kívánd azt meglátni!
Manó meggondolta magát.
- De mégis meg kell neki tudni mindent. Mert ezt az itt maradt ladikot nem lehet elhazudni a víz színéről. Honnan került az ide? Az égből pottyant talán?
- Fúrjuk ki a fenekét és süllyesszük el - tanácsolá a leány.
- Nem! Nem úgy! Hallgass rám. Kezdjük megfordítva, a hátulján az előadást. Elébb vidd be te a mamádhoz ezt a levelet. A gróf azt mondta, hogy ebben valami örvendetes hír van. Mikor azt elolvasta a mama, akkor azt fogja kérdeni, hogy került ez a levél ide? Arra megmondod az igazat, hogy én hoztam a kastélyból. Akkor ő azt fogja kérdeni, hogy mit kerestem én a kastélyban? Te arra megint megmondod neki az igazat. És így egymás után visszafelé, a legutolsó szóig.
- Jaj, te! De nehéz az az igazmondás!
- Na, csak bátran! Próbáld meg. Ha egyszer sikerül, majd meglátod, hogy kedvet kapsz hozzá.
- Alig hiszem.
Lizandra átvette a levelet, s bement vele a házba; Manó leült a kis padra az ajtó előtt.
De ha palota lett volna és nem kunyhó, még azt is felverte volna a nyomban következő örömsikongatása az öreg asszonyságnak.
Lizandra ijedten szaladt ki.
- Gyere be! A mama megbolondult. Táncolni kezd.
Mire visszamentek, előbb az ajtón félénken bekukucskálva, már akkor az asszonyság nem táncolt, csak danolt. Valami régi melódiára énekelte le a kezében tartott levél szövegét. Azután meg, hogy a két gyermeket megpillantá, odarohant Manóhoz, átölelte, összecsókolta. Csakugyan azt hitték, hogy megbolondult. Úgy kacagott.
Hanem azután, hogy a fiút kibocsátá a körme közül, s a lányra került a sor, a zokogás vette elő; mikor aztán jól kisírta magát akkor egészen visszatért a rendes lelkiállapotja. Megtörlé az arcát vizes kendővel, azután egy szárazzal! Egy kicsit betömpölgette hajporral, helyreigazította a schnecklijeit, s leült az asztal mellé nyugodtan, tenyerét a kiterjesztett levélre téve.
- No, lásd, kedves Lizám, megjött, amiért annyit imádkoztunk, böjtöltünk; megszűnt a száműzetésünk, szabad visszatérnünk a fővárosba, Bécsbe!
(Az volt őrá nézve a paradicsom.)
Erre a szóra Lizandra is elkezdett tapsolni és tombolni örömében, úgyhogy Manó elhitte, hogy ez csakugyan valami nagyon jó lehet. Bécsbe menni! Nem értette, de hinnie kellett ebből a nagy örömkitörésből.
- Mármost aztán mondd el, hogy jutottál te ehhez a levélhez? - szólt Manóhoz Sáromberkyné.
- Mondja el Lizandra kisasszony.
És Lizandrának kellett az egész történetet, vallatási modorban, hátul kezdve, elöl végezve elmondani. Nehéz munka volt. Egyszer-egyszer majd félre is szaladt. Hanem egy pillantás Manó arcába megint helyrezökkenté az igazmondás kerékvágásába.
Sáromberkyné ítélőbírói komolysággal vette tudomásul az adatok, helyzetek, körülmények és indokok sorozatát, s csak egy szava volt mindenre:
- Korrekt! Egészen korrekt.
A corpus delictik is előadattak: a szíves vadgesztenyék, a szerelmes levél.
- Legfőbb ideje, hogy innen eltávozzunk. - Ez volt a határozat.
Lizandra tapsolt magamagának, hogy ilyen szépen sikerült egy egész hosszú sora az igazmondásnak. Még ha sokáig együtt lennének Manóval, egészen belé is tanulna. (S akkor meghalhatnának mind a ketten éhen.)
- Én is mármost köszönöm a szíves vendéglátást - mondá a fiú -, s megyek az utamra.
Az asszony megfogta a kezét.
- No, te, mondhatom, derék gyerek vagy! Én itt neked hajlékot adok, s te hálából feldúlod, lerontod azt a házat, ami neked menedéket adott.
Manónak csak tátva maradt a szája a bámulattól.
Az asszony ravaszul mosolygott.
- Úgy van, biz azt tetted. Mert hidd el azt nekem, Tanussy Emmánuel, hogy ha egy hét múlva visszajössz erre a helyre, nem találod itten sem ezt a házat, sem a négy fűzfát, sem a zöld tavat; hanem találsz a helyén egy feltöltött térséget, beültetve fákkal és bokrokkal. Mi még ma elmegyünk innen! S holnap már elmennek a gólyák a kéményről. - Nem siratjuk ám meg! - E rongyos házikóért nekem a pontaligeti úr egy kis vagyont kínált, csakhogy elmenjek innen. Sohse fogadtam el. De ráadásul erre a levélre most már elfogadom. - Megyek, ha Bécsbe mehetek! - Itt van a szerződés, amit hozzám küldtek. Most már aláírom. Hej, de pompás reggelivel fog megtraktálni a gróf, ha ezt a szerződést tőlem odaviszed hozzá. Várj, még aláírom.
Az asszonyság átment a benyílóba. Lizandra azalatt felterített a reggelihez; behozta a kávét, tejet, s odatolt az asztalra három csészét.
Sáromberkyné visszatért az aláírt szerződéssel.
- Isten áldjon meg. Nem tartóztatlak. Tudom, hogy visszavárnak a kastélyba.
- Hadd várjanak - mormogá Manó.
Három csésze volt az asztalon, három szék az asztal mellett. Lizandra háromfelé osztotta a kávét, tejet, meg a kuglófdarabkákat. Manó természetesnek találta, hogy neki az egyik székre le kell telepedni.
- Hát mivelünk tartasz? Nálunk reggelizel? (Az öregasszony nevetett valamin.) Jobban tetszik itt, mint ottan? No, hát adja Isten, hogy sohase láss bennünket többet.
Manónak végigborsódzott a teste erre az ormótlan kívánságra.
- Mi pedig hát együnk meg mindent ma, amink van, holnapra ne maradjon semmi! - mondá ki a jelszót a háziasszony, s azzal előhozta az asztalra a tegnap összegyűjtött körömfaladékot mind, s biztatta a két gyermeket, hogy lakjanak jól kedvük szerint. Ami meg is történt. Drága gyermekkor, amidőn még a jóllakás boldogság.
- Ma laktam jól először életemben! - dicsekedék Lizandra.
- Hogyhogy? - tudakozá Manó.
- Hát úgy, hogy a mama a legjobb evés közben szokta elvenni előlem az ételt: ,,Hagyma lesz holnap!" Érted! ,,Hagyj ma: lesz holnap!"
- No, hát én is ma laktam jól először igazán - vallá meg Manó.
- Neked csak adtak eleget.
- De nem voltam éhes soha. De jó az az éhesség.
- No, majd lesz módod debreceni diák korodban - biztosítá őt az öregasszony.
- Előre örülök neki.
- No, hát most fogd ezt a szerződést, fiacskám, s vidd fel a kastélyba. De várj csak, valamit mondok. Az inged gallérja nem szalonképes már. Végy másikat. Ne nézzenek le azok a nagy urak. Itt vannak már a kiigazított ingeid. Azalatt, amíg odajársz, ennek is gallért készít a Liza. Elébb add oda neki a csizmáidat is; hadd suvickolja ki.
De már ezt az utóbbit nem akarta megengedni Manó. Azt ő maga végzi. Hanem aztán olyan ügyetlenül bánt a fényesítő kefével (látszott, hogy sohasem volt a kezében), hogy a leány nevetve kapta el a kezéből a kefét is, meg a csizmát is, s maga végezte el ezt a szolgálatot.
- Eredj frissen tisztát venni magadra!
Még aztán a nyakravalóját is felkötötte neki, s minthogy a tegnap óta levágott hajüstök maradványa makacsul előrehajlott a homlokára, a megnyálazott tenyerével simította azt neki féloldalra.
- Így, ni! Balról jobbra szoktasd, te skalapca!
Így azután egészen szalonképessé téve bocsáták őt útra, a lelkére kötve, hogy a kifényesített csizmáival ne cafatoljon bele a harmatos fűbe, hanem a kavicsolt úton járjon. Még nem vesznek tőle búcsút, mert hiszen vissza kell még jönnie a gróf válaszával.
Amint Manó eltávozott, Lizandra rögtön hozzáfogott a levetett fehérnemű átalakításához. Csak úgy égett a keze alatt a munka. Az öregasszony ezalatt egy régi nagy bőröndöt rakott tele az ócska pompa kacatjával.
Lizandra, mikor nem ügyeltek rá, egy szálat szakított ki a hajából, s azt a varrótűbe fűzve, elvarrta annak a gyolcsgúnyának a majcába. Sok babonát hisznek a leányok. Azt tartják, hogy az ilyen elvarrt hajszál visszahozza még valaha a viselőjét.
Manó ezúttal már a kertben találta Adalbert grófot. A nagy ember nyugtalan volt, hogy ilyen soká nem látta előkerülni. Hanem aztán, hogy meglátta őt tiszta inggallérral, fényes csizmával megjelenni, meg volt előtte magyarázva a késedelem oka. S a nagy emberek észreveszik az ilyesmit, s fel tudják becsülni. Látogatás sáros csizmában, egyértékű gorombaság azzal, mintha a méltóságos urat tensúrnak szólítaná a megtisztelő.
Különös volt, mintha összebeszélés lett volna köztük, hogy a fiú is a kezében hordta a fövegét, nem a fején - hogy ne kelljen azt levennie.
- Nos! Emmánuel úr. Mit hozott ön? - szólt a gróf, messziről megszólítva a közeledőt.
- Gróf úr - mondá a fiú -, én még nem vagyok ,,úr", mert még nem vettek fel a ,,humaniorákba", akkor leszek ,,humanissime", - addig ,,te"-nek szólít minden ember, aki nem gúnyolódik.
- Jól van, fiam. Ez is helyes. Első dolog az embernek feltalálni a maga helyét a világban: sem egy lábnyommal elébb, sem egy lábnyommal hátrább.
- Sáromberkyné itt küldi az adás-vevési szerződést aláírva.
Adalbert gróf átvette az okiratot, s végigfutott rajta.
- Nagyon jól van.
- Valami írásbeli választ fogok erre kapni?
A gróf figyelmesen tekintett a fiú arcába.
- Természetesen. Az eladási szerződésre viszonzásul nekem kell az eladott ház tulajdonosnéjának megküldenem a vételárra szóló utalványt bécsi bankáromhoz. Hanem azt a tiszttartóm is elvégezhetné.
- Az asszonyság szeretne mentül előbb eltávozni innen.
- Azt én is óhajtom. Tehát hajlandó vagy ezt is visszavinni hozzá?
Még gondolt valamit, de azt nem mondta el.
- Még az úti batyum is ott van, azért is vissza kell mennem.
- Jól van. - Hát, édes Tanussy Emmánuel, én most mondok neked valamit, - egész nyíltan, őszintén. Megvallom, hogy énnekem te egy egész sorát a jó szolgálatoknak tetted, majd akaratlanul, majd meggondolva. Hogy ennek az én szeleburdi fiamnak az éjjeli kalandját tréfás kimenetelűvé tetted, az nemcsak rá nézve üdvös, de rám nézve is nagyon megnyugtató. Hogy azután feljöttél hozzám, tettedet elismerni, ez egy igen nagy kellemetlenségnek vette elejét. Végtére, ami legfőbb, hogy ezt az egész troglodyth családot innen a házam tövéből, mint a hamelni patkányűző, kiköltözésre bírtad, s ez egyenesen a te közbejöveteled következménye, azzal énnekem olyan jó szolgálatot tettél, amit sohasem fogok elfelejteni. Amit én mondok, az nem ,,szólásmód".
Azzal kezét nyújtá Ponthay Adalbert gróf a fiatal Tanussy Manónak: Eddig ennek a két családnak az öklei találkoztak egymással.
- És mármost hát mondd el nekem te is egész őszinteséggel, hogy miben jársz? Mi célod van? Hová igyekezel? Hátha tehetnék én is valamit?
- Nincs rajta semmi titkolnivalóm. Leányt akartak belőlem csinálni, s én férfi akarok lenni. A fejemet meg akarták tölteni ostobasággal, a gyomromat édességgel s a szívemet gyávasággal, s én óhajtom a tudományt, a száraz kenyeret és a szabad akaratot.
Adalbert gróf elbámult ennyi retorikán, de hisz ez természeti adomány némely embereknél.
- S hová akarsz menni?
- Debrecenbe, diáknak.
- Választottál valami életpályát?
- Hát eleinte menni fogok azon az úton, amelyen valamennyien mennek. Megtanulom, ami könyvből tanulható. Leszek kis cívis gyerekeknél praeceptor, leszek kántista; szép hangom van, eljárok temetésre ,,peták"-ért, leszek ,,masinista", ,,kis botos", tűzoltó, aztán eljárok ünnepeken a légációkba, és prédikálom az igét. Ezen az úton lett az én barátom, Mántay Móric is tudós emberré.
Adalbert grófnak tetszett nagyon ez a mendikás filozófia. Gyönge nevetésre is bírta.
- Tehát teelőtted Mántay Móric, a derék inzsellér a legfőbb eszménykép? Hanem hát, ha az a pálya van leginkább az ízlésedre, akkor még azon jó becsületes megyei mérnökön túl is találhatsz magasabb elérni való fokot. Miért elvesztegetni a fiatalkori éveket olyan tanulmányokkal, amik a pályádtól eltérnek, soha szükséged nem lesz reájuk? Minek kántálni, praeceptorkodni, prédikálni? Ha elszánt akaratod van sokat és nehezet tanulni, szigorú, komoly életrend mellett, akkor én azt tanácsolnám neked, hogy lépj be egyenesen a bécsújhelyi hadmérnöki intézetbe. Nekem egy sor írásomba kerül, s ingyen felvesznek, s onnan aztán mint kész ember kerülsz ki, s viheted olyan magasra, hogy őseid lesznek rád büszkék, nem te reájuk. Egy nagybátyám, aki ott nevelkedett, most táborszernagy. Bár én is oda mentem volna, most volnék valami.
Adalbert gróf nagy fát mozgatott. Ej, milyen dicső fogás volna, a hatalmas Tanussy család egyetlen fiúörökösét az osztrák ármádia tagjává tenni.
Manó csak pár szót válaszolt rá.
- Nem tudok németül.
Ez elég akadály.
- Azt pedig jó lesz megtanulnod. Az európai művelt népek élő nyelve nyitja meg előttünk a világot, anélkül itt maradunk a szurdikban.
- Tanulni fogom.
- Tehát most csakugyan Debrecenbe akarsz eljutni? Nem beszéllek le róla, az igen jó iskola, bár egy kissé ,,vaskalapos". Gyalog indultál neki?
- ,,Apostolok lovain".
- Milyen alkalmas véletlen! Éppen most indul a kasznárom Debrecenbe, a sertésvásárra. Azzal együtt utazhatol. Ő egyedül megy. Igen derék, joviális úr.
Adalbert gróf csak úgy negyedrész tekintettel vizsgálta a fiú arcát; mit árul el erre a szóra? Ha örömöt, akkor az a gyöngeség jele, ha dölyföt, akkor az az ostobaság hírnöke. Családjának ős ellensége kínálja őt azzal, hogy mikor az apai háztól szökve szökik, akkor a saját hintaján elviteti a végcélig. Mit mond erre?
Manó nem engedett a szívébe látni.
- Igen megköszönöm a gróf szíves ajánlatát, de nem fogadhatom el. Megmondom az okát. Van egy jó pajtásom, aki eddig tanított arra a kevésre, amit felszedtem, ővele beszéltünk össze, hogy a kollégiumba megyünk. Két különböző utat választottunk az eltávozásra, hogy együtt ne üldözhessenek bennünket. Szavunkat adtuk egymásnak, hogy a hortobágyi csárdában találkozunk össze, s amelyikünk hamarább érkezik, a másikat ott bevárja, s így megyünk együtt a kollégiumba. Mármost, ha én kocsin mennék a Hortobágyig, ugyan mit csinálnék annyi éjen-napon keresztül abban a pusztában, meg a csárdájában, amíg a pajtásom gyalog odáig jut? Ha pedig nem maradnék ott, hanem egyenesen bemennék Debrecenbe, akkor megcsalnám a jó barátomat, s az hiába várna rám az összebeszélés helyén. Hát azért csak gyalog kell nekem az utamat folytatnom.
A kifogást egészen korrektnek ismerte el a gróf - volt benne ész is, meg szív is. S ezzel szépen ki lett kerülve mind a gyáva elfogadás, mind a goromba elutasítás.
Adalbert gróf azonban mégis gondolt ki valamit. Az ő kezei messze elérnek. Ezt a szökevény fiút nem fogja a hálójából kiereszteni többé. Tenni fog róla, hogy az az apai házhoz vissza ne kerüljön többé.
Eközben eljutottak a kastély verandájáig. Ott volt fölterítve a reggelihez: halmozva minden ínycsiklandó falánkság.
A gróf a tiszttartójáért küldött.
Azalatt lejöttek az emeletből a gróf úrfiak. (A grófnő még nem kelt föl.)
A jó Gil Blast a másik kettőnek úgy kellett erővel kihozni karjánál fogva. A két szélső nevetett, a középső ungorkodott.
- Hagyjatok neki békét! - monda a gróf. - Gyere ide, fiam. Nincs mit szégyenlened a dolgon; nem leány volt, akivel az este megbirkóztál, hanem fiú, hozzád illő lovag és gentleman; a mi kedves öcsénk, anyánk után osztályos rokonunk, Tanussy Emmánuel. Öleljétek meg egymást.
Erre aztán egyszerre megváltozott a társaság hangulatja. ,,Egy a mi társaságunkból! Hisz akkor ,csau!' Egy álcázott gentleman! Aki tourt csinál gyalog, s útközben kalandokat keres. Ezt sorba kell ölelni valamennyinek!" Albino jajgatott is egy kicsit:
- Héj! héj! Ne olyan nagyon! Én nem akarok veled birkózni.
Most aztán egészen helyre volt állítva Gil Blasnak a becsülete, azt a kék nefelejcset ott a szeme alatt büszkén mutogathatja, hiszen az egy atlétai assaut-nak a tanújele. Manót odaültették maguk közé az asztalhoz. Hát az bizony másodszor is megreggelizett. Mire nem képes egy kezdő diáknak a gyomra. Aközben el kellett neki mesélni a Styx-szigeten szerzett élményeit, amik nagyon mulatságosaknak találtattak. Különösen hálás közönségre talált az a része az előadásnak, ahol a vadmacskát leírta. Ilyen közelről senki sem látta a leányt. Mikor azokról a nagy szemeiről beszélt, Gil Blas csak úgy meregette a magáét, mintha azokat is akkorára szeretné kitágítani. Most már igazán éhes kezdett rá lenni.
(- Abbul pedig nem eszel, fiacskám! - dörmögé a gróf, s az időközben megérkezett tiszttartónak kiadta az utasítást, s beküldte vele a szobájába, aztán maga is odaült a családi asztalhoz.)
Látta, hogy a vendéget nem szükség kínálni. Hozzálát, amit kedve szerint talál. Ki tudja, lesz-e ma ebédje valahol?
Csak eggyel kínálták hiába: borral. Az nem kellett neki. Gil Blas pedig ugyancsak hozzálátott a sherryhez.
- Hát te miért nem iszol bort?
- Azért, mert mindig azt láttam, hogy mikor valaki bort iszik, egészen más ember lesz belőle, mint azelőtt volt: én pedig szeretek az maradni, aki vagyok.
Hanem hát málnavízzel is lehet Bruderschaftot inni!
Ezalatt a tiszttartó elkészült az utalvánnyal.
Adalbert gróf felkölté az asztaltul Manót, s behítta a szobájába.
- Itt van az utalvány tízezer ezüst forintra, Sáromberkyné számára. Ennyit adok neki a vityillójáért. Elképzelheted, hogy ez nagyon jól meg van fizetve. A szállásadó asszonyod azért az egy éjszakai, nemigen nyugodalmas kvártélyért elég jól van megjutalmazva. Vidd el neki. A kastély hátulsó ajtaján bocsátalak ki, hogy ezek a szeleburdik ne tudják meg eltávozásodat. Amint te ezt az írást átadod a vénasszonynak, az rögtön a térde közé kapja a seprűjét, a nyakába a bagolyszemű porontyát, s úgy elrepül innen, hopp hírével, hogy senki se hallja ebben az országban többet a hírüket. Az én fiacskám meg a két bolond nagybátya csak hadd készítsenek új furfangos reváns-terveket a jövő éjjelre. Mehetnek már a hídon keresztül, s ott találják az eresz alatt - a nagyszemű baglyot meg a vedlett anyját.
A gróf maga vezette a mellékfolyosón keresztül Manót az istállók felé nyíló ajtóig, s aztán megmagyarázta neki, hogy merre juthat kerülő úton a posványi lakáshoz, hogy a verandán ülők meg ne lássák.
Azok vígan csördíték össze a kupicáikat a gránát villogású curaçaóval.
- Éljen a kis vadmacska! For ever!









Jókai Mór: A kiskirályok


XXI. Ami meg volt érdemelve
Mikor Manó elhagyta a kastélyt, Adalbert gróf azt mondá a komornyikjának, hogy küldje hozzá a Matyit - a dolgozószobában fog rá várni.
A Matyi egyike volt a híres somogyi legényeknek: kemény fickó, de hűséges.
- Láttad ezt a fiút, aki most innen elment?
- Hogyne láttam volna.
- No, hát most szedd fel a sátorfádat, és készülj az útra.
- Gyalog?
- Bizony nem is üveges hintóban. Mától fogva ezt a fiatalembert kíséred minden útjában, egész Debrecenig. Ügyelni fogsz rá, hogy valami baj ne érje; rossz emberek, állatok meg ne riasszák; hozzászegődöl, s barátságosan beszélsz vele. Ha kérdezi, kinek a cselédje vagy? Azt mondod, Tánczos Márton uramé Debrecenben. Az ott híres hentesmester. Sertéseket jöttél válogatni az én uradalmamba, az ő megbízásából. Az úrfi bizonyítványodat fogja kérni, azt megmutatod neki: itt vannak az igazságaid. Az elemozsinádat megosztod vele, de borral ne kínáld. A hortobágyi csárdánál elmaradsz tőle, s előre mégy Debrecenbe ezzel a levéllel Tánczos Márton uramhoz. Aztán ott maradsz nála szolgálatban.
- Meddig?
- Amíg ő nem fogja mondani, hogy eredj tovább. Akkor majd azt is megtudod, hogy merre menj. Aztán arra a fiúra úgy vigyázz Debrecenben, mint a két szemed fényére.
- De ha Tánczos uramnál leszek szolgálatban?
- Majd oda fog az a fiú is kerülni. Elmehetsz.
Ponthay Adalbert grófnak az egész terv készen volt már a fejében.
Még aznap délelőtt többrendbeli levelet indított útnak Bécsbe és Budára, s ebéd után felpakoltatott az úti hintajába, és elindult Tuhutum vármegyébe Tanusvárra, ahol még mindig ott rostokoltak a dragonyosok és a fekete harisnyások.
Manó a kastélyból örömtől lihegve futott a Styx-szigeti házikóhoz. Egész kincs volt, amit Sáromberkyné számára hozott magával.
Az öregasszony magánkívül volt örömében.
Mit adhatott ennek a fiúnak ezért a nagy szolgálatért? Ennyi nagy örömért? Pénzzel csak nem fizethette ki! Azzal biztatta meg, hogy majd ha egyszer Bécsbe feljön, keresse fel őket, ottan majd úriasabb módon fogadják.
- De én sohasem megyek Bécsbe.
- Akkor hát sohasem is látjuk egymást.
Erre a szóra aztán az a két nagy szem egyszerre megtelt könnyel. Ez megint kitaláltatta, hogy mit kellene hát ennek a fiúnak adni, amivel az meg legyen jutalmazva.
- No, hát adj neki búcsú fejében egy csókot.
S a leány adott a fiúnak egy csókot.
Óh, drága, elveszthetetlen kincs! Egy csók, amit egy tizenhárom esztendős leány egy tizenhárom esztendős fiúnak ád! Gyémánt hamarább eléghet, arany hamarább megrozsdásodhatik, mint ennek a csóknak az emléke elmúljon valaha.
Azután felkerekedtek, s együtt elkísérték az útra kelő fiút a park vad bozótjain keresztül egész az országútig.
Lizandra szomorú volt.
- Sokat szenvedtünk mi itten - mondá Manónak -, de azért mégis nehezemre esik itthagyni ezt a helyet, hogy nem látom ezt a zöld tavat többet, meg az ümmögő békákat, a gólyát sem hallom kelepelni többé, az éjjeli lepkék nem repkednek ott a fejem körül; még csak a holdat sem látom majd azoktul a nagy házaktul ottan. Kivel beszélek majd?
       
A tűzhalmi kastélyban ezalatt volt nagy riadal az elveszett csemete miatt. Ki látta, hova lett? - De nagyobb kérdés volt az, hogy milyen alakot vehetett föl, mikor elszökött? Anélkül currentálni nem lehet. Hajfonadékait levágva, leányruháit levetve mind itt hagyta; hogyan lehetett öltözve?
Sára asszony hajszolta a férjét, meg valamennyi házibarátot, tiszttartót, alispánt, hogy keressék hetedhét országon a leányát; maga is egész nap kocsizott, s fűt-fát kikérdezett, de semmi nyomot nem talált.
A derék csendbiztos, Holofernes uram ugyan igaz hitére fogadta, hogy ő egy hét alatt előkeríti, ha égbül, ha pokolbul is a szökevényt, s nem múlt nap, hogy a tűzhalmi kastélyba fel ne hozott volna egy-egy kóbor cigányleányt, facér szolgálót, csárdai virágszált vagy kolduló Ancsát, hogy ,,ugye, ez az?", hanem Sára asszony egyikben sem akart az eltűnt Emmácskájára ráismerni. Arról aztán Holofernes uram megint nem tehetett; ő megfogta, akit megfoghatott.
Valami tizednapra az eltűnés után aztán véget vetett a kétségbeesésnek egy Debrecenből érkezett levél, melyet a kollégiumi senior írt Decebálnak, tudatva vele, hogy fiörököse mai napon subscribált, s letevén a privat exament, az első humaniorába fölvétetett.
Decebál sietett a levél tartalmát közölni a feleségével.
- No! Megkerült a drágalátos magzatod! Mondtam, hogy rossz pénz nem vész el.
- Hát hol van?
- Jó helyen van. Ott van Debrecenben: a kollégiumban.
- Az én Emmám! A kollégiumban! Mendikás!
- No, ugyan nagy csuda! Én nem tudom, mit lármázod fel az egész vármegyét amiatt a kölyök miatt? Én háromszor elszöktem az apámtul, tizenhárom esztendős koromig. Egyszer a Robinson szigetét indultam el fölkeresni; máskor a görögöket akartam felszabadítani; harmadszor meg egy komédiásleány után szöktem el, s fél esztendeig kóboroltam és vertem a réztányért a vásáron: mégis itt vagyok.
- Akkor is gonosz csont voltál már, de én nem akarom, hogy az én Emmám a te nyomdokaidban járjon.
- Hiszen nem is jár. A kollégiumba szökött, tanulni van kedve. Ezt nem az én példámból szerezte. Ne félj, majd visszajön, ha megunja a mindennapi semperlevest.
- Jézus Máriám! Hogy az én Emmám mindennap semperlevest kapjon!
- Kap biz az ott egyebet is, ha jól nem viseli magát: pálcát.
- Pálcát! Az én fiam! Fel is fordítom az egész kollégyiomotokat a feje tetejére!
- Fordítsd! Fordítsd!
- Te csak nevetsz! Mintha apja sem volnál. Pedig egyetlenegy fiad.
- Remélem, hogy én is egyetlenegy apja vagyok neki. Hájszen nem törik a csontja. Majd eljár légációba, Kis-Pécsre prédikálni; meg énekel a temetéseken petákért.
- Micsoda? Az én fiam petákért énekel; a debreceni Péterfia utcán végig! De ezt a gyalázatot nem hagyom megtörténni! A Tanussy-címeren ilyen szégyenfolt nem ragad. Azonnal fogass be!
- Hiszen már befogattam.
- Hogy Debrecenbe menj, a fiúnkat hazahozni?
- Nem biz én, hanem Koltaberekbe, egypár medvének a bőrét hazahozni.
- Már megint Koltaberekbe! Szerelmeskedni?
- De ördögöt! Vadászni.
- Vadásszál itthon. Van itt erdő elég.
- De nincs medve. Az őzeket csak nem öltöztethetem fel medvebőrbe.
- Halaszd későbbre. Elébb járd meg Debrecent.
- Jaj galambocskám, nem értesz te ehhez. Ennek a hónapnak a végén a medve már téli álmát aludni megy, s nem lehet rá vadászni. Aztán már az egész vadásztársaság össze van híva a napjára Koltaberekbe; magam, a házigazda csak nem maradhatok el.
- Tudom! Hiszen tudom én azt, hogy micsoda medvére vadásztok ti Koltabereken, szép virágszálom.
- Ugyan mit tudsz?
- Mit tudok? Azt, hogy ottan lakik a te örmény menyecskéd.
- Akivel ezelőtt tizenöt esztendővel hírbe hoztak, amikor még legény voltam, akkor is vagy volt igaz, vagy sem. De hisz az már valami nagyszerű vén banya lehet azóta.
- Hát akkor a leányáért mégy oda! Az még fiatal.
- Ezer villám! Nem is tudod, hogy van-e neki leánya, s most féltesz egy leánytól, akiről azt sem tudod, hogy van-e a világon?
- Tudom? Nem tudom? Az nem kérdés. De ismerlek! Azt tudom, hogy miféle vagy. Azért mégy el oly messze, hogy megcsalhass.
Decebálnak nagyon tetszett ez az ungorkodás. Nevetett rajta.
- Ezt bizony kitaláltad.
Sára asszonyt egészen feltüzelte ez az ingerkedő nevetés. Már két zsebkendőt összetépett.
- Hát ha én is olyan pénzzel fizetnék meg férjem uramnak, mint amilyennel őkegyelme fizet nekem?
- Hahaha! - kacagott Decebál. - Ugyan, tedd meg azt egyszer, kedves galambocskám! Kit válasszak ki a számodra? Jó lesz Bakala Peti?
- Azt mondom: dühbe ne hozz, ember! Mindennek van határa. Nem tudod, hogy mire képes egy asszony, ha elkeserítik?
- De szeretnék egyszer olyant látni. Az én feleségem, mint világ rózsája.
- Hát igen. Ha te úgy, én is úgy. Szeretném tudni, hogy mért kellene csak énnekem megtartani a hűséget, másnak nem.
- Ugyan, hogyan kezdesz hozzá?
- Még nem tudom, de majd megtanulom.
Decebál még jobban kacagott.
Sára asszony aztán, mikor látta, hogy a fenyegetésének nem hisznek, sírva fakadt.
- Ez a jutalmam azért, hogy olyan nagyon szeretlek.
- Hát ne szeress olyan igen nagyon. Az sem jó. Lásd: az Emma is azért szökött meg tőled, mert agyon bosszantottad a szereteteddel.
- No, hát nem foglak benneteket szeretni. Kutyavér! Az apja is olyan, mint a fia. No, hát hagyjatok itt mind a ketten. Nem szaladok utánatok. Nem bánom, ha egyiteket megeszi is a medve, a másikat meg a féreg.
Decebál kiszabadult a credóból azáltal, hogy vendégei érkeztek: Tuhutum vármegyei cimborák, akiket a koltaligeti vadászatra meginvitált. Azokkal aztán félrevonult a pipatoriumba. Az asszony duzzoghatott magára.
Duzzogott is. Ebédnél egy szavát nem lehetett venni. Úgy ült az asztalfőn, mint egy bálvány.
Decebál pedig csak azért is erőszakolta azt a témát. Mintha összebeszélt volna a vendég urakkal, folyvást arról adomáztak, hogy milyen víg mulatság esett néhanapján azokkal az oláh fátákkal! De szépek is a lelkemadták! Idézték rá a költő versét. De az örmény nőkben mégis több a tűz! Igaz-e, vagy nem? Decebálnak kellett dirimálni a kérdést.
Sára asszonyban csak úgy forrott a méreg. Egy falatot le nem nyelt az ételből, csak úgy tolta el magától a hajdú által körülhordott tálat.
Decebál emiatt még jobban kegyetlenkedett vele. Minden szava olyan éles volt, mint a penicilus.
- De hol marad az a Bakala Peti? - kérdezgeté több ízben. - Hogy nem jön most, amikor legtöbb szükség van rá.
S aközben csalfán odamosolygott hunyorítva a szép asszonyára. Annak meg tüzes nyilakat szórtak a szemei, karikára nyílva, az ajkai szétfeszültek, a homlokát ránc szelte keresztül.
Végre előkerült a Bakala Peti. Volt nagy rivallat a megjelenésére. Vadászathoz volt már egészen öltözve, nagy visszatűrt szárú csizmákban, vadászkés az oldalán.
- Itt van Peti! Nem csuklottál sokat? Ugyan emlegettünk. Ülj le frissen. Még az ebéd közepén vagyunk.
Bakala Peti előbb a háziasszonynak kezet csókolt, aztán sorba ,,prenzált" az urakkal, míg a visszahozott paprikás csirkéhez letelepedék, s csak azután kezdte el magát igazolni, hogy miért késett el ilyen soká.
- A vármegyeházánál időztem. Megtudtam, hogy a királyi biztos megérkezett, egészen váratlanul. Az okát is tudom. A curia ítélete megjött a nagy felségsértési pörben, holnap hirdetik ki a vármegyeházán. Belizárnak tudtára lett adva a Judlium által, hogy a házából el ne távozzék, különben mint szökevényt fogják letartóztatni.
- Nos! Nos! - mondogatták minden oldalról, s a tréfás hangulat egyszerre komolyra változott: - Mit tudsz az ítéletről?
Ühüm! Volt ám esze Bakala Petinek, hogy azt mondja:
- Nem tudok többet.
Addig, amíg utol nem érte a vendégtársaságot evésben-ivásban, nem tudott semmit, más dolga volt a szájának, mint deklamálni.
Csak amikor az ötödik pohár szerednyeivel lenyomtatta a töltött káposztát, akkor rukkolt ki vele, hogy:
- A referendárius titkárától kicsaltam, hogy mi van az ítéletben.
- No, hát mért nem mondod mindjárt? Mit kapott Belizár? - sürgölé Decebál.
- Kétesztendei várfogságot Komáromban - szólt Bakala Péti, egy tulipán formára hámozott hónapos retket dugva a szájába.
Az urak dörmögtek, és a fogukat szítták. Csak Decebál veté oda, színlett közönnyel:
- Ez nem is sok.
Efelett aztán élénk disputa támadt, hogy sok-e vagy nem sok az a kimért büntetés. Egyik azt állította, hogy a bizony nagyon sok, egy fokosütésért (a nyelével) Rézkuthy uramnak a hátára, talán meg is lehetett volna alkudni vele, annyi forintba, ahány nap a fogság. A másik azonban előcepelte a Corpus Jurist, s felolvasta belőle az idevonatkozó törvénycikket: ,,hominem regium verberantes". Aki a homo regiust megüti, fejét és vagyonát veszíti: még nagyon is irgalmas az az ítélet. Végre Decebál megnyugtatott minden embert. Hiszen tréfadolog az egész államfogság. Az ember, ha jól megkéri a Platzkommandánst, megfizeti a prófoszt, olyan kényelembe teheti magát, mint odahaza. Az látogathatja, aki neki tetszik. Ott vannak a pensionatus tisztek, azok eljárnak hozzá délutánonkint preferáncozni: még vadászni is kijárhat velük a börtönből. Víg élet van ottan. ,,Magamnak is kedvem volna megpróbálni. Legalább két esztendeig garçonéletet élnék."
Még ez is Sára asszony bosszantására szólt.
Megállj csak!
Az ebéd vége felé Sára asszony asztalt bontott, felállt a székéről.
No, még egy utolsó nyilat akart a szívébe lőni Decebál: megfogta az asszony kezét, s a vonakodót átölelve, ott tartá, mintha mutatná, hogy módjában van vele játszani.
- No, hékám. Adj egy csókot, én meg mást. Így meg nem bántjuk egymást.
- Eredj már a kutyáidhoz, nem hallod, hogy csaholnak - utasítá el az enyelgést Sára asszony.
A késő őszi medvevadászatokhoz erre neveltetett vérebeket szoktak vinni; mert akkor a medve nem hajt már a lármára, úgy kell kihúzni az odújából. Decebálnak egész falkája volt mindenféle vadászebekből, a pecérek kihozták az illetőket az udvarra, s azok nagy lármát csaptak odalenn. Sára asszony igen helyesen utasítá a tárgyalást a napirendre. Az urak mind felkeltek, s kedves egészségére kívánták egymásnak az ebédet.
Bakala Peti törte magát a vendégcsoporton keresztül, hogy karját nyújthassa a távozó háziasszonynak.
- Héj te, Petykó! - kiáltá rá Decebál. - De felvadászcsizmáztad magadat! Pedig te nem jössz most velünk Koltaligetre medvevadászni.
- Mért nem? - kérdezé az elhüledezve.
- Azt majd megmagyarázza neked a feleségem.
Azzal impertinens kacagásba törve ki, fogta karon a legközelebb eső vadászcimborát, s vitte ki magával a társaságot, a sinkoránokra terelve a beszédet.
Sára asszony a szobájába érve, úgy megragadta Bakala Petinek a kezét, hogy az szinte megdöbbent bele.
- Hát van igazság a földön? - suttogá az asszony. - Hát illik ez? Becsület ez? Elítéltetni egy ártatlan embert, kétesztendei fogságra, s amíg azt bezárják, az igazi bűnösnek hegyen-völgyön lakodalom!
- Biz ez így van.
- Héj, ha én most írni tudnék! - sóhajtá fel az asszony.
Bakala Peti csak bámult.
- Hallja! Maga legjobban tudja, hogyan esett ez a gyalázatos dolog; mert benne volt. Megtenne nekem valamit, ha igen szépen kérném?
- Mindent, amit csak ember megtehet, a nagysád kedvéért.
- Hát tegye meg azt, hogy menjen vissza rögtön a városba, keresse fel a kormánybiztost, s mondja meg neki, hogy én szeretnék vele négyszemközt beszélni: fontos mondanivalóim vannak. Ha meglátogatna holnap délelőtt a tanusvári házunknál. Megértett engem?
- Tökéletesen értek mindent - lihegé Bakala Peti. Sejté, hogy itt egy nagyszerű árulásról van szó, amiben Medea meg Jázon meg az aranygyapjú még egyszer szerepelnek.
Sára asszony pedig azért, hogy könyvből nem tudott olvasni, Bakala Petinek az ábrázatjából ki tudta olvasni, hogy az mit gondol most?
Ez most azt hiszi szentül, hogy a szép menyecske megharagudott a kikapó urára, bosszúból be akarja záratni; és azután maga vígan szándékozik élni szalmaözvegysége napjait. Bakala Peti nem tartaná magát rossz vigasztalónak.
Ettől a gondolattól lépre ragadt Bakala Peti. Volt már őneki az ilyen dolgokban tapasztalása. Megtörtént az már, hogy a legdélcegebb lovagnak a felesége is, ha elhanyagolva látta magát a férje által, keresett magának - mondjuk, hogy ,,bosszúállást". S e tekintetben Sára asszonynak teljes oka lehetett a panaszra. Decebál egyre kóborolt szanaszét az országban, anélkül, hogy valaha a feleségét valahová magával vitte volna. Ezt a fitymálást egy asszony sem bocsátaná meg; hát még akit a féltékenység gyötör. A féltékenység és a hűtlenség pedig nem más, mint egy fának a gyümölcse, éretlen és érett korában. Amíg éretlen, addig fanyar, mikor megérett, akkor édes.
- Egy szót se szóljon többet nagysád; elég: mindent tudok. Úgy bízhatja rám ezt a dolgot nagysád, mintha teljes instrukciót adott volna. Mindenben a kezére fogok szolgálni. Mármost csak egyet kérek. Adjon nekem erre a bal pofámra a drága szép tenyerével, egy izmos, de egészséges pofont.
- Mi a csodát?
- Egy olyan patent poflevest, hogy mind az öt ujjának a helye ott maradjon az orcámon.
- Minek az magának?
- Hát hogy tudjam urát adni, miért maradok ki ebből a házból örök időkre, s rá ne jöjjön valaki az igazi okára.
Sára asszony átértette az egész tervet. A szája mosolygott, a szemei meg szikráztak.
- No, hát tartsa!
Adott is Bakala Petinek aztán egy olyan hatalmas pofont, hogy megcsendült bele a füle. Igazán meg volt vele elégedve.
De még Sára asszony is. Mert ki nem állhatta ezt a szemtelen fickót. Mindig viszketett a tenyere, mikor ennek a vakmerően hízelkedő, tolakodó, követelő pofáját meglátta. Csak a régi kívánságát elégítette ki.
- De mármost, lássa nagysád, azt a rajtam ütött sebet meg is gyógyíthatná - mondta Peti, odatartva a pirosabbá tett orcáját. Csókot akart rá flastromul kapni.
De Sára asszony nevetve húzta magát vissza.
- Jaj maga, mint a zsidó kocsisa, előre akarja a fizetést. Majd ha meg lesz szolgálva. Majd egyszerre!
Ez a szó ,,egyszerre!" nagy jelentőségű.
Bakala Peti belenyugodott. Volt hite a nők váltóképességében.
- Tehát magamat ajánlom.
Vette a kalapját, és elsietett.
Az udvarra leérve, ott találta Decebált és a vendég urakat, kik a sinkoránokat mustrálták nagy szakértelemmel.
- Agyiő, pajtás! - mondá Bakala Peti Decebálnak. - Én sietek innen, és többet engem a te házad nem lát.
- Mi lelt, bruder?
- Hogy mi lelt? Azt megtudhatod, ha a pofámra nézesz, s meglátod, hogy az egyik arcom pirosabb, mint a másik.
Ott bizony még akkor is láthatók voltak a rózsák, amik a szép tündér keze nyomán fakadtak.
Erre nagy nevetés támadt az egész társaság részéről. Ez megkapta a magáét!
Bakala Peti igen jól adta a lefőzött udvarlót. A kocsija ott állt befogva. A kocsisával rettentő veszekedést kezdett (mint afféle megtromfolt ember, akinek valakivel kell éreztetni a haragját). Az istrángszíj ti. csavarodva volt felkapcsolva a kisafára! Fenyegetőzött, hogy elcsapja a marhát. Kikapta a kezéből a gyeplőt, rávagdalt a két sárgára (aminek az áráért három szolgabírónál van már beperelve), s elvágtatott, az egész társaság szerencsekívánatai közt.
Ez az intermezzo Decebál kedélyét enyhébb hangulatba hozta. Szegény Sárika! Mégiscsak gyémántos, aranyba foglalni való asszony! Mikor az ura feldühíti, az udvarlót pofozza fel.
Amint a társaság, egy kis ebéd utáni séta-kommóciót végezve, visszatért a kastélyba, Decebál sietett is felkeresni az asszonyát, s igen gyöngéden bánt vele. Amit annál inkább is illett tennie, mert az asszony éppen azzal foglalkozott, hogy az ő vadászkirándulásához szükséges mindenféle cókmókot összepakolja. Sára is igen nyájas volt már.
Úgy látszott, mintha az egy lecsapástól egészen megtisztult volna a levegő.
Csak arra kérte, hogy magára vigyázzon; a medve meg ne tépje. Gombostűt vigyen magával a kabáthajtókájába szúrva. Ez szükséges a vadászembernek, hogy ha szembejövő pappal találkozik, utánahajíthassa a gombostűt; különben szerencsétlenség éri a vadászaton. Ő pedig maga azalatt, amíg Decebál Erdélyben jár vadászaton, el fog utazni Debrecenbe, s hazahozza azt a rossz gyereket. Bizony nem hagyja ott mendikásnak, ha maga Cálvinus János feltámad is, s az követeli magának.
Ebbe a szándékába Decebál is beléegyezett.
Többet aztán szó sem volt sem az örmény asszonyról, sem annak az esetleges leányáról; ellenben a bekövetkezett vacsoránál (ahol Sára asszony igen jó étvággyal hozta helyre a déli mulasztást) csupa debreceni kollégiumról folyt a diskurzus. Nem volt már titok, hogy az Emma oda szökött; az a gonosz utálatos Jancsi beszélte rá bizonyosan, aki egészen elbolondította a fejét. Majd vissza fogja hozni a mamája, s ezentúl kordában fogja tartani! A vendég urak mindegyike tudott valami tanácsot adni, hogy kihez kell fordulni avégett. A seniorhoz - nem: a constrascribához - de biz a rector professorhoz! - Azért sem; ez a conrector dolga. Hát a legrosszabb esetben ott van a superintendens, ha az sem, hát a coadjutor curator! - Hát ha a fiú erővel ott akar maradni? Mit mond az ilyen esetnél a Tripartitum? Eh, mi köze a ,,mi" ügyeinkhez a Tripartitumnak. Mit mond a komjáti kánon? Hátha a ,,nagy botos is" beleszól? Hátha a diákok ,,ad armát" kiáltanak? Nem tréfa az. Ha ezóta felöltötte a tógát az Emma, nehéz lesz abból kiöltöztetni!
Egyszóval, Sára asszonyt ellátták minden előre elképzelhető eshetőségre jó tanáccsal.
Aztán végre is, magával viszi az asszonyi arzenál leghatalmasabb fegyverét, az anyai könnyeket, amiket már ez alkalommal is bőségesen ontott.
Ez most nem gondol egyébre, mint az Emmájának a kiszabadítására az emoreusok körme közül.
Abban egyeztek meg, hogy Sára asszony holnap reggel mindjárt útnak indul Debrecenbe. Decebál még bevárja a Szilágyságból érkező vadásztársakat, s azokkal egyesülten indul neki majd a bihari hágónak, harmadnap kora hajnalban.
Olyan kedves is volt Decebál, hogy ez este nem ment a cimborákkal kártyázni; amit azok megbocsátottak neki; tekintve az elmaradás tiszteletre méltó indokait.
Másnap későn is virradt meg a tűzhalmi kastélyban, ami sok tréfás megjegyzésre adott okot. Az utazóhintó már reggel hatkor be volt fogva az öt mokány lóval; de biz azok még nyolc órakor is ott rázták a csengőt a nyakukon; a kocsis legalább huszonötször körülrájtsulozta velük az udvart.
A búcsúvétel is igen érzékeny volt. Decebál maga bugyolálta mindenféle wiklerekbe messze útra elbocsátott feleségét. Vége-hossza nem akart szakadni a csókolódásnak. Sára asszony még a tovagördülő hintóból is kihajolt, s lobogtatott kendőjével küldé köszöntését az utána néző édes kedvesének.
Ugyan, mi jár most ennek az asszonynak a fejében?
Nem kevesebb, mint az, hogy ő most ezt az ő édes kedvesét becsukatja két esztendőre a komáromi várba, s aztán saját magát is odacsukatja mellé, hogy az két esztendeig kénytelen legyen ott lakni vele egy börtönben.
Csak asszonyfejben támadhatott ilyen gondolat! Az azután ki is főzi.
A Tanussy Decebálék háza Tanusvárott salva guardia volt: ,,nemes telek". A város királyi város; hanem a nemes telek egy darab enclave benne. Ez nem tartozik a városi hatóság, hanem a vármegye igazsága alá. Azért az ezen telken épült ház ment a katonabeszállásolástól, itt a városkapitány tolvajt el nem foghat, hanem csak a szolgabíró. És ami fődolog; a városban nem szabad zsidónak boltot nyitni, de a vármegyében szabad. Annálfogva a salva guardia egész utcára néző tractusa csupa szatócsboltból, rövidáru-kereskedésből és pálinkamérésből áll; itt a nemesi kiváltság hóna alá nyúl a zsidónak, s lehetővé teszi neki, hogy fészket rakhasson a város közepében. Jól megfizet érte! Az uraság maga csak leszálló helynek tartja ezt a házat; ott van a lovai számára az istálló és saját használatára egy udvari lakház, aminek minden ablaka a tágas nagy kert felé nyílik, az udvarra s az abban játszó zsidógyerekekre nem látni ki onnan.
Ez a topográfiai ismertetés azért volt előrebocsátandó, hogy megérthetővé tétessék, mi módon kerülhetett Ponthay gróf úgy össze Sára asszonnyal, hogy azt senki meg ne tudja.
Mert Tanusvár nagy pletykafészek. Ott minden élő teremtés ismeri Tanussy Decebálnét még a járásáról is, s a királyi biztos nem tehet egy lépést a városban, hogy arról még aznap minden ember ne beszéljen, s aztán mindenféle conjecturákat ne kössön hozzá.
Tehát ez így lett kimesterkélve. Őkegyelmessége véletlenül összetalálkozik a salva guardia előtt Bakala Petivel. Köszöntik egymást.
- Hová tetszik menni excellenciádnak?
- Egy szíjártó-boltot keresek. A jukkernégyesemnek szeretnék sallangos lószerszámot venni.
- Van az itt nagy választékban a Kohnnál. Azzal bevezeti őexcellenciáját a Kohn boltjába.
A szatócs előhordja a drágaságait. Bakala Peti műértő szemének egy sem tetszik. ,,Van még ennél szebb is a magazinban."
Azzal az udvarra nyíló ajtón kimennek a boltból, s azalatt, amíg Bakala Peti lehordatja az állványról valamennyi lószerszámát a szatócsnak, Ponthay Adalbert véletlenül meglátja az urasági lak nyitott ajtajában állni a szép Tanussy Decebálnét, udvariasan üdvözli. Az meghívja, hogy tessék, legyen szerencséje egy pillanatra. Nem látja meg senki, csak a zsidóasszonyok. Azok pedig némák. (Nem egymás közt, de a világra nézve.)
És így az egész árulást nyélbe lehet sütni, anélkül, hogy az eredetét megtudnák valaha az illetők.
A tényállásról már fel volt világosítva Adalbert gróf Bakala Peti által. Különben is tudta ő azt jól, hogy ki követte el a felségsértési actust, de nem volt rá bizonyítéka. Bakala Peti denunciatiója még magában nem volt elég. Ami csalhatatlan bizonyíték lett volna, az a Decebál által leszakított Lipót-rend. Ez Sára asszonynál van. De hogy kerüljön a király biztos kezébe? Mégpedig olyan módon, hogy el se lehessen tagadni; de mégse kelljen Sára asszonynak a férje ellen tanúbizonyságot tenni.
Nehéz dolog ez nagyon. Valamit sejtett Adalbert gróf.
Ilyen árulást ingyen el nem követnek. Ez az asszony bizonyosan szerelmes. Mert nagy dolog az, ha egy nő a saját férjét be akarja záratni - mégpedig kétesztendei várfogságra.
De vajon kibe szerelmes? Bakala Petibe? Ez nagyon alacsony ízlés volna. A dandy ugyan maga azt hiszi. Adalbert gróf mást sejtett. Ez asszony Belizárba szerelmes, a kisebbik urába. Mikor arról van szó, hogy ki szenvedjen meg, inkább a férjét szolgáltatja ki. Ez tragikus kimenetel; de lélektani tény.
- Én megmondom a módját, hogy hogyan lehet az igazságot kisütni - mondá Sára asszony, miután a történeteket még egyszer előadá a királyi biztosnak. - Hanem egy föltételt kötök hozzá.
- Kérem.
- Nem bánom, ha Decebál megkapja a kétesztendei várfogságot; de kikötöm magamnak azt, hogy engemet is csukjanak oda hozzá.
- Ah! - Adalbert grófnak nyitva maradt a szája bámultában.
- Igen! Azt akarom, hogy legyen kénytelen, a cudar, ott ülni éjjel-nappal velem egy szobában, s ne legyen neki más vígasztalója nálamnál. Ne szökhessen meg tőlem sehova. Legyen a láncnak az egyik vége az ő lábára verve, a másik meg az enyémre. Akkor aztán tudom, hogy megbecsül.
Most nyíltak fel a szemei a grófnak igazában. Ez a menyecske a saját férjébe szerelmes! De még milyen őrülten szerelmes! Ez csakugyan új neme a férji hűség biztosításának. - Jaj, ha lábra találna kapni!
Hitetlenül nevetett.
- No, hát mit nevet a gróf? Én egész komolyan beszélek. Szenvedjen, aki bűnös; de legyek én ott, hogy megvigasztaljam.
- Ez lehetetlenség, asszonyom; nem élünk a Zách Feliciánok korszakában, amikor a családfő felségsértéseért az egész familiát elítélték, asszonyt, leány vegyest. Azért, ha Decebálra kisül a felségsértés, a feleségét nem lehet melléje záratni a börtönbe.
- Csak tessék rám hagyni. Majd teszek én arról. Jól kifundáltam én ezt az éjszaka, hogy nem tudtam aludni. Majd belekeverem én magamat ebbe a processusba, olyan szépen, hogy egy kalap alá kerülünk Decebállal. Tessék csak idehallgatni. Ez a rossz ember most engem elküld Debrecenbe a fiamat keresni, maga meg azalatt a kortyondi pajtásaival eleblábol Erdélybe a régi szeretőit fölkeresni.
- Talán nem is igaz az.
- De tudom én azt jól. Nem lehet egy asszonyt megcsalni. Úgy ismeri az az urát, mint a cigány a hegedűjét. Hát én most azért is keresztülhúzok a számításán. Őkelme nem fog az idén medvevadászni! Kérem! Magam is erdélyi leány vagyok, tudom, hogy ilyenkor már a medve alszik, s akárhogy kérdik tőle, hogy adja a bundáját, nem hozza elő. Decebálnak ezúttal ,,orrod tőle fokhagymás!"
- De azt előre is megmondhatom, hogy én nemesembert, ha csak in flagranti nem kapom, le nem tartóztathatok.
- Nem is úgy gondolom. Ugyebár vannak az országban olyan bizonyos emberek, akiknek az a dolguk, hogy mindenütt szaglásszanak, hallgatózzanak, szemfüleskedjenek, aztán ha valamit elleshettek, azt megírják Bécsbe.
- Egyszóval ,,titkos policáj". De hát hogy tudja azt a tekintetes asszony?
- Sokszor előhozzák beszéd közben az asztalnál az urak. Szidják érte a kormányt. Hanem azok másnak nevezik. Valami olyan kutyafajta.
- Talán ,,spicli?"
- Igenis, spicli. No, hát egy ilyen spicli feljelenthetné ezt a dolgot. Annak nem kell sem magát megnevezni, sem bizonyítani. Elmondhatná, hogyan történt a homo regius ellazsnakolása; még azt is megírhatná, hogy az elvett Lipót-rend ott található az én elefántcsonttal kirakott szekrényemnek a belső rejtekfiókjában, amit akkor lehet megtalálni, ha az ember az arany cifraságot félretolja. Ott van a ,,porcus dalicti".
- Tehát csakugyan ott van a tekintetes asszonynál?
- Persze; én elvettem tőle, mert azt hittem, valami menyecske nyakából tépte le emlékül; hanem aztán a ,,spicli" felvilágosított felőle, hogy ez Rézkuthy rendjele.
- A ,,spicli?"
- Hát igen. A Bakala Peti. Eddigelé ugye, hogy nem tudtak a bécsi urak egész Tuhutum vármegyében egy árva lelket sem találni, aki ,,spicli"-nek odaadja magát? Akit meg idegen helyről küldtek ide, be sem merte ütni az orrát Tanusvárra máskor, mint országos vásárban, egyszer akkor is a hátára ragasztották neki a titulusát nagy betűkkel: ,,spicli", meg is verték, ki is dobták. Sohasem is jött az ide többet. No, hát énnekem még azért is köszönettel és hálával tartozik az udvari cancellária, hogy egy ilyen jó spiclit szereztem a számára, aki egészen alkalmatos, s azért megteheti nekem azt a szívességet, hogy engemet az urammal együtt becsukasson Komáromba. Hej, ha én azt elénekelhetném az én Decebálomnak: ,,Majd elmegyünk, rózsám, Komáromba, Komáromba: Ott is együtt leszünk kovártélyba, kovártélyba!". Hanem hát menjünk tovább, drága az idő! Erre a följelentésre Decebál meghívást kap Bécsbe, a királyhoz. Hogyan is híják azt? Tatár szó! Sokszor hallottam emlegetni: ,,Adadundum verbungérium".
- Igen, igen. ,,Ad audiendum verbum regium".
- Nojsz így mondtam. Hát oda fel kell neki menni. Az ellen nincs rugódozás. Ezt a parancsolatot még ma meg kell neki kapni; mert holnap már kimegy Erdélybe, s onnan sohse kerítjük vissza. Azalatt pedig, amíg Decebál Bécsben jár, kegyelmességed, a maga hatalmánál fogva, egész brachiummal kijön Tűzhalomra, s házmotozást kezd a Tanussy ősi lakban. Én akkor már otthon leszek; mert arra a hírre, hogy az uramat Bécsbe citálták, hirtelen végzek Debrecenben, breviáriummal (értsd: brevi manu), akit útban találok, felpofozom; a kölyket beteszem valami professzorhoz; hát legyen az ebadta pap, ha már tanulni van kedve; s azzal vágtatok haza lóhalálában. Ott kezdődik azután az én dolgom. Kegyelmességed házmotozást akar tartani az én nemesi portámon. Seprűt fogok; repellálok. Egypár hajdúnak kiütöm a fogát; a magas kormányt lehuncutozom. Kegyelmességednek azt fogom mondani, hogy úgy áldja meg az Isten, mint a suhai malmot! Tetszik tudni, hogy áldotta meg a suhai malmot? Hétszer ütött bele egy nyáron az istennyila. Mikor pedig a szekrényemre kerül a sor, s a rejtekfiókra rátalálnak, akkor egyszerre elájulok. Hát ez aztán csak elég lesz arra, hogy a Decebálom felségsértési perébe nyakig belekeveredjem, s vele együtt magam is odakerüljek a komáromi Babylonba. (A ,,pavillon" népszerűsített neve volt ez.)
Adalbert grófnak el kellett ismerni, hogy ennél furfangosabb cselszövényt nem lehet kigondolni annak az elérésére, hogy egy szerelmes asszony az ő imádott urával kétesztendei mézeshetek eltöltésére legyen királyi táblai ítélet útján kényszerítve. Nincs benne semmi lehetetlenség, semmi képtelenség.
Azt azután már Ponthay Adalbert a saját divinátiója nyomán kalkulálta ki, hogy mi lesz ennek a cifra dolognak a lefolyása.
Tanussy Decebál, ha azt megtudja, hogy a házánál tartott házmotozás alkalmával megtalálták az élő bizonyítékát az általa elkövetett felségsértési ténynek, egyszerre felhagy az eddigi tergiversatióval, s ami a nemesember jellemében van, elvállalja egész kevélységgel a maga vétkét, s többé nem bujkál sehová, hanem azt mondja: ,,Hol az a börtönajtó? Adós vagyok, fizetek."
Azzal becsukatja magát.
De ezt még megelőzi valami eset.
Elébb a királyi biztos magához hívatja Belizárt. Ez mind e mai napig nem tudja, hogy mi történt vele a régi napnál töltött orgia után; mert álló huszonnégy óráig nem lehetett bele lelket verni. Maga is kezdi már hinni, hogy ő verte meg a homo regiust. Saját híve pedig egy sem volt a társaságban, aki felvilágosítaná.
Ponthay Adalbert tehát meg fogja neki mutatni a bíróság ítéletét. Két esztendeig ülni bizony nem kellemetes dolog. Mikor aztán a ,,vad elefántot" így megkínozták a ,,rossz emberek"; akkor elő fog állani a ,"jó ember", és megvédelmezi, kihozza a veremből. A királyi biztos el fogja neki mondani, hogy bizonyosságot szerzett magának afelől, hogy nem Tanussy Belizár követte el a nagy feloniát, hanem valaki más. Már rajta tartja a kezét. Meg foga menteni az ártatlant a bűnhődéstől, de beleejti a vétkest. És ezért a jó szolgálatért nem is kér semmit Belizártól; semmi ígéretét sem veszi. Még csak arra sem akarja őt gyöngéden kötelezni, hogy félrevonuljon a közügyek teréről. Sőt, óhajtja, hogy vegyen azokban mentül tevékenyebb részt. Csupán arra kéri, hogy emlékezzék meg rá, hogy van igazság a földön, ritka plánta ugyan (mint ez idő szerint a burgonya), de mégis kapható, s hogy ennek a gumóit Ponthay Adalbert, a királyi biztos ültette el Tuhutum vármegyében. - Azután következik az, hogy a megváltozott tényállás, új tanújelek, önkénytes vallomások nyomán az elmarasztaló ítélet Tanussy Decebált fogja sújtani. Hiszen semmi csontja sem törik el bele. Az úr még a tömlöcben is úr. Akár egész víg társaságot gyűjthet ott maga körül az elítélt. De milyen nagy lesz majd a meglepetése; ha egy szép délután csak betoppan hozzá a felesége, s azzal az édes nyilatkozattal borul a nyakába, hogy ő is el van ítélve felségsértés miatt. Hogy ennek mi lesz a következése? Azt véges elme előre meg nem jósolhatja. Hogy Decebál megpuhulva jön ki a börtönből: az az egy bizonyos.
- Áll az alku - monda Adalbert gróf, kezet adva Sára asszonynak, aki őt aztán kikísérte az ajtóig.
- Igazán gyönyörű virágok vannak a kertjében a tekintetes asszonynak - mondá a búcsúzás kicserélése közben.
Ezalatt Bakala Peti minden lószerszámot előhordatott a magazinból, s azok közül kiválasztá a legszebbet őexcellenciája számára. Adalbert gróf helybenhagyta a választást, s odébb ment. Bakala Peti hátra maradt; egyért azért, hogy ne lássák együtt az utcán a királyi biztossal; másért meg, hogy bekasszálja a Kohntól a sápot az elcsaklizott sallangos szerszámért.









Jókai Mór: A kiskirályok


XXII. Egy jó szóért
Úgy ment az a dolog, mint a karikacsapás.
Még nem gördült ki Sára asszony úti hintaja Tanusvár poros utcáiból, amikor már útban volt a juratus tabulae regiae notarius Tűzhalom felé.
Ez is szép intézménye volt a boldog arany időknek: a jurátusság. Egy esztendeig joga volt a fiatal magyar nemesnek atillában, magyar nadrágban, topánban járni, sastollas kucsmával, görbe kard az oldalán, joga volt a királyi tábla titkos tanácskozásaiban hallgatóul megjelenni, és ami legkitűnőbb kiváltságát képezte, bírói idézést, evocatiót, admonitiót, királyi parancslevelet ő kézbesíthetett, s zörgetésére meg kellett nyílni minden nemesi kapunak: mert ha meg nem nyílt, odaszegezhette a jurátus a kapura, s eljárásáról kiadott bizonyítványa annyit ért, mint a szolgabíróé és az esküdté együtt.
A főispán jurátusa volt, aki a királyi parancslevelet megvitte Decebálnak. (Volt a királyi biztosnál ilyen előre készen tartva.) A fiatal joggyakornok közel atyafi volt, szívesen látott vendég a tűzhalmi kastélyban.
- Hozott Isten, öcsém! - fogadá a házigazda.
- De bizony magam is igyekeztem, hogy délelőtt ide juthassak.
- Hogy el ne maradj az ebédről, ugye?
- Nem egészen azért, hanem; hogy átadhassam ezt a királyi parancsolatot urambátyámnak. Ebéd után tiltja a törvényes szokás.
- Királyi parancsolatot? - szólt elcsodálkozva Decebál. - Nem emlékezem én rá, hogy kértem volna őfelségétől valamit. De hát csak azért sem olvasom el ebéd előtt, hátha valami mérges dolog van benne, ami elrontaná az étvágyamat.
- Annál jobb szeretem - szólt a jurátus, ott marasztalva magát ebédre. A levelet aztán zsebre dugták.
Nagy férfitársaság volt együtt, összegyűlt már az egész vadászkompánia. Az ebéd hosszú volt, vidám adomákkal fűszerezve. A kávéval együtt felhozták a pipákat, meg a dohánybörböncéket, ürömtaplóval együtt.
Az egyik vendég úr fidibuszt követelt.
- Itt van nálam egy annak való papiros - mondá a háziúr, kihúzva a zsebéből a hivatalos levelet. Még fel sem bontotta.
Hanem a megkínált vendégnek több praesentiája volt, az előbb feltörte a fidibusznak szánt levelet, s nagy lett a megrőkönyödése, mikor elolvasta a tartalmát.
- Decebál komám. Ez királyi parancslevél. Téged ad audiendum verbum hínak.
Erre a szóra olyan csendesség támadt az asztalnál, mintha mákot akarnának vetni.
Decebál megkísérté elkezdeni a kacagást, de hogy senki se szekundált neki, hát ő is abbahagyta.
Az uraknak egyszerre eszébe jutott a most éppen minden megyei felirat állandó sérelmi panaszát képző elfogatások története.
A meghökkenés csendjét azután felváltá a méltatlankodás zúgolódó hangja. Találgatni kezdték, mi lehet az oka e fenyegető meghívásnak? Hiszen ok bizony volt volna elég; de ki lehetett az árulkodó? Egész Tuhutum vármegyében nincsen spicli. Daruk, sasok összeverekesznek, de egymást be nem vádolják soha. Senki sem megy itt a sérelme miatt még a szolgabíróhoz sem panaszra, hanem maga vesz magának elégtételt, sőt ha ellopják az ökrét, visszalopja. Végre egy ki találta ejteni a nevet:
- Bakala Peti!
Nem Bakala Peti fütyörészett be valamit?
Talán bosszúból a tegnap kapott pofoncsapásért?
Na, attól kitelik.
Az inhibeáló jurátus hozzájárult ehhez a véleményhez a maga tapasztalásával.
- Csakugyan láttam ám Bakala Petit tegnap délután a királyi biztosnál. Mikor átvittem hozzá az aktákat a registraturából, ott ült nála Peti a kanapén, amint benyitottam az ajtót, egyszerre más tárgyra vitték át a beszélgetést. A gróf azt kérdezte Petitől, hogy ,,Hogy állnak a vetések?"
Mintha tudná azt Bakala Peti, hogy hol van az ő búzája elvetve?
Világos, hogy ő volt az árulkodó.
Csak az a kérdés, hogy vajon mennyit súghatott be abból, amit tud?
- Egy cseppet se zavarjon ez meg benneteket - szólt Decebál megnyugtatólag. - A legmagasabb parancs egész tisztelettel ad acta tétetik. Holnap pedig megyünk mindenestül Erdélybe vadászni.
- Figyelmeztetem rá, kedves urambátyám - jegyzé meg a fiatal joggyakornok, akinél még nagyon friss volt a jogtudomány -, hogy ezen esetben az eltávozása könnyen ,,fugá"-nak, szökésnek fog vétethetni, s a szökevény nemest megfogdossák.
- Csak hagyd te azt az okoskodást, édes öcsém. Várjon őfelsége, amíg a medvémet meglövöm; ha visszajövök, akkor is olyan szép leszek, mint most.
El lett határozva, hogy nem engedelmeskedünk. (Nincs is annál nagyobb gyönyörűség a világon!)
Ellenben ma este rövidebbre szabjuk a kártyaidőt, hogy jókor lefekhessünk. Hajnal előtt indul a karaván Erdély felé.
A jurátus öcsémet sem eresztették vissza, nehogy hírt mondhasson a királyi biztosnak erről a renitentiáról, s az még valami bracchialis erőszakkal gátolja meg a hazulról elvonulást. Elszöknie sem lehetett, mert a leghátulsó szobába vetettek neki ágyat, ahonnan valamennyi vendég szobáján keresztül kellett volna kiosonnia. Volt ugyan annak egy más ajtaja is a folyosóra; de ott feküdtek a medvefogó sinkoránok, s azok megeszik, ha ki próbál jönni.
Különben is fidélis fiú volt; nem kellett félteni. Ő volt a legelső, aki hajnalban Decebált felkölté.
- No, öcsém, hát hogy aludtál? - kérdé a házigazda.
- Sehogy sem.
- Talán horkoltak a szomszédok?
- Ha még csak horkoltak volna!
- Hát mit csináltak?
- Azt csinálták, hogy minden negyedórában jött hozzám egy, amint egy kicsit elszunnyadtam, s elkezdett a fülembe sugdosni: ,,Kedves öcsém! Nem akarom Decebált háborgatni; most kaptam levelet, hogy az anyósom halálán van, haza kell sietnem. Kérlek, mondd meg neki reggel." - Aztán jött egy negyed múlva a másik. ,,Kedves öcsém! Most zörgetett fel egy staféta, hogy a leányom torokgyíkot kapott, azt hozza, futnom kell doktorért. Kérlek, nem akarom felzavarni Decebált. Mondd meg neki reggel." - Negyedóra múlva megint rángatja a fejem alul a vánkost valaki. ,,Kedves öcsém! Nekem olyan borzasztó kólikám támadt egyszerre, majd a falra mászom. Ilyenkor az az orvosságom, hogy lóra ülök, s elnyargalok. Kérlek, majd mondd meg reggel Decebálnak." Utoljára felöltöztem, gyertyát gyújtottam, papirost vettem, megrubrikáztam, s amint jöttek sorba, rovancsolva beírtam, kinek mije haldoklik odahaza, mije fáj a zsigerei közül? Az utolsónak nem maradt más, mint hogy feltörött a sarka, nem húzhat rá csizmát; ez papucsban ment el.
Mind elpárolgott az egész vadászkompánia. Csak a szegény kis jurátus maradt ottan.
- No, már ez cudarság! - mondá Decebál. - Ennyi poltronságot nem tettem volna fel a barátaimról.
- Ne haragudjék, urambátyám! Lássa, igazuk volt a törvényesség szempontjából. Mert ha ők itt maradnak, azáltal nem magukat keverik galibába, hanem csak egyedül urambátyámat.
- Mégis gyávaság, pipogyaság volt tőlük így elszelelni.
- Én pedig azt tanácsolom urambátyámnak, hogy menjen fel szépen Bécsbe, s hallgassa végig, amit mondanak. Mással is megtörténik az.
- Azért sem megyek. Becsukhatnak, de meg nem juhászíthatnak. Hadd látom, mi lesz belőle, ha nem megyek?
Akkor aztán lement az udvarra veszekedni a cselédekkel, hogy minek nyitották ki a kaput az elszökdöső vendégek előtt.
Mikor legjobban patvarkodik, odasettenkedik melléje egy cigány. Csak akkor vette észre, mikor a kezét megcsókolta.
- Hát te ki malaca vagy?
- Malacnak az apámé vagyok, hanem postásnak a tekintetes nagyságos Belizár úrfi konvenciójában vagyok.
- Hát talán levelet hoztál nekem az öcsémtől.
A cigány előkereste a kalapja mellől a levelet, s átadta.
Belizár írása volt. Olyan csúf kalligrafiája nem volt az egész szittya ivadéknak Herodotus óta, mint neki. Hanem azért ennyit meg lehetett belőle érteni

,,Komám. El van árulva az egész dolgod a homo regiusszal. Ugorj, mert elcsípnek! Belizár."

Ez meg már éppen dühbe hozta Decebált.
- Én ugorjam! A te intésedre? Csak azért sem.
Olyan nagy volt az ellenszenve az öccse iránt, hogy még csak annyi jót sem tett fel róla, hogy az valódi részvétből gondolna őrá, mikor baját látja. Gyáva a fickó! Gyónni, vezekleni viszi az ösztöne, az anyai vér.
Azt már kitalálhatta, hogy Belizár beszélt a királyi biztossal, ő már kiszabadult a kelepcéből. Ki tudja, micsoda áron? Beleesett az árulás Tuhutum vármegyébe. Oda már a szüzesség! Eddig soha bemondó nem vált innen!
Azonnal hivatta az ispánját.
- Üljön az úr lóra! vágtasson utána a feleségemnek. Még útban éri, mert az asszonynép nagy pihenőket tart útközben. Mondja meg neki, hogy rögtön forduljon vissza. Én itthon maradtam, s nagy szükségem van rá, hogy vele beszélhessek. Ég a házunk, csakhogy a füstje nem látszik. Aztán nem kell kímélni a lovat.
Aztán befogatott a hintajába, s a jurátust is meghívta, beviszi a városba, annak sem kell forspont. Együtt szálltak le a vármegyeháza előtt.
Egyenesen rontott fel a főispáni szállásra. Az ajtóban álló kivont kardos hajdút szelideden oldalba taszítva, benyitott az ajtón, s azt sem kérdezve az előszobában ácsorgóktól, hogy itthon van-e, akit keres, ment be egyenesen a belső szobába. Nem hozott semmi fegyvert a kezében. De annyit mégis megtett, hogy a kalapját levette.
Ponthay Adalbert grófot egyedül találta a főispáni elfogadóteremben.
- Alázatos a szolga! (Ez volt az ő köszönési formulája nagy urakkal szemben.)
- Tessék helyet foglalni!
Decebál el is foglalta a helyét a nagy karosszékben, messze elnyújtva a lábát, s a sarkantyúja taréjával cifrákat kanyargatva a viaszkos parketten beszélgetés közben.
- Miben lehetek szolgálatjára tekintetes öcsémuramnak?
Decebál felkapta az állát erre a megszólításra. Igaz, hogy anyai ágról osztályos atyafiak voltak, de azért az ,,öcsémuram" szót sehogy sem vette a nyaka.
- Hiszen tudvalevő dolog, hogy Tuhutum vármegyében minden ember ,,bátyám"-nak szólítja egymást, tekintet nélkül az életkorra, ami különben egészen megfelel a francia ,,monsieur"nek, azért igen jó néven veszem, ha excellenciád ,,bátyám"-nak szólít, s én is visszaadom. Az ,,öcsém" megszólítás nálunk bizonyos lenézést fejez ki.
- No, hát legyünk mind a ketten ,,bátyám".
- Nekem például van egy emberem, akit én igazán úgy hívok, hogy ,,öcsém". Mert rászolgál. Úgy viseli magát, hogy ,,öcsémnek" híhatom. A szegény félkotyó Belizár. Tudom, hogy eltörött nála a mécsescserép, mikor megtudta, hogy két esztendőt kapott. No, hát ne szurkoljon tovább, kirántom a sárból. Azért jöttem ide, hogy megmondjam, nem ő inzultálta a homo regiust. Nem is volt az eszénél akkor. Olyan részeg volt, mint a tök. Ketten fogták a két karjánál, úgy húzták utánunk. Ő ártatlan az egész dologban.
Adalbert gróf úgy tett, mint aki új dolgokat hall most.
- De hát akkor ki ütötte meg a király emberét?
- Senki sem! Maga csapta bele a fejét az ajtóragasztóba, attól dagadt fel a homloka.
- De valaki csak hozzányúlt?
- Hát az a valaki én voltam. Egy kicsit megfogtam a gallérját.
- Valami küzdelemnek kellett eközben lenni, mert Rézkuthynak leszakadt a nyakába kötött Lipót-rend.
- Ejh! - kiálta fel, dölyfösen talpra ugorva Decebál. - Nem jöttem én ide magamat benevolisáltatni. Mit törődöm én a homo regius ,,fityegőjével"? Tudom is én, miféle állat az a Lipót-rend? Sas? Vagy elefánt? Csak annyit akarok mondani, hogy az egész perdulliós perből kérem a Belizár nevét kitöröltetni, s Decebált iratni a helyébe. A többit vállalom. - Mikor kell megkezdeni a beülést? - Megyek magamtul, nem várom be, hogy értem jöjjenek.
Adalbert gróf mosolyogva veregetett a tenyerébe, az óraláncáról lecsüngő pecsétnyomóval.
- Nem megy az olyan könnyen, bátyám, mint ön gondolja. Ez csak bonyolultabbá teszi az ügyet.
- De ha magam idejövök feljelenteni magamat.
- Csakhogy megelőzte bátyámnak az önfeljelentését egy előzetes feladás.
Most már dühbe jött Decebál.
- Ki volt az a gézengúz?
- Azt nem szoktuk elárulni. A szokott forumon lesz elintézve minden, ahogy alkotmányos törvényeink parancsolják. Megkapta bátyám a királyi parancslevelet?
- Itt van a zsebemben - mondá Decebál, s odanyújtotta azt a királyi biztosnak.
- De ne adja nekem, bátyám, mert magának szól az, nem nekem. Magának kell azzal felmenni Bécsbe.
- Minek?
- Meghallgatni a királyi szavakat.
- Nem vagyok rájuk kíváncsi.
- Nem is kíváncsiság viszi oda ez embert, hanem alattvalói kötelesség.
- Ez az a szó, amit nem ismerek! Szabad akaratból, vagy nyers erőszaknak engedve, mehetek a poklokba is; de parancsszóra még csak az álló helyemben sem fordulok meg.
Ponthay Adalbert egyszerre észrevette, hogy ők most mind a ketten egy cél után törekesznek.
Odafenn, a második lépcsőnél van egy kis szoba, olyan kis cucullorium-forma az egyemeletes ház homlokzatán. Ebbe a szobába szokták elzárni az olyan nemesurakat, akiket vagy in flagranti elfognak, vagy valami zenebona miatt elítélnek; legtöbbször üres az, használják különben kvártélyul a homo regius számára is, mikor annak le kell tölteni az idejét a vármegyeházánál, ahogy már egyszer láttuk; Decebál ezt a szobát igyekeszik elfoglalni, inkább becsukatja magát, mint hogy parancsszóra Bécsbe menjen. Aztán Ponthay Adalbert is éppen azt akarta, hogy Decebál oda jusson. Szépen kiegyengítette az útját.
- Nekünk azonban van hatalmunk, azt, aki a parancsszónak nem akar engedelmeskedni, kényszeríteni rá - mondá hivatalos felgerjedéssel.
- Engem? Tanussy Decebált! - kiálta fel büszkén a Thonuzóba ivadék, s kevélyen hordozá körül tekintetét a szobában felaggatott képeken, amik arany rámáikból komoran néztek rá. Azok között volt egy, a király életnagyságú arcképe, a Szent István-rend nagymesterének pompás öltözetében, fején a hermelin kalpaggal, mellette az asztalon Szent István koronája.
Decebál fogta a királyi parancslevelet, s kétfelé szakítva, odahajítá azt a király arcképe elé!
- Nem megyek Bécsbe!
A királyi biztos csengetett. A belépő hajdúnak ezt mondá:
- Jöjjön fel a porkoláb! Ezt az urat fel kell kísérni a nemesurak börtönébe.
Flagrans delictum volt!
Decebál összeütötte a sarkantyús bokáit, s ment maga előre; most már azt sem mondta, hogy ,,befellegzett."
Ő elérte a célját. De Ponthay Adalbert is.
Mikor a kacska lábú porkolábbal felkísértette magát a cuculloriumba Decebál, még akkor egészen tetszett neki ez a szerep. Azokban az időkben nagyon népszerű dolog volt becsukatni. Haj, milyen port fog az felverni mind az ötvenkét vármegyében!
Az előtornácból és szobából álló lakosztály nem is volt minden kényelem nélkül, azelőtt a homo regius lakott benne. Még ott volt az almahaj a kályha vállán, amit ott hagyott őnagysága - a nyáron. Nyoszolya, szék, asztal, kanapé: egyszóval minden volt. Fogas is volt a kabátnak, bundának, csutorának, meg aztán egy nagy rengeteg almáriom, de abban nem volt semmi. Azazhogy teli volt az poros iratcsomagokkal (verje meg a csoda!). Az még rosszabb a semminél.
- Parancsolja a tekintetes úr, hogy a Régi Napnál megrendeljem az ebédet? Hány órára parancsolja? - kérdé a porkoláb alázatos hangon, olyan módosan csengetve a kezében tartott csomó kulccsal, mint valami ministráns az inclangoriummal.
- Semmi tekintetes úr! Szarkaláb! (Loco ,,porkoláb") - rivallt rá Decebál. - Rab vagyok. A császár rabja vagyok. Aki rabot akar tartani, élelmezze. Ha én becsukatom a jobbágyot a dutyiba, én is kosztozom ott. Hadd látom, milyen gombócot főznek a szegény raboknak.
,,Hát hiszen majd elmegy tőle a kedved, ha meglátod", gondolá magában a börtönök gondviselője.
- Aztán az ajtót be kell rám zárni. Ha fogoly vagyok, be akarok zárva lenni. Aztán akarom hallani, hogy a strázsa járjon alá s fel a folyosón az ajtóm előtt. Most takarodjék kend.
Úgy történt, ahogy kívánta. Egészen meg volt a dolgával elégedve. Dacolhat most már a királyi paranccsal. Nincs olyan nagy úr, mint a rab a maga börtönében.
Elhitette magával, hogy ő most egészen acéllá van edzve. Hasonlatos Konthoz, a ,,kemény vitézhez". Garay balladája abban az esztendőben jelent meg. Azt elszavalta Decebál, mikor magára maradt. Elhatározta, hogy a miatyánk helyett minden reggel, este azt fogja elimádkozni.
Aztán körülnézett a szobában, hogy mivel lehetne az időt eltölteni? A szekrénynek mind a két szárnya fel volt tárva, meglátta a sok iratcsomagot. Hátha ezzel is lehetne mulatni? De amint egyet kihúzott belőle, olyan egérfutás támadt egyszerre az egész kasornyában, hogy jobbnak látta ezzel a merénylettel felhagyni.
Amint a delet harangozták, hozta a porkoláb a számára egy cseréptálban a napi illetményét, hat erős gölödényt, hagymás lélöttyben, meg egy egész prófuntot; cinkanalat is hozzá.
Evőszerei azonban voltak Decebálnak; azokat ott hordta ezüsttokban a csizmaszára mellett; kést, villát, kanalat.
- Engedelmet kérek - mondta a porkoláb - a raboknak nem szabad kést, villát tartani, hogy kárt ne tegyenek magukban; azt el kell vennem a tekintetes úrtól.
- No, hát vedd el a kanalat is. A furkóhoz cinkanál való. Mi van a korsóban?
- Békaital.
- Azért mondom. A rabok nem isznak bort! Pusztulj! Ne bámulj a számba!
Elszánta magát, s bevágta mind a hat gombócot. Ismerjék meg, hogy mire képes.
A fekete kenyér aztán egészen új életpályát tárt fel előtte. Igenis; a szegény rabok az összegyúrt fekete kenyér beléből tudnak készíteni mindenféle szobrokat, embereket, állatokat, még órát is, ami jár, ez lesz az ő napi foglalatossága. Csakugyan vitte is annyira rövid időn, hogy valami négylábú állatot kifundált, ami ugyan inkább hasonlított az özönvíz előtti saurusok fajtájához, mint ahhoz a toklyóhoz, aminek ő szánta; de hát így kezdték azt mások is, majd holnap tökéletesebbet fog alkotni.
Valamije nagyon hiányzott - a pipa. Minden böjtölésnél ez a legkeservesebb penitencia a rabokra nézve, hogy nem szabad nekik pipázni. Természetes! A tűzzel felgyújthatnák a börtönt. A raboknak csak bagózni szabad. Majd ha megint feljön a porkoláb, kérni fog tőle bagót. Arról is tartozik gondoskodni a császár.
A legközelebbi kulcscsörömpölésre azonban nem a porkoláb alakja sántikált be hozzá, hanem egy ,,vármegye uráé", akit tekintetes főfiskárus úrnak híttak. A nevére a harmadik ember sem reflektált, mert az olyan hosszú volt; ,,Szomorupataky Dengezics". (Iskola kell ahhoz, hogy ezt az ember megtanulja!) Ő volt a megyei tiszti főügyész s a legjobb pikétjátszó a Partium és a Nagy-Kunság közötti területen.
A főfiskus egészen őszhajú emberke volt, de a bajusza fekete; azt suvickolta. A beszéde rendesen bilingvis volt, először mondta latinul, azután magyarul.
- Quid fecisti, amice? Mit csináltál, barátom?
Decebál odatartá eléje a tenyerén a most alkotott kenyérbélmammíferát
- Egy birkát csináltam.
- Non hoc dico. Nem azt mondom. Fecisti stultitiam. Bolondot csináltál. Non facias sculptile!
- Haggyad az egyik nyelvedet odakinn, s ne fecsegj nekem diákul, mert kidoblak. Ez az én tömlöcöm. Mi kereseted van itten?
- No, no no, kedves barátocskám. Hát mit keresek én itten? Én vagyok a főfiskális, akinek a te causadat ex offo kell védelmezni a királyi fiskus actoratusával szemben.
- Nekem nem kell védelmező ügyvéd. Az ellen én protestálok. Hagy úgy tegyenek velem, mint Martinoviccsal és társaival! Hogy a védelem ürügye alatt gyáván eláztassák. Ha odaállítanak a rendes törvényes bírák elé, meg fogok nekik felelni emberül, tudom, hogy jóllaknak vele; ha pedig törvénytelen idegen bírák elé hurcolnak, azt mondom nekik, amit Csunkó Náci mondott: ,,Siebene brennen!"[1]
- Ugyan, ugyan, barátocskám, ne vedd olyan tragice a dolgot. El lehet azt még intézni okosan. Dacára annak, hogy nagy hibát követtél el. Adj egy párezer forintot Rézkuthynak, s ígérd meg neki, hogy a jövő restauratiókor mellette dolgozol, hogy első alispán legyen, s revocálni fogja a vádat, hogy ütleget kapott azon az estén. Hát a Lipót-rendjét hova tetted?
- Tudja a magas mennykő!! Elvette tőlem a feleségem, azt gondolta, valami násfa.
- Azt őnagysága titokban visszaküldhetné neki.
- Azt pedig egyenesen megtiltom, hogy a feleségem az én dolgomba beleavatkozzék. Különösen meg ne próbálja énértem kegyelmet kérni, mert akkor válópert indítok ellene! - Ha rabbá tettek, rabjuk leszek! - S ha föld alatti tömlöcbe csuknak, ahová napvilág se jár le, és ha kezemnél, lábamnál fogva a falhoz láncolnak is, még akkor sem fogják megérni, hogy Tanussy Decebál egy könyörgő sóhajtásra is fakadjon előttük.
- Jaj, jaj! Kedves amice, barátocskám! Dehogy láncolnak téged a falhoz, hahaha! Igazán nevethetek rajta. Annyit már kiböffentett előttem őexcellenciaja, hogy ha az ítéletet kimondják is, a várfogság porkolábfogságra fog enyhíttetni, mivelhogy magad nobiliter feljelentetted magadat, s akkor itt ülheted le az idődet a vármegyeházánál, minden úri kényelmed meglesz, tarthatsz itt szakácsot, pincemestert; mi, a te régi jó cimboráid mindennap feljövünk hozzád tarokkozni, preferanszozni, s olyan jól elmulatunk, mint a törökök a paradicsomban.
Ez a program pedig már egészen kihozta a sodrából Decebált. A négylábú saurust ágyúgolyóbisnak gyúrta össze, s úgy vágta az asztalhoz, hogy az a gerendákig ugrott fel.
- Nem kell a ti mulatságtok! Velem ne komázzon senki! Tegyék velem, amit akarnak; de kegyelmet ne osztogassanak. Amit megmondtam, megmondtam. Többet ne kérdezzenek tőlem, mert rettenetes leszek. Eredj dolgodra, s aztán akkor lássalak, amikor a hátam közepét. Nekem tetszik rabnak lennem. Aztán azt is megmondom előre, hogy meg ne próbálják velem azt a tréfát, amit szoktak, hogy még egy másik embert, sub titulo ,,rab" ide csukjanak mellém, aki pedig voltaképpen nem más, mint spion, mert azt én megrágom, palacsintává lapítom, s a falhoz mázolom. És most: örülök, hogy volt szerencsém.
Azzal szépen kitolta az ajtón a fiskálist, olyat rivallva a künn ácsorgó porkolábra, hogy többet őhozzá senkit be ne eresszen, mintha ő volna itt az úr a háznál.
A fiskális meg a porkoláb egymás szeme közé mosolygott. Csak első nap van ez így.
Decebál elkezdett dühösen járkálni a börtönében alá s fel. Tudta, hogy lépteinek hangját meg kell hallani a királyi biztosnak odalenn. Elhatározott szándéka volt éjfél utáni három óráig négy magyar mérföldet legyalogolni, hogy ne alhassék a lábdobogástól az a tyrannus odalenn.
De még fél stációt sem végezhetett el, amidőn újra nyikorogtatják az előtornác vasajtaja zárában a kulcsot. Megint jön valaki.
- De már ezt megeszem, akárki lesz!
Úgy is várta, ugrásra készen, mint egy tigris a prédáját. Hanem aztán éppen úgy járt vele, mint a tigris, mikor a várt antilop helyett egy töviskes disznó bukkan ki eléje. - A mostani látogatója Vakandi Anonymus úr volt. Éppen abban az adjusztírozásban, amiben legutoljára láttuk.
Ezt nem lehet megenni.
De annyit mégis megtehetett vele, hogy per kend kiáltott rá.
- Hát kend mit akar itt az én áristomomban?
A hírhedett tudós oda sem nézett rá; elfordult tőle.
- Csak tessék folytatni, kérem. - S azzal ment egyenesen ama nyitott szekrény felé, s az előtt törökösen lekutyorodva, elkezdett nekigyürkőzni.
Csak akkor vette észre Decebál, hogy hová jutott. Hisz az a cucullorium, azonkívül, hogy vendégszoba, nemesi börtön, még egyúttal magazinja is a vármegye legócskább irathalmazának. Nemcsak egerek járnak abba, hanem tudósok is.
- Maga ide jár studírozni? - kérdé most már enyhültebb hangon Vakanditól.
- Igenis. Éppen a Tanussyak egyenes leszármazását kutatom Thonuzóbától.
Thonuzóba! Egyenes leszármazás! Ez a szó volt az, ami Decebált képes volt egyszerre az egekbe emelni.
Az a rozzant szekrény egyszerre oltárrá változott előtte. Hogy egyenlő színvonalon lehessen Vakandival, aki guggon ült, kénytelen volt letérdepelni mellé. Hasonlított a kínaihoz, aki a pagodlija előtt áldozik.
- Mit találtál eddig, szerelmetes barátom? - kérdé könyörgő hangon.
- Sokat, de nem mindent.
Azzal előszedegette a tarsolyából az eddigi kutatások zsákmányait. Azok mind a Tuhutum megyei archívum lomtárából kerültek elő. Hisz az ilyen ócska levéltár a senki jószága. Még jó, ha egy tudós szedi ki belőle a becsesebb iratokat, mint ha a sajtos csavarint belőlük papiros töltikéket, vagy a hajdúk vágnak belőle fidibuszt a vicispáni pipatórium számára.
Voltak azok között egész III. Béláig felmenő régi okiratok, amiknek a papirosa kecskebőr színű volt már, s a betűk rozsdásak. Mindezek tágították a visszatekintő szemei előtt a múltak láthatárát. Hogy a Tanussy család fejedelmi ágból származott, azt ki lehetett belőlük olvasni. De volt közöttük különösen egy pergamenre írott palimpsest, aminek az alsó írásában fel lehetett ismerni egyikét a régi pogány énekeknek. ,,Hadúr, Ármány, Turul, Nemere, Táltos" előfordult abban, természetesen régi scytha betűkkel, amiknek valami barát egy diák litániát írt a hegyébe minuskel betűkkel. Alá volt írva: ,,Zákán".
Ki volt az a Zákán?
Az már bebizonyult tény, hogy az ősi oklevelek nyomán legmesszebb felvihető ősapja volt a Tanussy családnak. Ez tehát élhetett a XII. században. Arra mutat a pogány ének. Akkor pusztították el a hitbuzgó király parancsára a hegedősöket a hegedűikkel együtt. Bár legalább egyet meghagytak volna a múzeum számára.
- Ahol ennyi van, ott többnek is kell lenni! - Ez volt a nagy archaeolog véleménye.
- Keressük! - dörmögé Decebál, s levetette a kabátját, felgyürkőzött. (Nehogy a borjúszájú ingujjába beleszaladjanak az egerek.) - Segíteni fogok.
- Csak csendesen. Én már tudom a tájékozódást ebben a labirintusban.
- Több szem többet lát.
- No, csak azokat tessék kikeresni, amik minuskel írásjegyekkel vannak ellátva.
Azzal nekihasaltak a papiroscaliforniának; kihúzgálták a csomagokat, szétteregették a padlóra a leveleket, úgy jártak közöttük négykézláb. Egyszer a porkoláb be akart jönni az ajtón, Decebál széket emelt rá.
- Be ne jöjj, ha az életed kedves!
Pedig csak az üres tálat akarta kivinni.
- Jó nyomon vagyunk - biztatá Vakandi Decebált.
Még aznap meg is találtak egy leszármazási lajstromot, kutyabőrre írva, mely a leghitelesebben bizonyítá a Tanussyak őseredetét; de annak is a legérdekesebb részét, a felsőt, ahová a pogánykorbeli fejedelmi ősök nevei lehettek írva, megette az egér. Rettenetes egér! Fejedelmekre kellett éhezned?
Csak az est sötétje vetett véget a nagy búvárlatnak.
Decebál egészen meg volt elégedve. A sors intéző keze volt ez, hogy neki ide ebbe a börtönszobába kellett jutni. Nem börtön az már, hanem a Dárius kincstára. Ez egyenesen predestináció volt.
Az eltávozó Vakandinak azt az utasítást adta, hogy holnap amint megvirrad, compareáljon a börtönében.
Egész éjjel alig tudott aludni - a dicsvágy ábrándjaitól, no meg az egerektől.
Reggel újra kezdődött a munka, és folyt meglepő sikerrel. Félbeszakítatott néha a belépő porkoláb vagy a főfiscus által egy pillanatra, de azokat nagy hamar kiexpediálta Decebál. Még takarítani sem engedett a szobájában; tele volt ott teregetve minden ócska írásokkal.
A főfiscus ugyan kapacitálgatta, hogy jó lenne belenézni ebbe meg amabba a mai korbul kelt paksamétába, de rá sem hallgatott. A saját peréről volt szó.
- Bánom is én. Amit rám fognak, mind igaz. Ítéljenek el. Felét sülve, felét főve. Nem diskurálunk egymással!
Makacsul megmaradt amellett, hogy nem jelen meg a bírái előtt; ítéljék el konok makacsságból.
Drága dolgok kerültek napfényre a poros almáriumból.
Egy Tanussy ős athnámét is kapott a török szultántól, melyben a tiszántúli hét vármegye királyának kineveztetik. Volt annyi esze, hogy nem használta; de azért itt van. Pénzt is verethetett volna a saját képére, ha akart volna.
- Ez mind nem ér semmit - mondá a nagy régész -, ha fel nem tudjuk találni azt az ítéletet, ami Thonuzóbára kimondatott. Pedig annak itt kell lenni.
Az ilyen régiségbúvárnak olyan jó orra van, mint a szarvasgomba-kereső kopónak. (Ejnye, de csúnya hasonlat!) Mondjuk inkább, olyan varázsvesszeje van, minta kincskeresőnek, hogy ahol a rejtett kincs bujdokol, ott egyszerre lehajlik magától.
- Mit szól ön, barátja az erénynek? - mondá egyszer Vakandi. - Mit keres itt a megyei akták között ez a vastag táblájú imádságoskönyv?
- Bizony nem tudom én.
- Hát én kitalálom. Az ilyen régi imádságoskönyveknek a táblái még régibb papírlevelekből vannak összeragasztva, s ha egy ilyen ódon könyvnek a tábláját szétválogatjuk, igen gyakran meglepő becses iratokra találunk bennük.
- Szedjük széjjel!
Úgysem kell az az imádságoskönyv a vármegyének.
Vakandi egy archaeolog vakmerőségével szakítá le a könyvről a külső táblát, mely disznóbőrbe volt kötve. Hogy az egerek nem bántották, azt valami arcanumnak köszönheti, amivel be volt pácolva; amikor ez készült, még drága lehetett a papiros, mert a könyvnek még a szélei is tele voltak írva.
Ezt a táblát Vakandinak el kellett dugni a tarsolyába és hazavinni; mert annak a szétfejtése nagy tudomány.
Az évezredes csirizt, amivel egyik papírlap a másikhoz van ragasztva, elébb meleg vízpárával kell felengesztelni. Evégett a zsákmányt haza kellett vinni Anonymus úrnak.
Decebál addig az ideig, amíg a tudós visszatért, nem volt ezen a világon. Étvágya sem volt már, azt sem tudta, délelőtt van-e vagy délután. Rémledezett előtte, hogy a reggeli órákban valami ismerős alak karikázik be a szobájába, aki nagyon hasonlít Csunkó Nácihoz, a jurátusok apjához, s az egy nagy bolond pecsétes levélből olvas fel előtte valamit.
Említettük ugyanis, hogy a jurátusság milyen nagy uraság volt, csakhogy nem tartott tovább, mint feszesen egy esztendeig, akkor letette a fiatalember a censurát, s a lepkéből lett hernyó, a jurátusból prókátor. Nincs ez meg Buffonban! - Azonban voltak kiváló kapacitások, akiknek annyira megtetszett a jurátusélet, hogy vénséget értek benne. Ami úgy történt meg, hogy minden esztendőben ,,visszakapták az aranyat". Tudniillik a censurára jelentkező jurátusnak előbb egy aranyat kellett letenni a personalis expeditoránál, ha aztán szerencsésen átesett a censurán, scriptoristicán, akkor ugyanott megkapta a diplomáját; ha pedig megbukott, akkor visszakapta az aranyat, s még egy esztendeig maradt jurátus. Így aztán volt, aki ott rekedt, ott őszült meg jurátusi minőségben, s a fiatal generációnak vezetője volt a pozsonyi és budapesti erkölcsmívelő intézetek látogatásában.
Ilyenforma alak volt az, aki Decebált meglátogatta, Pestről küldték, mint az ilyen eljárásokban verzátus praktikust. A börtönben ülő nemesnek ugyanis a citatoriát nem lehet az ajtajára kiszegezni, mert az ott ezt meg nem láthatja; tehát annak, ha elfogadni nem akarja, fel kell olvasni az idézőlevél tartalmát.
Dehogy hallgatta ezt Decebál. Mikor vége volt, azt kérdezte a vén sastól:
- Aztán hol lesz az a fiakerbál? A ,,Nagy Gárdistánál?"
- Ott - felelt rá Csunkó Náci, s végezve hivatalos exmissióját, eltávozott.
- Magam nem mehetek, hanem a feleségemet majd elküldöm - kiáltá utána Decebál.
Végre megérkezett a várva várt szabadító.
Hogy ragyogott már messziről a rubintos orra, meg a fekete két szeme! A nyert csata diadala látszott az egész arcán.
- Heuréka! - mondá görögül Decebálnak, hogy a porkoláb ne értse.
Azt azután csakhamar kihurcolták a börtönből. Nem kell ma az ágyat fölvetni!
De még az sem volt elég, hogy az ajtót kívülről magukra záratták, még azonfölül a nyoszolyát is eléje tolták annak, hogy belülről is el legyen torlaszolva.
Ekkor azután a szögletbe húzódtak, hogy a kulcslyukon át rájuk ne leshessen valaki.
- Itt van, barátja az erénynek. Mind a kettő.
- Mi az a kettő?
- Az egyik Thonuzóba ítélete, a másik pedig Szár László szerződése Kenézzel, Thonuzóba apjával a fejedelmi örökölés dolgában.
- Fejedelmi örökölés!
Anonymus előszedte egyiket a másik után. Kegyetlenül megviselt papirosdarabok voltak.
- Vigyázva kell hozzájuk nyúlni, mert töredékenyek; a XII. századig még csak a gyapotból készült papírt ismerték; ezek is abból vannak.
Mind a kettő minuskel betűkkel volt írva.
Decebálnak gyönge skrupulusa támadt.
- Hisz ezek nincsenek hun betűkkel írva.
- Az első nem is lehet azzal írva - magyarázá a tudós -, mert az egy országbírói ítélet; egyébiránt mind a két irat, ámbár nem az eredeti okmány, de egykorú hiteles másolat; ami az egész genealógiára teljes világosságot vet.
Lássuk.
A két régiségbúvár olyan szépen tudta már olvasni ezeket a barbár szavakat, hogy fenn nem akadt a szöveg értelmezésében.
Itt állt Thonuzóba elítéltetése. A vádpontok. ,,Halmokon, forrásoknál, köveken áldozott. Pogány hitben fiát nevelte. Lóhúst megette, lótejet megitta. Keresztet ledöntötte. Király ellen ,szert' kötött. Pártot ütött. Zomotort tartott. Felesége penigh alirumna vala. Megítéltetett, hogy monnó[2]elsíroltassanak; ősi szokásuk szerint, lovával, ebével, sólyommadarával, fegyverével; asszonyember csepeszével, kösöntyűivel, függőivel, edényeivel; áldozatüst, kés, hártyára írott szer velük temettessék; Bajhalomnak neveztessék! Fiuk, Zákán esztergomi érseknek adassék, keresztény hitben neveltessék, jószágaiban meghagyassék."
- Íme, tehát minden megvan, amit keresünk - szólt Anonymus, úgy őrizve a tenyerén a ráfektetett ócska papírt, mint aki érzi, hogy attól függ egy ország új átalakulása.
Decebálnak a könny homályosítá el a szemeit.
Lelke előtt látta megjelenni a hős párt; az ősapát és anyát, akik a hitükért, az ősi istenért, a szabadjogért inkább élve hagyták magukat eltemettetni, semhogy az életet megtartsák a hittagadás árán. - Mik vagyunk mi, elkorcsult unokák az ő nagyságukhoz képest? Mi a tanusvári cucullorium a bajhalmi sírdombhoz?
- Tehát ez okirat nyomán megtudtuk, hogy Zákán csakugyan Thonuzóba fia volt, s eszerint a Tanussyak egyenes leszármazása be van bizonyítva. De van ennél egy még nevezetesebb szó is ez ítéletben: ,,hártyára írott szer" velük temettessék. ,,Szer" annyit jelent, mint ,,kötés, szövetség; egyesség", innen ,,szerződés". Azért ,,Pusztaszer", ahol Árpáddal a hét vezér szövetséget kötött, s őt fejedelemmé tette. A hártyára írott szer ott van bizonnyal az áldozatüstben eltemetve a bajhalmi sírban. Az egy cölöpsírbolt, magas hegytetőn, tehát száraz helyen, ahol a hártyapapírnak épen meg kellett maradni. Azonban itt van a másolata annak a hivatkozott ,,szer"-nek, mely szintén az imádságoskönyv borítékjába összeragasztott papírok közül került elő. Olvassa el azt, barátja az erénynek!
Ez még ódonabb szavakkal volt fogalmazva, ugyancsak jártasnak kellett lenni a hajdankori magyar lexikonban, aki azt meg akarta tudni, mi van a Szár László és a Kenéz között megerősített contractusban; mikor a ,,kopasz" helyett azt mondják ,,zár", a ,,gazdag" helyett ,,szemere", a ,,vívást" jelenti ,,baj", a ,,vívás" ellenben ,,ivadékot", ,,apa" helyett mondják ,,ük", a ,,rokonság" helyett az a szó járja ,,vért," ,,vért" pedig jelent ráviteles értelemben annyit, mint ,,trón", s ami fődolog: ,,fejedelem" szó helyett azt használják: ,,csákán". (Ami természetesen a várkun, avar, varchonita szótul jön ,,Chagan".)
Hanem azért nevezetes egy okmány ez! Mert ebből derül ki (archaeologiai szófejtés mellett) az a megdönthetlen históriai tényállás, miszerint Szár László Kenézzel kötött szövetséget az iránt, hogy ha az Árpád-ház férfi ivadéka kihal, akkor Kenéz vére emeltessék a csákáni vértre.
És Kenéz nemzette Thonuzóbát, Thonuzóba Zákánt, tőle ered a Tanussy ivadék, annak az elsőszülötte pedig Decebál...
Ki hát akkor az igazi ,,csákán" Magyarországon ez idő szerint? Decebál büszkén egyenesedett föl, s ha oly magas lett volna, mint amilyennek lelkében érezte magát, fölemelte volna a fejével a tanusvári megyeház cuculloriumának a tetejét.
Dejszen zörgethettek azon az eltorlaszolt börtönajtón, akárki fiai vagytok odakinn; ez most nem megy a ti hívogatástokra semmiféle törvényszék elé.
Itt van az ő álmainak rég kergetett bálványa!
Csakhogy ez még nem az eredeti. - Az ott van a bajhalmi sírdomb alatt. Bizonyosan ott van!
- S te csakugyan feltaláltad Thonuzóba sírját? - kérdé hosszas elmerengés után Decebál.
- Bizony mondom, hogy feltaláltam, barátja az erénynek.
- S hogy ahhoz hozzájuthassunk?
- Nem kerül többe, ,,csak egy szóba" - szólt ravaszul hunyorítva a vakandok.
Decebál fejet csóvált.
- Az még meggondolni való! Rakd el az írásokat. Ha elhatározhatom magamat, majd odaizenek hozzád.
- Jól van, barátja az erénynek. Én várok és hallgatok.
Az a Bajhalom, Thonuzóba sírjával, Ponthay Adalbert gróf birtokán van.

[1] Kártyás műszó Makaóbul.
[2] Ős magyar szó: ,,mind a ketten."









Jókai Mór: A kiskirályok


XXIII. A boldogság, amit megsokallnak
A Ponthay Adalbert gróf és Tanussy Decebál közötti gyűlölködésnek a nagy publikum előtt hangzatos címei voltak; politikai meggyőződések, felekezeti hitbuzgalom, hagyományos ős villongás, kuruc, labanc tábor! hanem a fiskálisaik meg a sedriák jobban ismerték a dolgot; ,,osztályos atyafiak" voltak! S ez az ellenségeskedésnek a superlativusa.
Adalbert grófnak ugyanaz volt az öreganyja, aki a Tanussy testvéreké, utolsó ivadéka egy ősi családnak: fiúsított leány, akinek halála után egy roppant terjedelmű nagybirtok maradt az unokáira. Ez a birtok Erdély határszélén feküdt, ahol a Kárpátok kezdődnek; a keleti része rengeteg erdőkből áll, a nyugoti jól termő szőlős hegyoldalakba hanyatlik át, s aztán ellapul végtelen síksággá, amit két folyam öntözget; jó kövér termőföld, búzának, repcének, dohánynak hazája; gazdag kaszálókkal, sík legelőin jó dolga van gulyának, ménesnek.
Mikor a két család ezen a birtokon megosztozott, a Ponthayak családfeje el volt foglalva a nagy francia háborúval; generális volt a hadseregnél, künn feküdt Mantuában; egyszer el is fogták Mack tábornaggyal. Ellenben a Tanussy családapa idehaza volt, s a maga dolga után látott. Így történhetett aztán meg, hogy a bírói osztoztatásnál a rájuk maradt nagybirtokot olyan szépen osztották kétfelé, hogy a rengeteg erdőség mind a Ponthay családnak maradt, az áldott Kanahán-vidék meg a Tanussyaké lett.
Mikor aztán Adalbert gróf az apja örökébe lépett, s átvizsgálta az inventáriumot, akkor egyszerre rájött, hogy ez nem jó osztály volt; ő a maga erdőfedte örökségére folyvást ráfizet, a Tanussyak ellenben dúskálkodnak; neki jutott a makk meg a gubics; ezeknek a bor és a búza; ez nem igazság! Osztályigazító pert indított az unokaöccsei ellen, azt követelte, hogy a nagyanyjuk jószágát ne hosszában, hanem keresztben vágják kétfelé: kapják meg azok az ő makkjának és gubicsának a felét, s engedjék át neki szintén a felét a boruknak és búzájuknak.
A régi harag méregfájának a gyökerei számára ez az osztályigazító per volt a legtelevényebb talaj. Az ilyen pernek pedig az a természete, ami a berkenyefának; hogy aki elülteti, az nem eszik a gyümölcséből; ezt nem végzi be egy emberöltő idő.
Arra pedig, hogy a két Tanussy testvért barátságos kiegyezésre lehessen bírni, egy csepp kilátás sem volt; miután bizonyos, hogy amire az egyik rááll, azt a másik csak azért is megtagadja. Aztán, ha az osztályújítás a Ponthay család kedvére jönne létre, akkor a két Tanussy testvérnek is újra kellene osztozni!
De íme a ,,fátum", a ,,véletlen" közbehoz egy minden prókátori erősségnél hatalmasabb argumentumot! Thonuzóba sírját feltalálja egy régiségbúvár; ámde ez a halom éppen annak a rengeteg erdőséggel fedett hegyláncnak legmesszelátóbb gerincén fekszik, amely Ponthay Adalbertnek jutott osztályrészbe. Ott van eltemetve az ,,ük" Thonuzóba, és vele együtt eltemetve a hártyára írott ,,szer". - Csakhogy ehhez hozzájutni más áron nem lehet, mint a békés kiegyezés áldozatáén; s ez annyit jelent, mint egy szép tízezer holdas pusztát átadni cserébe egy ugyanakkora ősrengetegért.
Bizony nem lehet rossz néven venni Decebálnak, ha minden dicsősége dacára is azt mondá magának: ,,Aludjunk erre egyet!"
Mert hát nem hiába van az ország címere is olyanformán osztva kétfelé, hogy az egyik részébe esnek a folyóvizek, meg a sík földek, a másik részébe pedig a hegyek; s ha az utóbbiakra van feltéve a korona és a kereszt, ez azt jelenti, hogy a hegyek, erdők a főuraké és a papoké; a másik aztán a mienk.
Decebál még nem adta be a derekát; meg volt ugyan már rendítve; de még tartotta magát a lábán. A mérleg ingadozott a haszon és dicsőség között. Az egyik serpenyőben búza, repce, a másikban a bükkmakk! - Ezt még a Bajhalom kincsei nem nyomják le. - Még ide kell valami, ami a súlyt errefelé billentse.
Decebál kiállta még aznap is a rabkoszton; s megkísérté kenyérbélből lovon ülő páncélos vitézeket gyurmázni.
A következő nap reggelén korán nyitották rá az ajtót. Megint a főfiskus jött be hozzá.
- Látod, látod, barátocskám, mondtam, ugye, hogy ez lesz belőle! nem akartál megjelenni, magadat védelmezni; mármost meghozta rád a törvényszék az ítéletet makacsságból. Most lejöhetsz, meghallhatod; publikálni fogják.
- És ha nem megyek? - szólt dacosan Decebár.
- Hát akkor visznek. De az nem volna tehozzád méltó szituáció.
Decebál maga is úgy találta, hogy az bizony semmiképpen sem lenne valami dicsőséges látvány, ha az ő nemesi alakját kezénél, lábánál fogva hurcolnák a hajdúk a törvényszék elé. Eszébe jutott Kont balladája is; az is ott volt az ítélet kimondásakor; különben nem feleselhetett volna a királlyal.
- Jól van, ott leszek. Hadd lássam azt a komédiát!
Úgy is viselte magát a törvényszék előtt, mint aki fitymálja az egészet. Az egész hosszan indokolt ítélet felolvasása alatt egyre törekedett hetyke közbeszólásokkal rontani az ünnepélyes hangot. ,,No, lássa az ember!" - ,,Soha több fát, mint az erdőn!" - ,,Mi a tatár? Hát még ezt is tudják?" - ,,Coki pöngő!" - ,,Legyen lúd, ha kövér!"
A hallgatóság (mert karzat is volt) nem is volt háladatlan; eleget nevetett a mókázásain; s a derültséget nem bírta elparáholni a királyi biztos haragos tekintete.
Az ítélet kétesztendei nehéz várfogságra szólt, mely azonban a királyi biztos által kihirdetett kegyelmi tény folytán megyeházi szobafogságra lett átváltoztatva; hozzátétetvén, hogy ,,azonban a fogoly úr tartozik magát saját költségén élelmeztetni".
Erre a szóra meg már éppen elkacagta magát Decebál.
- No, hát ha tartozom magamat a börtönben magam élelmezni, akkor azt úri rangomhoz méltóan fogom cselekedni. Hej, porkoláb, lódulj Dabajkóhoz! Ahogy csak kitelik konyhából, pincéből! Aztán én nem szoktam ahhoz, hogy magamban pánizáljak. Nekem társaság kell. Meg vannak híva hozzám az urak, bírák, jegyzők, jurátus, esküdt, mind valamennyi együtt, aki törvényt ült ma fölöttem. Legyen szerencsém az én úri lakásomon, odafenn a cuculloriumban, aztán, ha úgy tetszik, kivilágos kivirradtig együtt mulathatunk.
Ettűl a szótul még a magas törvényszék tagjaira is elszármazott a jókedv.
Decebál kezet szorított a hivatalos barátjával, a főfiskussal. - Aztán te is eljöjj! Mindennap dáridó lesz itt nálam e szent naptól fogva, amíg csak itt ülök. Szívesen látok mindenkit, ahányan csak beférnek a dutyimba. Most kezdődik csak a víg élet!
Kimenet a teremből egyre osztogatta fennhangon a parancsolatokat a hajdúknak, ki mit hozzon.
A börtönajtóban találkozott Anonymusszal. Ez nem kedvező órában jött most.
- Eredj ám innen az ürgelyukadba! Nekem most semmiféle papirost ne hozz, mert úgy segéljen, mákos kalácsot süttetek rajta!
A régiségbúvár valami ferde mosolyra fintorította a pofáját, s az a gúnyvigyorgás meg is maradt a múmiavonásain, még mikor visszasompolygott is.
A porkoláb mondhatott volna Decebálnak valamit, ami azt nagyon meglepte volna, de sohasem juthatott szóhoz a nagy régészeti kutatás miatt; amint bejött, mindjárt kilökték az ajtón. Most már elmondhatná neki, s azzal egyszerre leszállítaná a patvarkodó kedvét; de hát akkor kárba veszne a Dabajkónál megrendelt ebéd, az pedig hiba volna. Úgyis majd megtudja azt még ma este a fogoly uraság az első kútforrásból, hát csak hadd patvarkodjék addig.
Decebált a börtönébe beléptekor meglepte az a változás, ami a törvényszék előtt járta alatt e helyütt végbement. A szoba ki volt seperve; a nagy, poros szekrényt az ócska iratcsomagokkal kivitték onnan, s helyébe egy díszes almáriumot, meg egy politúros pohárszéket állítottak be, a pohárszékre volt letéve a dohányos börböncéje és a tajtékpipája is.
No, ez már emberség!
Kis idő múlva jött két hajdú, aki se kérd, se hall, összepakolja az ágyneműt, hoz helyette új derékaljat, szarvasbőr takaróval, nagy vánkos, kis vánkos hozzá, selyempaplan, mind tiszta cihával. Az ágy elé pompás nagy medvebőrt terítenek le.
Őexcellenciája, a királyi biztos úr parancsolta így.
Ez ellen nem is lehet kifogást tenni.
Decebál nem is tartott elébbvalónak semmit, mint rágyújtani a jó vágott dohányra, amiben saját termékét ismerte fel.
Ezt bizonyosan a feleség küldte ide.
Szegény Sárika! Mégis jó áldott asszony ez!
Megint egy kis idő múlva hoznak egy nagy fali tükröt, s azt felakasztják a két ablak közé.
De már ez mire való fényűzés egy fogoly úr börtönében? Egyszer megint jön a két hajdú, az egyik hoz két nyalábra fogva két nagy sárgaviolás virágcserepet, a másik meg egy zöld kalickát kanárimadárral.
Már erre nevetni kezdett Decebál.
- Úgy látom, egészen fel akarjátok cifrázni a tömlöcömet.
- Őnagyméltósága parancsolta így.
- Vajon micsoda szellet szállta meg őnagyméltóságát, hogy így kedveskedik - nekem?
Aztán eljött az ebéd ideje. Kompareált nemcsak Dabajkó uram a megrendelt ételekkel és italokkal, hanem a meghívott vendég urak is; akik nehány órával elébb mint bírák ültek szemben az incattussal. Most azután pajtásnevet ittak, s jó alkonyra járt az idő, amikor vége szakadt az ebédnek. Akkor aztán felcihelődtek a vendégek, s menni készültek.
- De biz éntőlem meg nem szabadultok! - hatalmaskodott Decebál. - Aki énnálam ebédel, az nálam vacsorál is. Itt ragadtok reggelig. Legalább hírét vihetitek, hogy micsoda keserves dolga van a szegény elítélt rabnak Tuhutum vármegyében.
Valamelyik cimbora példálózni kezdett a szobába tévedt sárga ibolyákra meg a kanárimadárra.
- A szegény jó feleségem küldte ide, tudom - monda Decebál. - Az ő kedvenc virágai, meg az ő kedvenc madara. Csodálom, hogy még a kis kedves pincsikutyáját is el nem küldte.
Hát, hogy ne csodálkozzék sokáig, a legközelebbi ajtónyílásnál csak beugrik ám a börtönbe az a kis oroszlánforma fenevad, ami elfér egy köpönyegzsebbe, s nagy csaholással, vinnyogással rohan az urához, annak egy szökéssel felugrik a térdére, s egypárszor körülfordulva, odaágyazza magát az ölébe.
- Mondtam ugye? hogy még a pincsikutyáját is elküldi hozzám. Szegény jó Sárika! Mennyit évődtem vele! Kár, hogy nem hallom zsémbelni.
Hát csak kívánni kell! Olyan tündérvilág van itt, hogy amit az ember kimond, egyszerre megvan.
A börtönajtón kopogtatnak, nem várják, hogy ,,szabad"-e, kinyitják, s belebben rajta, mint a kívánság, az asszonyok legszebbike, s azzal egyenest borul az ura nyakába, s nem törődik vele, ha látják is, ha hallják is; annyi csókot rak az orcájára, amennyi csak ráfér.
Decebál, mire magához tért, azon vette észre, hogy az egész vendégtársaság elszédelgett a szobából, maguk maradtak kettecskén. Nem is bánta.
Mert csak akkor tudja ám meg az ember, hogy micsoda nagy kincs egy hűséges, nyájas, deli szép asszony, amikor a börtönajtóablak közé szorul.
De már ez mégis igazán nagy figyelmetesség attól a királyi biztostól. Nem hiába-gróf, de fáin ember.
Azonban újra nyitják az ajtót, s megint jön két hajdú. Most meg már egy rengeteg nagy rézveretes bőröndöt cepelnek be.
- Csak tegyétek oda az almáriom elé! - parancsolgat nekik Sára asszony, s azzal kibontakozva férje karjai közül, siet az oldalán függő kulcstartóról kikeresni a bőrönd kulcsát, azzal rögtön felnyitja a lakatot, s szépen leguggolva a láda mellé, elkezdi kiszedegetni abból a sok mindenféle fehérneműt, s aztán rakosgatja befelé az almáriom fiókjaiba.
Decebálnak csak elállt a lélegzete.
- Hát ez már micsoda?
- Micsoda, galambom? Hát az én ingeim, alsószoknyáim meg harisnyáim.
- De hát mit akarsz te azokkal itten?
- Hát viselni akarom, lelkecském, egymás után; ahogy rákerül a sor.
- Rákerül a sor! Hát meddig akarsz te itt maradni?
- Meddig? Éppen addig, ameddig te. Két esztendeig.
Decebál felpattant erre a szóra.
- No, azt én meg nem engedem.
- Hjaj, szerelmem! Otthon parancsolj. Itt én is olyan uraság, vagyok, mint te. Hát nem tudod, hogy én is el vagyok ítélve két esztendőre, ahogy te?
- Mit? Az én vétségem miatt?
- Nem! Gyémántom. Az én saját vétségem miatt. Nem csak ti tudtok ám felségsértést elkövetni; ha az olyan virtus, hát mink is tudunk.
- Hát mit csináltál?
- Mit csináltam? Angyalom! Hát amint utánam futtattál, hogy forduljak vissza, hagyjam ott Debrecent, a rajkóval együtt, én egybe vágtattam vissza, haza Tűzhalomra. De téged már nem találtalak otthon, csak a tiszttartótól értettem meg, hogy le vagy tartóztatva Tanusvárott. Én rögtön másnap reggel be akartam rontani a vármegyeházára, hogy csúnya ribilliót csapok miattad, de megelőzött a királyi biztos, aki maga személyesen jött ki Tanusvárról, sok katonasággal, s elfoglalta a kastélyunk udvarát, mielőtt ellenállásra gondoltam volna.
- S te ellenálltál volna?
- De így is megtettem. Az a te pipogya cselédséged (de kár a moslékot rájuk vesztegetni!) mind a kályhasutba bújt el, amint a katonákat megszagolták; otthagytak engemet magamra. Én csak nem vesztettem el a prezenciámat; ott fogadtam a szalonajtóban őexcellenciáját, s azt kérdeztem tőle, hogy kihez van szerencsém. Megmondta: ő gróf Ponthay Adalbert, királyi biztos. ,,Minek köszönhessem ezt a nagy szerencsét?" Hát, hogy ő bizony azzal a szándékkal jött, hogy most itt a mi kastélyunkban házmotozást visz véghez. De már ez ellen én protestálok! Mit keresnek itten? Nem vagyunk mink tolvajok, orgazdák! Azzal felkaptam a seprűt, s odaálltam a szekrényem elé. Aki hozzá próbál nyúlni, bizony betömöm a száját ezzel a bartwisch-sel.
- Igazán azt mondtad?
- Mondtam hát! Megtettem! Annak az auditornak, aki ott kotnyeleskedett, olyat kalabintottam a ferde pofájára, hogy két foga megbánta; egynehány cserepárnak markomban maradt a pakumpartja, s mikor a kezeimet lefogták, elkerítettem, a királyi biztosnak, a császárjával együtt az egész genelógiáját úgy, hogy azokon még a keresztvíz sem maradt meg.
Decebál felugrott, összevissza ölelte, csókolta az asszonyát.
- Igazán azt tetted?
- Azt én! De mindjárt bilincset is vertek a kezemre.
- Erre a kis kézre?
Decebál csókokkal halmozta el azt a két szép kezet.
- Akkor aztán mit volt mit tennem. Csak a nyelvemmel üthettem a gorombákat, amint elnéztem, hogy törik fel a szekrényemet, hogy hányják fel a fehérneműimet, amíg rátalálnak arra a veszedelmes keresztes szalagra, amiről én vesztemben azt hittem, hogy valami menyecske násfája; pedig hát a királyi ember fityegője volt. Arra nagy volt a diadaluk. Azt mondták, csak azért jöttek ide. Engemet aztán behoztak ide a vármegyeházára, ott adtak egy szobát a főispán szállásán. Vallattak, felírtak mindent, amit mondtam, megfeleltem nekik. Nem hazudtam el semmit. Ma délben aztán kihirdették a szentenciámat. Felségsértés miatt két esztendei tömlöcre vagyok ítélve, s azt itt kell leülnöm a vármegyeházánál. Látod mármost, kincsem, gyémántom, rubintom, hogyan kerültünk össze.
Az első órában ezt az esetet fölöttébb mulatságosnak találta Decebál. Ha már az embert elítélik két esztendeig tartó, tisztességes című vétség miatti börtönre, akkor semmi sem lehet kellemetesebb enyhítő körülmény, mintha hasonló vétség miatt a szép, kedves, hű, fiatal feleséget is becsukják hozzá a börtönbe. (Ha ez divatba találna jönni!)
Szegény asszony! De milyen boldog is volt! Hogy végtére olyan helyzetbe juthatott a maga szerelmesével, ahonnan az tőle sehová el nem szökhet, ahol se éjjel, se nappal másra nem gondolhat, egyedül őreá. Most már egészen az övé!
Decebál nagyon regényesnek találta ezt a helyzetet. Volt benne valami az ábrándos lovagkorból. Emlékeztetett azokra a szép regékre: ,,Szigligetben fogunk élni, szerelmünkben boldogok. Honnan aztán kirepülni soha többé nem fogok!"
Ez nagyon szép idill volt - egy napig, két napig, három napig. De már a negyedik nap kezdte az ember megunni a nagy boldogságot.
Hiszen, ha az ember elmehetne egy kicsit vadászni, vagy kilumpolhatná magát, hogy aztán visszatérett újdonságnak találhatná a feleségét; de így estétől reggelig s reggeltől estig mindig maga előtt látni a kedvest! Ez még imádkozásnak is sok volna.
,,Nagyon édes a családi boldogság! Igaz. Ki ne találná benne gyönyörűségét? Hanem ami sok, az mégis sok. Igenis: kávéscsészeszámra, de egyszerre egész fürdőkáddal! Ez még boldogságnak is túlzott!" Így mondá azt magában Tanussy Decebál.
S aztán a boldogságnak van árnyéka is. Még a mézeshetek napjai sem állnak csupa pásztorórákból. Az egy szobába bezárt férj és feleség között idő jártával mégiscsak fejlődik ki egynémely véleménykülönbség.
Egyszer ilyenformát talált Decebál a felesége előtt kiejteni:
- No, de aztán mármost, ha azt nyilvánvalóvá tettem, hogy én követtem el a garázdaságot, nem az öcsém, akkor én fordítom meg a botnak a boldog végit bizonyos emberek irányában. Ha nem titkolni való többé, hogy ott voltam a ,,Régi Napnál", akkor én indítok keresetet az ott jelenvolt cimborák ellen, hogy kinek a kezén-közén származott el a körmöciekkel telt bőrerszényem. Fogadom előre, hogy a gaz árulkodó Bakala Peti marad benne a tolvajságban.
Ettől aztán Sára asszonynak volt nagy oka megszeppenni! Ha Bakala Petit kérdőre vonják, az megmondja az igazat, ő az egész megmentett pénzt Sára asszonynak kézbesítette, feleljen az róla, hogy mire költötte el? - Ez szép mulatságra adna alkalmat - idebenn.
Azért Sára asszony ebből a dologból egészen becsületbeli kérdést csinált.
- Nem! Annak az embernek a nevét a tieddel összeköttetésbe hozni nem szabad! Te és ő, még mint vádló és vádlott sem állhattok egymással szemben. Aztán miért? Egy pár marék nyomorúságos aranyért! Egy Tanussy Decebál kereskedjék miatta? Keverje gyanúba a legjobb cimboráit, akik még azon az emberen kívül jelen voltak? Az egész vármegyét ellenségeddé tennéd. Az a rossz ember még képes volna utoljára engemet is rágalmazni. Akár még azt is mondhatná, hogy nekem adta ide a pénzedet. Hisz odajött veled együtt azon a reggelen a házunkhoz. Mivel hazudtolhatnám meg? Nem! Ha te engemet szeretsz, annak a csúf embernek a nevét se ki nem mondod, se le nem írod soha. Az ránk nézve meghalt!
Erre a nagyon meleg hangon adott replikára aztán megint Decebál keblében ütötte fel a fejét a féltékenység hidrája.
- De nagyon érdeklődik az ifjasszony azért a drága madárért!
Ebből aztán egy kis családi csetepaté fejlődött ki, aminek az lett a vége, hogy az asszony odaült duzzogva az ablakhoz, s egész nap harisnyát kötött, Decebál pedig végignyújtózott a kanapén, s elpipált két font dohányt. Este aztán mégiscsak neki kellett kibékíteni az asszonyát.
Máskor az ember az ilyen esetben a nyakába kerítette a csurapéját, s úgy elment, hogy három napig sem került haza, de most az parancsolja a törvény, hogy itthon kell maradni.
Egy teljes álló hétig kiállta Decebál ezt a, hol napfénnyel, hol zivatarral járó családi boldogságot, de sokszor eszébe jutott a mesemondás zárszava: ,,tojáshajba kerekedtek; most is élnek, ha meg nem haltak", s hozzágondolta, hogy a tündérek átkozott rossz mulatságot gondoltak ki maguknak.
A nyolcadik nap reggelén azt mondta a porkolábnak, hogy kerestesse fel Vakandi Anonymus urat, s küldje ide hozzá.
- Nem kell azt kerestetni, itt ül az az almáriomban, s eszi a penészes papirost egész nap.
Mindjárt elő is keríttetett.
Decebál látta (bár el volt fordulva), hogy Sára asszony egyszerre zsebkendőjével takarja el orrát, száját, amint a régiségbúvár belép, s röviden végezte vele a dolgát.
- Elhatároztam magamat. Eredj el rögtön a királyi biztoshoz, s mondd meg neki, hogy kész vagyok arra az egy szóra.
Anonymus úgy fordította a fejét a duzzogó menyecske felé, mint mikor a görény a gyöngytyúkra sandalít; aztán egyet köszörült a torkán, ezzel adott választ, s igyekezett kifelé az ajtón.
Az az ,,egy szó" pedig nem volt ám valami politikai meghunyászkodás szava. Abban nincsen alku. Ez az egy szó annyi volt ,,kiegyezek!".
Értve az osztályigazgatási pert alatta.
Még abban az órában látogatást kapott a rab házaspár a főfiskustól, aki holmi hivatalos írásokat hozott magával.
Azok nem érdekelték Sára asszonyt.
Az atyafiságos kiegyezés iránti nyilatkozat volt azokban törvényes kellékekkel ellátva; az egyik irat Belizár hasontartalmú beleegyezését rejté soraiban. Tehát azt még hamarabb megpuhították? Ki tudja, mivel? Hisz nem őrá néz a csákányság! Decebál aláírta az egyezséget.
Mikor aztán a főfiskus ezt eltette az egyik zsebébe, a másikból kihúzott egy átzsinórozott függőpecsétes iratot, s azt kitárta Decebál elé.
Az volt a királyi amnesztialevél. - A dátumon még nedves volt a porzó; azt most írták bele; maga a kegyelemlevél itt hevert eleitől fogva az excellencia fiókjában.
Decebál elolvasta, s ott hagyta az asztalon.
- Mondhatom, hogy kétheti kvártélyért még a muszka császár sem fizetett Bécsben nagyobb taksát, mint én ettől a cuculloriumtól.
Már az igaz. Tízezer hold búzatermő rónát elcserélni ugyanannyi havasi erdőért!
Ponthay Adalbert gróf szépen elérte a célját. Hiszen igazsága volt, azt nem lehet eltagadni. Csakhogy ötven esztendő kellett volna hozzá rendes perlefolyás szerint, amíg igazságához hozzájuthat. Egy kicsit előreforgatta az idő óramutatóját. - Ezt nevezik ,,magasabb politikának" - az üzletvilágban.
- No, asszony! Pakolhatod a ládádat! Megyünk haza Tűzhalomra. Kitelt a kapitulációnk!
- De kár! - szólt nagyot sóhajtva Sára asszony.









Jókai Mór: A kiskirályok


XXIV. Thonuzóba sírja
Mikor Decebál újra benne találta magát a szép szabad világban, két nagy feladat állt előtte: felkeresni az elszökött Emmácskát, vagy felkeresni Thonuzóbát. Választhatott közülök.
De nevetséges volna azt kérdezni, hogy melyiket tartotta elébbvalónak. Hisz a gyermeknek a csontjai annál jobban megerősödnek, mennél későbben találják meg: de az ősapának a csontjai antul jobban porladoznak, mentül későbben akadnak rájuk.
Dehogy várta be Decebál, amíg Mántay Móric nekifekszik a háromlábú szerszámaival kiókumlálni az újra felosztandó nagyanyai birtokot: ő az egyezség aláírása után azonnal birtokába vette az erdős hegyvidéket, a jószágigazgatójára bízva, hogy intézzék el Ponthay gróffal az őszi vetések és beruházások megtérítésének sorka-morkáit. Ő maga pedig, útcsinálás örve alatt, lehozatott egy csapat mecenzéfit (ezek a magyarhoni általános utászok), s Vakandi Anonymus vezetése alatt hozzáfogott a bajhalmi ásatáshoz.
Csakugyan igaz volt mind egy szóig, amit a tudós földbúvár elbeszélt. Ott a magas hegygerincen, egy roppant nagy halom alatt volt egy őskori cölöpsír, hasonlatos ahhoz, melyet a baksai halmon találtak Abaújban. A pogány ősök ilyen magas hegyormokra temették el a nagy embereiket. Ahonnan azok könnyen felhághatnak az égbe, s estenden, éjfélenkint, ha kijönnek, messze szétnézhetnek a világban.
Az őserdő körös-körül felnőtt a nagy sírhalom mellett, de hogy magán a dombon el ne hatalmasodjék, arról gondoskodtak a halom építői: kaviccsal, atkával volt a domb teteje feltöltve, amitől elment a kedve a szálas fenyőfának, csak a boróka tudott elburjánozni rajta.
A tudós megmondá, tapasztalatai nyomán; hogy a cölöpsír bejáratának nyugot felé kell lenni, ahogy a keresztény templomok, kápolnák szentélye mindig kelet felé esik, a pogányoknál ez nyugotra néz.
A sír nyugoti oldala nagy fáradsággal meg lett szabadítva az akadályoktul. Sokszázados fenyőfákat kellett kivágni, a törzseiket lőporral szétvettetni, amik vastag gyökereikkel egészen körülölelgették a sírt; de azért be nem tudtak oda törni, dacára a fagyökér erőszakos furakodási tudományának, mert a cölöpzet és a földtalaj között még egy vastag mészkéreg volt, s ha azt is át bírta fúrni egy makacs gyökérszál, a mésztől megedzett veresfenyő-cölöp lapján elszakállosodott, át nem bírt hatolni.
A mecenzéfiek eleget pöröltek eközben Vakandival, s Decebálnak is iparkodtak kézzel-lábbal megmagyarázni, hogy nagy bolondság az őserdő felől bontani ki a sírt, holott a keleti oldal jóformán szabad: ott csak a borókabokrokat kellene kivágni; de a tudós nem engedett. Itt van a sír bejárata.
A mecenzéfiek igen nevezetes emberek Magyarországon. Eredetükre nézve németek; de a népviseletük a legpompásabb mintája a díszmagyarnak; németek és a legjobb lovasok; németek és valamennyi a magyar szabadságharcnak a legelső és a legtovább kitartó harcosai; németek, de olyan szép nyelvet beszélnek, hogy azt rajtuk kívül senki ezen a világon meg nem érti.
Decebál is tudott németül (amennyit illett), de amolyan nagykállói akcentussal. Hát így természetesen, ha az egyik azt mondja: ,,nix", a másik meg ,,nüscht", hát akkor meg a ,,semmi"-nél is innen maradnak.
- Csak csináljátok, amit a tudós parancsol.
Pedig hát a mecenzéfiek igen helyes dolgot feszegettek. Hogy ők már egyszer voltak itten valami hat esztendővel ezelőtt, ugyanezt a dombot felbontani; de akkor ezt a munkát a túlsó oldalán végezték.
Jó, hogy Decebál nem értett meg belőle többet, mint hogy az ő tudósa egy ,,lodeger Hond".
Végre megtalálták, amit kerestek, a cölöpsír bejáratát. Ez is mesterséges munka volt. Vastag tiszafa cobrok keresztbe és hosszába rakva, mint egy boszorkányláb, vagy ahogy a gyermekek nádszilánkokból csinálnak magátul megálló keresztet; egyik cobor a másikat köti. Látszott, hogy eredetileg a tiszafa meg volt pörkölve, a melegtül hajlítható lett, csak így görbíthették egyiket a másik mögé, most azután fejsze és fűrész kellett hozzá, hogy azokat valahogy szétválaszthassák; erősebb závár volt az a Bramah-lakatnál, s napokat vett igénybe a kibontása.
A sír megnyitására Decebál egész ünnepélyt rendezett, amelyre a két szomszéd vármegye notabilitásait, sőt a magyar tudományos akadémia képviselőit is meghívta. Az őserdő közepett rengeteg nagy szárnyék lett hevenyészve, s tizenöt sütőkemence volt felállítva, amiken csupán a ,,levelensültet" készíti harminc erdélyi menyecske, aki érti ennek a titkát. Derült, száraz, késő őszi napok jártak; kedvezők az ilyen vállalatra.
Nagy volt az érdeklődés az egész lelet iránt. Senki a meghívottak közül el nem maradt. Horkázi is ott volt. Ha találtatik hunnus írás, az nála nélkül el nem olvastatik.
A nevezetes nap hajnalán végre az egész úri társaság jelenlétében meg lett adva az utolsó fejszecsapás az összerovátkolt kapunak; a tiszafa cobrok szétváltak, s a cölöpsír föltárult.
De bizony minden ember lekapta a süvegét a fejéről, amint az első bedugott fáklya világánál az üreg titkos tüneményét megpillantá. Ott ült lóháton feleségestül Thonuzóba a sír közepén.
- Hahó! - kiálta fel Mántay Móric - ez humbug! Ezt én látom; de mégsem hiszem! Hogy ülhetne itt három csontváz egymás hegyében, akik nyolcszáz esztendő óta kerültek ide? Hisz azoknak a csontjai azóta mind egy halomba dűltek volna.
- A vizsgálat meg fogja azt fejteni, barátja az erénynek - válaszolt a szkeptikus kétkedőnek a sírok búvára, s azzal kezébe véve a szurokfáklyát, maga hatolt be legelőször a megnyitott cölöpsírba.
S ezúttal a régiségbúvárnak adott igazat az empirikus tapasztalat.
Azonnal meg lesz magyarázva az egész csoda, csak hadd kezdjük az elején.
Legelőbb is a cölöpsírt illetőleg meg kell állapítani, hogy az egy valóságos ezredévre valló alkotmány, ez nem lehet hamisság.
A sírüreg hosszúkás négyszöget mutat, melynek oldalait szorosan egymáshoz rótt vastag veresfenyő cölöpök képezik. Az üreg közepéből egy öllel át nem érhető égerfa oszlop emelkedik, aminek felső végébe fut össze az építmény négy szegletéből ugyanannyi haránt fekvő mestergerenda, s ezekre vannak aztán végigrakva a tetőzetet képező szarufák, úgyhogy ez a föld alatti építvény mint egy gúla tartja a fölé rakott halmot.
Ahhoz a középső oszlophoz van hozzáerősítve vastag rézlánccal a paripa csontváza; ez a lánc tartja az egész csoportot egyenesen fennállva. Hogy pedig a csontvázaknak egyes porcikái annyi század alatt egymástól szét nem hullottak, annak igen szép magyarázata van. A paripa maga egészen be volt vonva ezüstfonálból készült recével, az ezüst megmaradt, s a vázat összetartá.
A lovon ülő két csontváz épen maradásának is ez volt a titka. Az öltözetek kelméje rég porrá lett, de az aranyfonalak, sodronyók, amikkel azok gazdagon lehettek kihímezve, úgy átfűzték a csontok ízületeit, hogy az egész vázcsoport úgy állt ott, mint mikor egy szobrász elkészíti a lovagszoborhoz való vázmintát.
Amint az első bámulat megnémító hatása felengedt, a megszaporodott lámpavilágnál kezdett részleteiben kibontakozni a talált kincshalmaz egész archaeologiai dicsősége. A tudós társaság képviselői, mint egykor Kolumbus matrózai az újvilág földére, úgy rohantak a feltárt szentélybe, s rögtön elkezdtek disputálni. A hajdankor ismeretlen eszközei, szerszámai csatára hívták a késő nemzedék találékonyságát. ,,Mi volt ez? Kocsikerék? Nem! A királyság jelvénye. Hát ez? Karperec? Dehogy! Fülönfüggő! Annak nagy! A fülkagylóra akasztva viselték. Ez egy áldozatüst! Nem! Jeladó rézdob. - Ezek gombok! Nem! Őspénzek, kelta mintára."
Decebálnak a könnyek peregtek alá az arcára. Olyan rendkívüli indulatok, aminők a férfiszív jegecéből is ki tudják olvasztani ezt az áruló nedvet, csoportostul rohanták meg lelkét ez ünnepélyes pillanatban: a nagy öröm, a kegyelet, a kigúnyolt törekvés teljes diadala hangos zokogásra bírta az erős férfit. S a sírás ragályos, a többi hazafiak szemét is elülte a könny; - nyolcszázados tragédia sírból feltámadó titka előtt álltak; ez az üreg az őskor mély sötétjébe hagyott bepillantani, s a sötétség megnépesedett, a némaság beszélt. Általános volt az elérzékenyülés!
- Nem! Nem könnyekkel sírunk a zomotornál! - ordított fel Horkázi. - Kövessük őseinket, akik hős vezéreik temetésénél késeik hegyével hasogatták fel arcaikat, vérhullatással siratták meg őket!
Elő is rántotta a csizmaszára mellől a bicskáját, s kínálta rendre mindenkinek; de nem talált pártolóra, aki elkezdje ezt az ősi módját a gyásztiszteletnek; mind ráhagyták, hogy ő kezdje el. Szerencséjére a mérnök felvilágosította róla, hogy hiszen nem temetés ez, hanem inkább ellenkezőleg feltámadás: hát itt most ne hasogassuk fel az orcáinkat, ellenben az meg lett neki engedve, hogy elénekelje azt az ősmagyar dalt, amely így kezdődik: ,,Attila, Lehel, Árpád; - Elhunyt dicső unokád!"
Vakandi Anonymus azonban egy hajóskapitány gorombaságával osztogatta onnan a kriptaajtóból a parancsolatokat.
- Senki se tegye be a lábát az üregbe, amíg én meg nem vizsgáltam mindent! (Pedig már akkor ott kurkászott két tudós egy lámpással.) Egy erős lábdobbanásra összeomolhat az egész csontváz!
Erre a fenyegetésre csakugyan kívül maradt mindenki, s csak a nyíláson kandikált be, míg néhány várakozásterhes perc múlva ismét megjelent a sírüreg bejáratánál Vakandi úr, s legelébb is Decebálhoz intézé e meghívó szót:
- Barátja az erénynek, ön bejöhet. Többi várjon.
- Le a sarukkal! - kiabált Horkázi. - A csizmákat le kell húzni, mikor a szentélybe lép az ember.
- Nem kell lehúzni - veté vissza Vakandi. - Ez a szemita fajoknál szokás!
Ez a szó letorkolta a táltos utódot. Megharagudott, félrevonult; különben is úgy illett, hogy duzzogjon, amidőn az antagonistájának ilyen nagy triumfális napja van. Nekiállt a jó mecenzéfi földmunkásoknak, s azokat karikába állítva, hogy az időt ne töltse hiába, betanítá nekik az ,,Attila nótáját". A szöveget ugyan nem értették, de azért a nótát megtanulták; s gyönyörűség volt elnézni, hogy éneklik a taktusverő áldozár körül kvartettben ezt a verset:
,,Kalpag helyett egy pici
Posztóbul készült mici
Fedi fejét mindennek,
A német oka ennek!"
(És az egész társaságban csupán csak ez a német viselte azt a megsiratott ősi medvebőr kalpagot.)
Decebál valami lázforma reszketést érzett, midőn e titokzatos üregbe lépett. A nyolcszáz év előtti ősök maradványait látta maga előtt. Még csontváz korukban is mily dicsőségesek.
- Azért hívtam önt legelébb be, barátja az erénynek, mert ön tudni fogja jól, hogy mi az a legfőbb kincs, amelyet mi itt e helyen keresünk. Ez a két tudós nem lát most semmit a sok érdekes régiségtől, azok fölött hadd disputáljon. De nekünk azt a hártyára írott ,,szer"-t kell megtalálnunk. Ennek a létezését pedig nem szabad senkinek megtudni, amíg az ideje el nem jön.
Decebál azt mondta rá:
- A lelkemből beszélsz, atyámfia! - s azzal ő is hozzáfogott a széttekintéshez.
Legelső tanulmány volt maga a három csontváz. Közelebbről megtekintve, még egy új oka lett ismeretes e csontalkotmány együttmaradásának. Mint a három úgy keresztül-kasul volt tűzködve hosszú nyílvesszőkkel, hogy ezeknek a tömege sem engedé őket egymástól szerteszét hullani. Így szoktak az őspogány magyarok valóban temetkezni. Száz meg száz nyilat lőttek a sírba, melybe a hőst süllyeszték, hogy ne menjen a ,,nap mezejére" sebesítetlenül, s midőn a halottat, lovára kötve, hű menyasszonyával együtt temették el, egyúttal a búcsúztató nyílzápor a hű társ és paripa életét is kioltá egyszerre.
- Ez alkalommal a hős maga is élt, mikor eltemették, a nyilazás kegyelemlövés volt. Milyen keserű bosszúérzet tölthette el Decebál szívét a kegyetlen Árpád-házi király ellen, aki ezt az ítéletet végrehajtatá. S még szentnek nevezteti magát! Találjuk meg csak az ő csontjait is egyszer! - A vakbuzgó pápisták hogy járnak búcsút a neve napján az ereklyéül megmaradt keze után! Ide jöjjetek, tuhudúnok, szittya unokák! Itt van az áldozat egész alakjában! Ehhez járjatok búcsúra!
A hős fején aranysisak van, hegyes végű, elöl orrfedővel és állszorítóval, a sisak két oldalán domborművű alakok kiverve, lóháton, a férfiváz karcsontjain szintén aranykösöntyűk vannak, amik még az őskorból származott ereklyék lehetnek. A női csontváz koponyáját ékesítő diadém és a nyakcsigolyáit körítő lánc már később kori bizánci munka. Egy nagy karika fülönfüggő, körte alakú csüngővel, oda van szegezve a fejéhez, ahogy egy nyíl keresztülment rajta, ez világosan bizonyítja, hogy ősanyáink a függőt nem a fül gombájába akasztva, de a fülkagylón viselték. A kengyelek már lehullottak, azok tömör ezüstből voltak verve, éppen úgy a ló zablája, amit még most is a fogai között szorít, az ezüstlánc az állkapcsát erősen hozzászorítja a koponyájához. Szerteszét hevernek mindenféle ősmintázatú csebrek, korsók, tálak, vert rézből, ezüstből, némelyik megrozsdásodott, mások feketés patinát kaptak; egy égetett agyagveder tetézve van aranypénzzel, amin nincs sem kép, sem írás; gomba alakra vannak bemélyítve; köztük négyszegletű ezüstpénzek, amiken már kezdetleges veret látszik, évszám nélkül. Egy szögletben hever egy roppant nagy üst, bronzból, sajátságos alakú fogantyúkkal. Ez a pogányok áldozatüstje. Oldalai be vannak törve erőszakos fejszeütésekkel. Ezt is, mint a pogány kultuszra szolgáló szerszámot a hitbuzgó király törette így össze. Amint ez az üst a cölöpfalhoz hozzá volt támasztva, az a taplószerű sárga gomba, ami a föld alatti faépítményekből szokott kidudorodni, annyira hozzátapadt a cifra párkányaihoz, hogy el nem lehet onnan erőszak nélkül mozdítani. Ki tagadhatná el, hogy ez mind száz meg száz év óta hever itten?
Világraszóló kincsek ezek!
De míg a két tudós akadémikus a lelt tárgyakat meghatározni törekszik, Decebál és Vakandi csak azt kutatják az edényekben, hogy hol van valami rejtett írás: ha csak egy falatnyi is. Bőr, pergamen, papiruszlevél vagy viaszkos tábla? A hiteles másolat hártyalevélről van leírva. Az nem rohad el, száraz helyen jól eltéve. De nem találnak rá. Már az aranysisakot is megemelték a férfi csontváz fején, nincs-e abba rejtve? Onnan sem került elő.
- Ilyenkor engem a divinatio szokott célhoz vezetni - mondja Vakandi. - A fantázia átveszi az ítélőtehetség hivatalát. Nekem az a sejtelmem van, hogy amidőn Thonuzóbát élve eltemették, nehogy a hártyára írott ,,szer"-t a király emberei megsemmisíthessék, azt a szájába vette, oda rejtette el!
És íme, amint Decebál hozzányúlt a csontváz állkapcsához, amit a sisak kapcsolója fenntartott, a szétnyíló két fogsor között ott volt egy kicsiny aranyszelence.
Reszketve nyitá fel. A hártya ott volt! S a hártyán rajta az írás.
Ez már igazán magasabb ihlet! Ebben a vakarcs emberben jós szellem lakik! S tagadja meg valaki a prófétákat.
Decebál a kezét akarta megcsókolni Vakandinak, de ez nem engedte.
- Itt van! Megvan! olvasd!
De Vakandi nemhogy el lett volna ragadtatva, sőt inkább nagyon csóválta a fejét, mikor azt a hártyalevélre írott betűsort meglátta.
- Meg vagyok szégyenülve! - hebegé. - A diadal napján győzetem le egy megvetett ellenség által. Ez a drága okmány nem az énáltalam ismert őshunnus jegyekkel van írva, hanem azokkal, amiket Horkázi fedezett fel, mint székely szittyabetűket. Őelőtte kell porba borulnom. Hogy ezt megértem!
- Nem, barátom. Ne verd a fejed a falba - vigasztalá a tudóst Decebál. - Úgy van ez, hogy a te hunn írásjegyeid a köznép által használt írásmódot képezték, az előkelő ősmagyarok ellenben sajátszerű cifrább írásjegyekkel éltek. Így van ez az araboknál is. Ez a magasabb hun alfabet.
- Úgy lesz! - nyugodott bele Vakandi, s erre Decebál kilépett az üreg ajtaján, s odakiáltott Horkázinak:
- Páter! Hagyd abba a virginálást. Siess ide. Hunnus írást találtunk!
- Hunnus írást! - hördült fel a táltos, s akkorát ugrott, hogy majd elesett a hosszú reverendájában! - Olyant, mint ezen a barkócaboton van?
- Éppen olyant!
- ,,Mene! Tekel! Fáresz!" Coki Salmanassár király! - üvölte diadalmámorában a főpap, s jobbra-balra taszigálva az útjában állókat, törte magát a sírüreg felé.
- Hol van az a szent írás?
- Ne ordíts! - horkanta rá Decebál. - Nem kitrombitálni való ez. - S hogy egészen biztosítsa magát aziránt, hogy a pap halkan eressze a szót, átmarkolta a torkát, úgy tartotta eléje a hártyairatot. - Ismered ezeket a betűket?
- Hogyne ismerném. Az ,,én" szittyabetűim. De sötét van itt, nem látok olvasni.
- Tartsd ide neki a lámpást, Vakandi!
Ez a megalázás, Vakandinak! Még ő tartsa a lámpást!
- Így sem tudom elolvasni. Nagyon aprók a betűk.
- Tedd fel az ebszurkot az orrodra!
- Nincs itt a pápaszemem.
- No, majd mindjárt segítek én azon! - szólt Decebál, s kikiáltott a sírból: ,,Adjatok egy karafina vizet hamar".
A künn levők ezen csodálkoztak még csak el igazán. Egy palack vizet Horkáznak? Vajon mi célra használhatja ez azt?
Optikai célra. A vízzel tölt gömbölyű palack a leghatalmasabb refraktor; láthatjuk ezt sokszor; mikor egy légy végig sétál a palack túlsó oldalán, akkorának tűnik fel, mint egy veréb.
Vakandi az egyik kezébe fogta a palackot, a másikba a lámpást, Decebál odatartotta a hártyairatot a palack hasához az egyik kezével, a másikkal összeszorítva tartá Horkázi gégéjét, s csak egy-egy szóra valót eresztett az Ádám almáján, amit az leolvasgatott a hunnus írásból.
Megvan! Ezt keresték! Az országra szóló nagy szerződés!
- Nem álom. Valóság. Nem képzelet. Nem fikció. Tény. Élő tanúbizonyság. Fejedelmi alak koponyája által őrzött drága okirat. Szórul szóra ugyanaz, ami gyapotpapírra lemásolva málladozik a megye levéltárában. Semmi kétség nem férhet hozzá többé!
Decebál az érzelmek terhe alatt odaroskadt Thonuzóba lábaihoz, s megcsókolá annak a jobb kezét, mely a földbe szúrt hosszú egyenes kard markolatára volt nyugtatva:
- Óh, drága ősapám!
Ez ünnepélyes pillanatnak varázshatása még azt a két ősellenséget is, a táltost és a régészt, úgy meghatotta, hogy elvetve régi gyűlölködésüket, egymás nyakába borulának, s összevissza csókolóztak, kölcsönösen elhalmozva egymást jól megérdemlett magasztalásokkal.
- Te dicső ember! Te nagy férfiú! Te apostol! Te próféta! Te támasztottad fel Thonuzóbát! - De te fedezted fel az igaz szittya írást!
Végre megegyeztek abban, hogy Vakandi a Mózes, Horkázi pedig az Áron.
Csak lassankint kezdett az a gondolat is megrémledezni Decebál agyában, hogy ez az érdekes lelet nem arra való ám, hogy ezt a világ négy részébe elkürtöljék; mert ha tudomására kerül a királyi biztosnak, hogy egy ilyen veszedelmes okirat került napvilágra, ami Magyarországon a rendes trónöröklést kétségessé teszi, bizony érte jön a svalizsérekkel, s aztán Decebál nem teszi meg azt, hogy nyolcszáz esztendeig rejtegesse ezt az igazságot a fogai között.
Már pedig rajta kívül négyen hallották a felolvasott lelet tartalmát ebben az üregben: a két akadémikus is.
- Urak! Nektek meg kell esküdnötök arra, hogy erről a talált okiratról soha senkinek nem szóltok, amíg én magam azzal föl nem lépek.
Szívesen vállalkoztak erre az esküvésre, s tartották felfelé a három ujjaikat.
- Nem így, urak - tiltakozék Horkázi. - Itt e szent sírban nem esküdhetünk római szertartás szerint. Az ős szittyák, mint Herodot írja, akképpen esküdtek, hogy egy kutyát kétfelé vágtak, és azt megégették. - Hol van egy eb?
Vadászkutya volt biz ott elég, de a jámbor tudósok nem vállalkoztak arra, hogy egy csapással egy kutyát derékon ketté szeljenek.
Vakandi, az Isten választott népének azon esküvési módját indítványozta, mely szerint egy palack vizet kiisznak az eskütevők, s aztán a palackot összetörik.
- Palack vizet kiinni! - szörnyedt fel Horkázi. - De inkább kutyát pörkölök.
Végre helyes megoldását találta az eskü formájának Decebál, kihúzva Thonuzóba hosszú kardját, a földből.
- Esküdjünk, ahogy a szigetvári vértanúk esküdtek; kezeinket erre az ősi kardra téve.
Ez általánosan el lett fogadva. S arra a négy tudós komoly férfiú, a Decebál által kinyújtott pallosra téve tenyereit, hangosan utánamondá a nehéz esküvést, hogy az egész hártyaírásnak a titkát senkinek el nem árulja.
E megnyugtató szertartás után végre a többi uraságokat is be lehetett hívni a most már minden zugában lámpákkal kivilágított üregbe.
Vakandi árgus szemekkel őrködött, hogy valaki zsebre ne dugjon a kincsekből valamit. Egyébiránt azok a kincsek nem is voltak könnyen eldughatók. Egy-egy ezüst- vagy aranyedényt dolog volt félkézzel felemelni, mind tömör szittya munka volt az, nem holmi filigrán művészet.
S a bámuló halandók csoportja között olyan méltóságteljesen ült Thonuzóba csontváza, csontvázparipáján, fején az aranysisakkal, oldalán a bogláros övvel, amiről hosszú aranyfonálra fűzött borostyánkő gyöngysorok csüggtek alá. Széles vállpereccsontjára volt nyugtatva az asszonyi alaknak diadémövezte koponyája, az aranyfátyol, állkapcsa alatt átkerítve, egész csontalkatát beföldte az aranyfonál-szövet nyakától térdeig; zománcos öve (ami arra mutat, hogy a legújabb 1100-beli divatot viselte) hozzá volt csatolva a férje övéhez, s az mandula nagyságú smaragdokkal és rubinokkal volt kirakva.
Azt még a laikusok is elismerték, hogy ez a lelet nagyon sok értéket képvisel, nem is tekintve annak a tudományos búvárlatra való nagy fontosságát.
Mit fog ezzel Tanussy Decebál kezdeni?
- Bástyát építtetek körülötte - monda. - És őrházat rendes múzeumi felügyelővel. Kész tervem van efelől már.
Ekkor azonban eléje lépett Rézkuthy úr, s kigombolva a felsőkabátját, hogy visszakerült Lipót-rendje látható legyen, e végzetes szavakat hangoztatá:
- Én pedig a magas kamara és királyi fiscus meghatalmazása folytán, zár alá vetem az egész talált kincset, hogy abból a fiscust megillető harmadrész kiadassék.
Ha a földteke esett volna ki Decebál lába alól, s ő egyszerre a levegőben maradt volna, nagyobb ijedtség nem érte volna, mint ezúttal.
- Thonuzóba harmadrészét!
Rettenetes gondolat! Az embernek még az ősapját sem szabad feltalálni, abból is harmadrészt követel a fiscus.
De már itt nem ismert tréfát. Felkapta azt a nagy rozsdás pallost, két marokra fogta, s odaállt a sírüreg nyílása elé.
- Hozzá ne próbáljon nyúlni senki kutyafülű fia az én őseim hagyatékához, mert kettéhasítom!
Jó szerencse, hogy Vakandi és Horkázi ott álltak mellette, s karjaiba csimpajkóztak; a főfiskus is hirtelen ott termett, és kapacitálta.
- Non stultises, amice! Ketté ne vágd a homo regiust; mert biz Isten idezárnak Thonuzóba nagyapád mellé örök időkre. Hallgass a szóra. A királyi fiscusnak joga van a harmadrészt követelni minden talált kincsből. No, csak ne kiabálj, hiszen nem kell azt természetben kiadnod; hanem inventarium szerint praeter propter felbecsülik a holmikat, s ami ciscirca kiüt, odavágod a harmadrészét, s azzal ki van fizetve a fiscus: az ereklyék maguk mind neked maradnak.
- Hát hiszen én is úgy értettem - rebegé az ijedtéből helyreocsúdó Rézkuthy. - Dehogy akarok én innen valamit elvinni.
- No, az már más! - monda Decebál, odaadva kezéből a rozsdás pallost Vakandinak, hogy tűzze oda megint a régi helyére. - Fizetni - nem bánom. De én ezekből az ereklyékből egy polturát érőt sem adok oda, ha a Dárius kincseit kínálják is egy cserépkancsóért. Nem bánom, hozzanak mázsálót, mérjék meg, hány font az arany, az ezüst? Fizetem a harmadát azonnal. Még a rozsdás vasnak is megadom az árát! Legyen koporsószegre való a királyi fiscusnak.
- Az nem megy ilyen brevi manu - szabódék Rézkuthy. - Én nem érzem magamat elég szakismerettel ellátottnak, hogy a régiségeket meg tudjam becsülni. Én senkit sem szeretnék megkárosítani. Én azt sem tudom megítélni, hogy arany-e vagy réz a sisak, amit látok.
De ez meg már éppen érzékeny részén találta Decebált.
- Réz ám a szented! Rezes a neved is! Rézorrú volt a vak apád! De majd mindjárt csinálsz te rezet; hanem nem az én ősöm sisakjából: nézzed! Még Thonuzóba sisakja réz!
Vakandi megnyugtatá.
- Barátja az erénynek! Ne értse ön félre a dolgot! Nem az anyag itt a főérték. A kor, melyből származott, határozza meg becsét. A tudományos világ előtt közönyös kérdés az, hogy aranyból van-e valami régiség? Az arany minden korban előfordul; de a sárgaréz lelet egész tudományos elméletek korszakát világíthatja meg.
- Legjobb lenne - indítványozá Rézkuthy -, ha a tudós urak most rögtön összeírnák a nevezetes leletet, akkor aztán az összeírást felküldenők a kamarának, az majd leküldené a maga hivatalos becsmesterét, hogy határozza meg az értéket: addig pedig lepecsételnők a cölöpsírt, s az őrizetéről gondoskodnánk, mind az uradalom, mind a vármegye, mind a kamara részéről közösen.
Ez az indítvány általános elfogadtatásra talált, s azzal szent lett a békesség, amire annyival inkább szükség volt, mert elkezdett esni a hó, s az úri társaság kényszerült szárnyék alá menekülni, ahol bőséges vadászlakoma várt a diadalnap hőseire.
A tudósok ellenben bevették magukat a cölöpsír üregébe, s csinálták az inventáriumot a lelt kincsekről; azoknak ebből állt a dobzódásuk.
Horkázi azonban ezúttal nem számította magát a tudósok közé, hanem tartotta magát a szentírás szavaihoz: ,,vígadj a vigadókkal", s inkább a lakománál képviselte a hajdankort, lelkes áldomásaiban virágnyelven tudatva a hallgatókkal, hogy micsoda szent hely ez, amelyen most tombolunk, s felköszöntve Decebált, mint ennek a szent földnek egyetlen és igazi urát és fejedelmét.
- Ugyan ne járjon el a szád! - dörmögött rá Decebál restelkedve. (Az ember meg lehet arról győződve, hogy fejedelmek utódja; de mégsem kívánja, hogy ez a címe ferblizés közben is emlegettessék. ,,Három király: - magam vagyok a negyedik!" Ebből nem illik viccet csinálni.)
(Dehogynem beszélte el azóta Horkázi minden embernek a hártyalevélre írt ,,szer"-nek a titkát, dacára a kardra tett erős esküvésnek! Hát ha tüzes sárkányok ültek volna rajta!)
A tudósok végre előkerültek a sírból (csak a két akademikus). Vakandi még ott maradt, az nem éhes - ehető dolgokra. Az most a cserépköcsögben talált praehistorico-ethnographicus nevezetességű pénzeket vizsgálja rendre, s azokból kalkulálja ki, mely országokon keresztül vándoroltak az ősmagyarok, míg idetaláltak! Voltak ottan lencseforma pénzek, serpenyő alakú, csillagmódra kicsipkézett szélű pénzek, egyik oldalukon domború, másikon homorú veretű pénzek, egész azokig a kulcsforma füles pénzekig, amiket a régi kínaiak karikára fűzve hordtak magukkal, s ezeknek a bizonysága szerint visszavezethető lett a magyarok vándorútja egész az Amur partjáig.
A lelet összeírása be lett mutatva, az illető feleknek. Nagyszerű valami volt az! Maga egy múzeum. Sorba járta az egész lakomaasztalt. Általános volt az elszörnyedés; micsoda érdekes ereklyéket rejt magában a Bajhalom?
A főfiscusnak az a jó gondolatja támadt, hogy minde nagybecsű tárgyat mégsem lenne jó itt hagyni az erdő közepén; mert ha ennek híre futamodik, megeshetik, hogy valami rablóbanda (ami mindig van ezen a tájon készletben) megrohanja azt az elhagyott helyet, az őrségül ott hagyott pandúrokat, erdőkerülőket agyonveri, s a sír kincseit elrabolja, hanem azt kell tenni, hogy egy ládába arany- és ezüstfélék belerakassanak: az a láda Tanussy Decebál és Rézkuthy pecsétjével kölcsönösen biztosíttassék, s azután a vármegye vasajtós archívumába, mint legbiztosabb helyre letétessék, amíg a kamara becslőmestere megérkezik.
Decebál ráállt az indítványra; de csak azon föltétel alatt, hogy amint ő azt az erősséget felépítteti, ami a Bajhalmot körülzárja, s azt rendes helyőrséggel megrakja: minden itt talált kincs újra megint visszavándoroljon az eredeti helyére; ha a külföldiek meg akarják látni, jöjjenek ide lóháton, ne sajnálják a fáradságot.
A vendég urak azután mind valamennyien vidimálták és coramizálták a lelettárt, neveik aláírásával és pecsétjeik odanyomásával.
Csak Mántay Móric nem volt rábírható, hogy a nevét a többiek sorába odafirkantsa.
- Nem lehet ez hazugság nélkül! Nem hitelesítem én ezt.
Ezért a szóért aztán kicsiny híja, hogy meg nem verték. Különösen a tudósok. Hogy kétkedhetik abban, amit ők megvizsgáltak? Hát amit a szemeivel lát, amit a kezeivel megfoghat, azt csak nem mondhatja hazugságnak!
Erre aztán a calculusok embere a következő paradoxonnal felelt:
- Tudjátok, urak: nem az az igazi jó hazugság, ami tiszta puszta tizenhárom próbás hazugság, hanem az a patent hazugság, ami olyan jól van vegyítve a valósággal, hogy egyiket a másiktól nem lehet különválasztani. Én itt valami óriási nagy csalásnak az illatát orrontom: - nem ártom belé magamat.
Ezért aztán kidobták a szárnyékbul!









Jókai Mór: A kiskirályok


XXV. Mennyit értek Thonuzóba kincsei?
,,Nagyobb híre volna annak!"
       
Hiszen ha mai napság történt volna meg ez a nevezetes régészeti felfedezés, amikor száznyolcvankilenc hírlap hirdeti a napok történtét országnak-világnak: hát bizonyosan nagy hevületet idéztek volna elő a bajhalmi cölöpsír leletei. Itt látnók a fényrajzaikat a kirakatokban, s a képviselőház asztalán megjelenne a főrendiház által kezdeményezett első törvényjavaslat az egész őskori telepnek országos költségen leendő kisajátítása iránt; hanem hát, hogy ilyen csendben maradt a dolog, annak harminchárom oka van: akkor még nem volt meg mindaz, ami a hír gyertyáinak felgyújtogatására szükséges; ellenben megvolt az, ami azoknak az elkoppantására volt feltalálva. Az ám! - Ez a mai (villanyvilágításban és sajtószabadságban megreactionariusodott) új nemzedék nem is tudja azt már, hogy mi volt a ,,koppantó", meg a ,,cenzor". Egy dolog volt a kettő.
Az történt, hogy amint a két tudós társasági tag megírta a maga tudósítását a bajhalmi leletről a ,,Tudományos Gyűjtemény" számára, hát azt elébb cenzor őnagyságának színe elé kellett terjeszteni. Az pedig, amint az első pillantást végigfuttatta az opus kezdőlapján, elrémülve csapta össze a két első lábát a feje előtt. ,,Mit? Thonuzóba! Dux paganorum! Resuscitatus!" Csak az kellene még, hogy a pogányok vezérét feltámasszák! Hol a veres plajbász? De még csak a címét sem hagyta meg. Az egyetlen ,,Jelenkor"-nak még csak említést sem volt szabad róla tenni. S amikor a szemtanú tudósok felolvasást akartak e tapasztalataik eredményéről tartani a Trattner-Károlyi házban (még akkor ott volt az akadémia), a II-ik osztály nagyméltóságú elnöke, a királyi tanácsos úr azt mondá a maga édesen selypítő kiejtésével, hogy: ,,Ezen értekezész nagyon tanulszágosz; nagyon mulatszágosz; de nem tanácosz!" S vándorolt a kézirattárba. - Hogy aztán később miért nem lett mégis kinyomtatva, szabadság nyíltával? Annak majd kiderülnek az okai a történet végén.
Hanem Vakandi úrra nézve nem volt bedeszkázva a világ, neki voltak összeköttetései a külföld régészeivel, ő megküldte a burkus, bajor és szász orientalista tudósoknak az egész érdekes leletről szóló értesítést, természetesen perzsa nyelven, ez volt a közvetítő idioma a német és a magyar tudósok között, ennek azok szorítottak is aztán helyet egy-egy szaklap belső oldalán, amit sohasem vág fel senki.
Azalatt hónapok múltak el, s a kamarától csak nem jött le még a becslőbiztos, a vármegyeházánál vasajtó és kettős pecsét alatt tartott kincsek értékmegszabására. Nem volt ám akkor villámvonat, csak ,,villás" vonat. Télvíz idején Tuhutum vármegyét hatökrös szekéren járták be. ,,Csálé villás!" volt akkor a konduktor ,,me-het!" jelzője.
A királyi biztos még mindig ott volt. (Olyan az, mint a harmadnapos hideglelés: könnyű azt megkapni, de nehéz megszabadulni tőle.) Mindig akadt valami tennivalója, ami ott marasztá. De most már igazán csak a talált kincsek ügyének az elintézése volt a legutolsó dolga.
Egy napon Decebál kap egy összevissza vidimált levelet - Londonbul. Angolul volt írva.
Egész Tuhutum vármegyében angolul csak Mántay Móric tudott. Ezt sem érti az ember, hogy mi a tatárnak tanulta meg? Kinn is járt Londonban. Mi dolga volt ott?
Hozzá kellett folyamodni szépen, hogy magyarázza meg, mi van abban a levélben?
A mérnök röviden elmondá, hogy egy londoni antiquariatus főnöke, megtudva a bajhalmi lelet érdekes voltát, a maga ügynökét, Mr. Snopkins Salamont egyenesen abból a célból ide utaztatja (via Fiume), hogy ez állítólagos kincseket szemle alá vegye, s azon esetben, ha azok csakugyan igaziak, s ha azokat a mostani tulajdonosuk eladni szándékozik, tőle megvásárolja, melyre nézve Mr. Snopkins Salamonnak, a Barrer et Sons cégtől a legmesszebbmenő meghatalmazásai vannak.
Ez a levél nagyon kapóra jött Decebálnak.
- No, abból ugyan egy patkószeget sem kap az ánglus, ha mindjárt azt az üveg alatt tartott egymillió font sterlinges banknótát kínálja is érte cserébe. Hanem hát azt a célt elérjük vele, hogy amidőn valaki meg akarja venni a talált kincseket, az a leghitelesebben fogja meghatározni azoknak a valódi értékét.
Tehát csak hadd jöjjön az ánglus.
Decebál úrhoz illő módon gondoskodék a várt vendég fogadása felől. Elejbe küldte a Tiszarévig a kasznárját ötlovas csézával, s szörnyen kikérdezte Mántay Móricot, hogy mit szokott az angol ebédelni. ,,Nem kell annak egyéb, mint egy nagy darab nyers hús, meg burgonya." Hogy tudja megenni? (Az igaz, hogy a Tuhutum vármegyei búzatermő fekete földben olyan a burgonya, mint a szappan.)
Megérkezett az anglus. Tökéletes volt: nem fért hozzá semmi kétség, hogy Albion szülötte. Mántay Móricnak kellett tolmácsul szolgálni az egymást nem értő urak között. Decebál a tanusvári házában fogadta a külföldi vendéget, ahonnan mindjárt felmehettek a vármegyeházába.
Legelőször is őexcellenciájánál tették tiszteletüket, a királyi biztosnál. Az is tudott annyit angolul, hogy elkonverzálhatott Snopkinsszal.
Az ügynök bemutatta neki a leghitelesebb alakban kiállított meghatalmazásait a londoni világhírű cégtől, s előadta idejövetele célját.
Ponthay Adalbert gróf örömét fejezé ki a kapóra jött alkalom fölött, s ezt Decebálnak is megmondá; mert bizonyára semmi sem tartóztatja már itt (ég a föld a talpa alatt), mint ez a lelt kincsek értékfelosztása. Íme, tehát itt van a leghitelesebb becslő.
Azonnal vezette az urakat a főispáni lakosztállyal összeköttetésben levő archívumba. Annak a vasajtaja is le volt pecsételve a királyi ember és Decebál címeres gyűrűivel. Rézkuthy is kéznél volt, hogy esetleg a leszakított pecséteket újra felüsse a lakatokra; hatan mentek vizsgálatot tartani Thonuzóba kincsei fölött: a hatodik volt Vakandi Anonymus.
A lezárt ládákat felnyitották rendre, s kirakták belőlük a drágaságokat az asztalra.
Mr. Snopkins csak nézte azokat, merev szemmel, mint a kalapácshal.
Mántay Móric tudott volna angolul; de nem értett a régészethez. Vakandi ellenben értette volna a tárgyak becsét s rendeltetését; de nem tudott semmi európai nyelven. Diákul tudott; de arra az anglus azt mondta: ,,No!". Ha a latint nem angol kiejtéssel adják, akkor az rá nézve törökül van. Végre megpróbálta Vakandi a szanszkritot. Erre Mr. Snopkins szája, mely eddig lefelé volt hosszúkás, egyszerre széltében lett nyúlottá, ami azt jelenti, hogy mosolyog. Ezt megértette. Indiákon járt már.
Ettől fogva aztán nem kellett Mántay Móric tolmácsnak, Vakandi és Mr. Snopkins szanszkrit nyelven tökéletesen megértették egymást: a többiek bámulhattak rájuk.
Minden egyes tárgy figyelmesen meg lett vizsgálva, titkos jelek felfedezve, amik azoknak alkotási korát meghatározzák; a tanulmany eltartott reggeli 9 órától délutáni hatig. Ez idő alatt az a hat úr sem nem evett, sem nem ivott.
Mikor vége volt a vizsgálatnak, Mr. Snopkins feltolta a homlokára az egyik szemüveget, a másikkal megérinté Mántay Móricnak a vállát, s a fogai közül előmorzsolt valami mondatot.
Erre a mondatra a mérnök bosszúsan vállat vont, s ilyenformán dörmögött:
- Humbug!
Azzal kapta a kalapját, s igyekezett odábbállni.
- No, hát mit mond az anglus? - kérdé, visszatartóztatva a futni készülőt Decebál.
- Azt, hogy bolond. Én megyek ebédelni, éhes vagyok.
S nem hagyta magát lefüleltetni, otthagyta a szobát, a társaságot és a kincseket.
Ponthay Adalbert gróf aztán megtolmácsolá Decebálnak, amit Mr. Snopkins mondott.
- A Barrer et Sons cég mindezekért az itt együtt levő régiségekért ajánl önnek harmincezer font sterlinget.
- Mennyi az magyar pénzben?
- Háromszázezer konvenciós forint.
- Nem adom! - kiálta fel Decebál, még a szemei is vörösek lettek egyszerre.
Mr. Snopkins megint mormogott valamit.
- Azt mondja Mr. Snopkins, hogy fel van hatalmazva egész negyvenezer fontig terjeszkedni az ajánlatával.
Decebállal keringett a világ.
Hiszen négyszázezer forint pénznek is sok! De az a tudat, hogy, íme, Nagy-Britannia mit tart Thonuzóba felől.
- Mentül többet kínálnak érte, annál kevésbé adom oda! - kiáltott Decebál, kinek a homlokán gyöngyözött a veríték a dicsőség hevétől.
Az angol azt hitte, hogy keveslik a kínált összeget, s megint kiöblített egy kurta mondatot a magas inggallérjai közül.
- A mister 48 ezer fontot kínál - tolmácsolá Ponthay Adalbert gróf.
- Bomolj meg! Bifsztekevő anglussa! Ne licitálj rám fölfelé! Sehogy sem adom! Ugyan, kérem, magyarázza meg neki excellenciád, hogy mentül feljebb igér, nekem annyival többel kell a kamarai harmadrészt megváltanom; mert én el nem adom a talált kincseket.
- Azt én nem tehetem - szólt nyugodt méltósággal a királyi biztos -, miután én itt a kormány érdekeit képviselem.
Decebál aztán fogta magát, megmagyarázta Mr. Snopkinsnak pantomimicai módon a maga válaszát, olyanformán, hogy a bal keze hüvelykujját a mutató- és középujja közé dugva, az ekként összeszorított öklét Mr. Snopkins orra alá tartá, mely a néma ábécében angolul is annyit jelent, hogy ,,füge".
Ezt meg is értette az ügynök, s azt mondta rá nagy flegmával:
- Very well.
Azzal kivett a belső zsebéből egy rengeteg tengerikutyabőr bugyellárist, azt mesterségesen felnyitotta, s abból egy névjegyet adott át Decebálnak, s valamit mondott is hozzá, amiből Decebál azt vélte megérteni, hogy ez őt most párbajra hívja; míg őexcellenciája fel nem világosítá, hogy a mister itt marad a negociált ügy érdekében Tanusvárott nyolc napig, s ez idő alatt található lesz a szállásán a ,,Régi Nap"-nal, reggel tizenkét órától négyig.
- Dejsz énmiattam kár a magyarországi levegőt fogyasztani. Búzám, ökröm eladó, de a nagyapám cókmókján nem licitál se zsidó, se örmény, se anglius. Mármost meghallotta gróf úr, hogy mennyit ér a bajhalmi lelet; ha csak emiatt tetszett itt maradni, hát én nem tartóztatom tovább! Referálhat a fiscusnak. Fizetem a harmadot.
Most Rézkuthy úr is megszólalt.
Ugyan mi üthetett hozzá, hogy egyszerre olyan nagy generositást hozott napvilágra Decebál irányában, mosolyterhes confidentiával tevén azon indítványt, hogy talán egészen helyes és méltányos eljárás volna, ha ex offo nem a legutolsó, hanem a legelső ajánlatát vennék tudomásul a Barrer et Sons cég meghatalmazottjának, ami szerint aztán Tanussy Decebál ,,csak" százezer forintot tartoznék fizetni a kamarának.
Decebált a flegmája utolsó tartalékjától is megfosztá ez a rákényszerített jóakarat, éppen attól az embertől, aki egyenesen oka annak, hogy ő veszteséges birtokcserére ráállt Ponthay gróffal, mert őmiatta ítélték el. Hát ha a mennybéli üdvösséget kellene az ő pártfogása mellett megnyerni!
- Szégyellje magát a táblabíró úr! - förmedt rá kegyetlen haraggal. - Akinek a kenyerét eszi az úr, annak tartsa a hűségét! Ha ön, az aulikus, képes volna megrövidíteni a kincstárt, én, a kuruc, nem csalok meg senkit, még az ellenségemet sem, még a németet sem, még a kormányt sem. Ismerjen meg az úr!
Rézkuthy a két füle közé húzta a fejét és félrekotródott. Decebál aztán, mint aki azokat, akikre rá nem néz, nemlétező embereknek tartja, csak a grófhoz intézett még néhány nyomatékos szót.
- Ha excellenciád megnyugszik a Barrer et Sons kínálatában, én elfogadom azt hivatalos becslés gyanánt, viselem a vele járó terheket, s kérem, a talált kincseimet nekem kiszolgáltatni. És most semmi dolgunk itt tovább, pecsételjük le újra a ládákat és a vasajtót.
Amíg ez végbement, Ponthay gróf úr Snopkins-szel beszélgetett, s az utolsó pecsét felragasztása után tréfás hangon mondá Decebálnak
- Azt beszéli az angol, hogy magáért azért az ,,avar" sisakért megadná az egész kínált összeget a Barrer et Sons cég, kivált ha az azt viselő koponya is mellékeltetnék hozzá.
Thonuzóba koponyája!
Már erre igazán méltó volt a válasz.
- Megkaphatja az anglus, ha a saját koponyáját itt hagyja érte cserébe.
Ponthay Adalbert kedélyesen nevetett.
- Nem tolmácsolom neki, mert még rá talál állni.
Decebál futott haza. Az az idegroham bomlasztotta szét a józan eszét, amiben sok ember megbolondult már, aki megnyerte a nagy lutrin a főnyeremény százezreit.
Csak azutan, hogy hazakerült, kezdett elgondolkozni ennek a nagy dicsőségnek a prózai oldaláról. A kincs igazi kincs, de a becsár harmadrészében fizetni kell a kamarának százhatvanezer kemény forintokat.
Hívatta a tiszttartóját; hogyan lehetne ezt az összeget rövid idő alatt előteremteni? Mert addig a kincseket ki nem adják a bírói zár alól.
Ponthay gróf fog fizetni az átengedett pusztákon levő őszi vetésekért és fundus instructusért mintegy ötvenezer forintot, az idei termésből, gyapjúból még be lehet venni negyvenezer forintot. Egy gulyát is el lehet adni tízezer forintért. De még akkor is hiányzik hatvanezer. Honnan teremtsük azt elő? - Takarékpénztár még nincs a világon. A váltót nem ismerik. - Pénze van a váradi püspöknek meg a káptalannak, de abból kálvinista nem kap. - A bécsi bank Magyarországra nem terjeszti ki a földhitelt. - Kölcsönt gazdag acquisitoroktól csak 32 esztendős zálogra lehet kapni. A telekkönyv, kataszter csak poézis. Hát az angol bank mit vétett? Azt mondják, hogy az 3-as kamatra osztogatja a pénzét. Mit lehetne neki lekötni jelzálogul? Hát magukat a világhírű kincseket. Hisz Thonuzóba kincsei oly ismeretesek már a csatornán túl, mint amilyenek a nürnbergi Gülden Tafel, és az Attila-leletek, meg Priamus gazdagsága. Erre a negyvennyolcezer fontra becsült hypothecára lehetne hatezer fontot kölcsön venni. Talán maga Mr. Snopkins is elvállalná a közbenjárást - illendő provisióért? Ez lesz a legjobb. - De ki tud vele értekezni? A grófot nem avathatni abba a dologba. - Itt van Mántay Móric! Ez ért a nyelvén. Ez jártas minden dologban, talán még az angol bank ügyeihez is ért. Most még ott lesz Tanusvárott. - Decebál rögtön befogatott, s vágtatott be a városba; ott állt meg a ,,Régi Nap" előtt. Szerencséje volt, a mérnököt éppen otthon találta a Nro I-ben.
Olyan sietve mondott el neki mindent, hogy az egyik szavával mindig a másiknak a sarkát gázolta le. Azt, hogy négyszáznyolcvanezer forintot ígérnek Thonuzóba és felesége kelengyéjeért, elmondta Mántaynak legalább hússzor, még azt is kiszámította a mérnöknek, hogy ha ő a kamarának kifizette a 160 ezer forintot, hát annak a kétszerese, éppen 320 ezer forintot érő neki magának marad.
Mántay csak hallgatott, és várta, hogy mikor lesz vége. És még azután sem szólt egy szót sem, mikor már Decebál mindent előadott.
- No, hát mit szólsz hozzá? - erőlteté a makacsul hallgatót a megszólalásra.
- Azt mondom, édes Decebál, hogy az Emma fiad nagyon jól tette, hogy elszökött a kollégiumba valamit tanulni, mert te, úgy segéljen, olyan jól gondoskodol a jövendő időkről, hogy a te fiad is elénekelheti majd, hogy ,,Nagy gazda volt az apám! Hej, de sok is maradt rám! Hat ökörnek kötele meg egy vasvilla nyele!"
- Ne kritizálj! Hanem arra felelj, hogy akarsz-e az én dolgomban közvetítő lenni vagy sem?
- Akarok. Nem érted, hanem azért a szegény gyermekért. Elvállalom az egész Thonuzóba-kincsek ügyének a rendbehozását. Hanem hozz énnekem elébb egy egész hitelesen szerkesztett meghatalmazást, melyben minden a kincsekre vonatkozó ügyednek az elintézését a kamarával és az antikvárius céggel feltétlenül reám bízod. Én mindent elvégzek neked, úgy, hogy meg fogsz vele elégedve lenni.
Decebál kapott az ajánlaton, felkereste a szolgabírót, megírta a felhatalmazást, s sietett vele vissza Mántayhoz. A felhatalmazásnak latinul kellett lenni, hogy Mr. Snopkins is megérthesse, aki olvasva értette Cicerót, csak beszélve nem. Ezzel sietett vissza Mántayhoz.
- Jól van - mondá Mántay. - Eljárok benne. De valamire kérlek.
- Parancsolj! Ha kell Angliába utaznod, a tiszttartóm rendelkezésedre tartja a pénztáramat.
- Köszönöm. Megjárom én azt az utat tíz garassal. Arra az egyre kérlek, hogy eredj el most igazán egy hétre medvevadászni.
Decebál elnevette magát.
- Mért küldesz olyan nagyon a medvékre?
- Hogy az én vadászatomat el ne rontsd!
- Jól van, elmegyek.
Mántay rögtön ment Mr. Snopkinst felkeresni, aki ugyanabban a vendéglőben szállásolt, abban a trágyahalomra nyíló ablakú díszszobában. Mr. Snopkins megértette a latin felhatalmazásból, hogy miről van szó. Akkor aztán mindjárt rátérhettek magára a tárgyra. Egészen komolyan beszéltek róla. Az értekezés vége az lett, hogy Mántay felkérte Mr. Snopkinst, adja írásba azt az egész ajánlatot a Thonuzóba-kincsek megvétele iránt. Mr. Snopkins egész készséggel teljesítette ezt a kívánságát.
Amint ez megvolt, arra kérte Mántay Mr. Snopkinst, hogy holnapután reggel jöjjön el a királyi biztos úr szállására, az ő és Rézkuthy jelenlétében fogja vele tudatni az ultimatumot.
- Hány órakor reggel? - kérdé Mr. Snopkins.
- Tízkor.
- Még alszom.
- Tizenegykor.
- Borotválkozom.
- Tizenkettőkor.
- Reggelizem.
- No, hát hajnali egy órakor délután.
- Jól van.
Még aznap este átrándult a tűzhalmi kastélyba Mántay. Megmutatta Decebálnak a hiteles írásbeli ajánlatot.
- Hát mármost elhiszed, ugye, hogy mindez valóság? - triumfált Decebál.
- Mindent elhiszek.
- Hát a felveendő kölcsön mennyiben van?
- A legjobb rendben fogsz találni mindent. Kielégítjük a magas kamarát, anélkül, hogy akár a Ponthay Adalbert gróf felülfizetéséhez kellene nyúlnod, akár a szép gulyákból adnál el.
- S három percentes lesz a kölcsön?
- De még sokkal olcsóbb.
- Hiszen maga csókolni való ember! - kiálta bele Sára asszony, akinek ott kellett hallgatózni az ajtóban.
- De köszönöm én az olyan csókokat, amilyeneket a tekintetes asszony szokott osztogatni!
Sára asszony aztán ott marasztá a kedves vendéget éjszakára, Decebálnak is olyan kedve volt, mint Heródesnek, mikor Keresztelő szent János fejét elajándékozta a leányának. Lehetett tőle kérni akármit.
Mántay Móric fel is használta a kedvező alkalmat. Vacsora fölött előhozta Sára asszonynak.
- Mikor látta a testvérnénjeit a tekintetes asszony?
- Óh, amióta férjnél vagyok, egyszer sem. Azok nem jöhetnek, mert messze az út ide, s ők szegény sorsban vannak.
- Lám, most elmehetne Decebállal, s vele együtt sorba látogathatná szegényeket Erdélyben.
Sára asszony szemei ragyogtak, kérdő tekintettel fordulva Decebál felé. A férj elérté a kérdést, s megelőzte azt.
- Nos? Van kedved velem jönni?
Válasz helyett odarepült az ölébe az asszony, s az idegen jelenléte dacára, összecsókolta azt a kérdező száját. (Első eset volt, hogy utazásában magával hívta a feleségét.)
- Akkor hát siess, pakolj össze, mert én holnapután megyek, ha velem akarsz jönni.
- Mindenüvé, ahová csak te mégy. Az erdőbe, a hegyszakadékokba, a medvebarlangba. Én is belelövök a te medvédbé.
- Jó lesz. Aztán én meg veled járok sorra látogatni a szűrös sógoraidat, de össze nem csókolózom velük, ahogy te.
Decebál fölkelt, rendeleteket adni az úti készületekre, Mántay egyedül maradt Sára asszonnyal.
- Soha el nem fogom azt a mai tettét felejteni magának - mondá a hölgy. - Maga sem tudja, hogy milyen nagy jót tett velem. Madarat fogathatna velem ma.
- Hát hisz éppen azt akarok fogatni. Egy dologra kérem. Vigye úgy a dolgát, hogy Decebál sohase maradjon két nap egymás után ugyanazon a helyen, s ha valamiképp mégis megtörténhetnék, hogy valami staféta nyomába akadna, akárhonnan érkező levéllel, kegyed fogja el azt a levelet, s dugja el a bőröndje legalsó részébe; s ne adja át Decebálnak, csak mikor hazajönnek.
No, már ennél kellemesebb sportot nem is lehetne indítványozni egy asszonynak! A férj leveleit, mint a szalonkákat, mikor ,,húzva" jönnek, röptében leszedni! De egy sem kerül azok közül Decebál puskacsöve elé!
Itt hát minden rendbe lett hozva szépen.
Másnap ott maradt a mérnök a kastélyban. Azt mondta, hogy nincsen semmi dolga. Segített málhákat csomagolni az úrhölgynek. Sára asszony nagy parádéval akar föllépni az erdélyi ismerősök előtt, a testvéreinek is számos ajándékokat vitt magával; hadd irigykedjenek majd!
Csak harmadnap reggel, mikor már Decebált feleségestül útnak bocsátotta, tért vissza maga is a városba.
Pontosan ott volt a királyi biztosnál egy órakor; Rézkuthyt már ott találta, hanem az anglusra még kellett várni jó háromnegyedet, annak az órája a londoni idő szerint járt.
Mikor aztán mind a négyen együtt voltak, akkor a mérnök előterjesztette Tanussy Decebál meghatalmazását és Mr. Snopkins írásbeli ajánlatát.
- Mármost tehát elhiszi, inzsellér úr, hogy a bajhalmi leletek igazi kincsek - mondá Rézkuthy úr.
- Hogyne hinném? Itt az írott ajánlat, 48 ezer font sterling. Én ezt Tanussy Decebál nevében elfogadom.
- Hogyan tetszik? - kérdé meghökkenve Ponthay Adalbert gróf.
- Úgy értem, hogy Tanussy Decebál elfogadja a Barrer et Sons antikvárius cég ajánlatát.
- Mit? És átengedi a Thonuzóba-kincseket?
- Mind, azon módon, ahogy együtt vannak.
- Hogyan? Hiszen három nap előtt még embert ölt, ha egy patkószeget el akartak belőle tulajdonítani!
- Hát azóta elővette a jobbik eszét, meggondolta, hogy ha ő most e becsárbul kifizet 160 ezer forintot, azzal a birtokát nagyon megrigázza, míg ha a ráeső 320 ezer forintot készpénzben besepri, azzal a most esett nagy csorbát jóformán helyreköszörülheti. Ezek a kincsek itt úgyis véka alá volnának rejtve, hadd bámulja őket a nagyvilág amott a Temze-parti világvárosban.
Ezt azután Mr. Snopkins kedvéért angolul is elmondta Mántay Móric.
Mr. Snopkinsnak a szája kezdett lefelé nyílni, amint a mondottakat hallogatni kezdé, s folyvást hosszabbra tágult, utoljára majd kiesett a feje a száján. És ugyanabban az arányban ágaskodtak fölfelé a szemöldökei is, karikára nyitva a nagy felhőszínű szemeket.
Mántay Móric pedig a legegyügyűbb ábrázattal gratulált neki a szerencsés vételhez, s utasításokkal látta el, hogy kinek hol fizettesse ki a vételösszeget: 16 ezer fontot Bécsben a kamaránál, Bankgasse Nro. 5., 32 ezret pedig Pesten Malvieux cégnél, akár arany guinea-kben, akár aranyrudakban, de ezüstben is elfogadják.
Az anglusnak most mozgott alá is, fel is a feje meg az álla (külön) minden egyes mondatra. Mikor készen volt Mántay, azt mondta neki: ,,Very well". Azzal fogta a kürtőkalapját, s úgy elment, hogy minden ajtót nyitva hagyott maga után.
A hátramaradt urak közül kettő egymás szeme közé nézett, Ponthay gróf és Rézkuthy. Az utóbbi arcán szemrehányás volt olvasható: ,,Meg kellett volna a kisebbik összegnél maradni".
Ponthay gróf még erőtette a hidegvérű nyugodtságot.
- Jól van! - szólt Mántayhoz. - Az elfogadási ajánlatot tudomásul vesszük, s majd tudósítani fogjuk Tanussy Decebált az eredmény felől. Hol van ő most?
- Ma ment el Erdélybe, feleségestül együtt, sorba látogatni a tizenegy sógorát, a szélső a Szilágyságban lakik, a legutolsó a Barcaságban. Ne tessék utána fáradni. Én meg vagyok ez ügyben hatalmazva végelintézésre.
Erre már aztán egy kis finom mosoly vonult el a gróf arcán.
Odalépett egészen a mérnök elé, úgyhogy az orraik csaknem egymást érték, s így szólt hozzá halkan:
- Azt mondják, hogy a mérnök úr ezermester.
- Nem, kegyelmes uram, én csak kilencszáz-mester vagyok.
Ezen aztán szabad volt mind a három úrnak hahotával kacagni. Olyan jólesett nekik, hogy kedvükre kinevethették magukat.
- Talán nem is ezen együgyű calembouron nevettek. - De háromszor is újra kezdték.
De úgy eltűnt e naptól fogva Mr. Snopkins Tanusvárról, hogy senkinél sem tett búcsúlátogatást.
Még azután volt egy kis ribillió, amit Horkázi és Vakandi támasztottak, mikor híre futamodott, hogy Mántay Móric a Decebál teljhatalmazása mellett elcsaklizta Thonuzóba szent kincseit az angoloknak, még az ősapának a koponyáját is ráadásban. Mántay Móricot szidták, gazemberezték úton-útfélen, meg is verték, de csak olyankor, ha maga nem volt ott; nyargaltattak stafétákat Decebál után Erdélybe, hogy szaladjon vissza, rántson kardot, viszik Thonuzóbát! De hiában volt minden erőlködés. A küldöncök vagy nem akadtak Decebál nyomaiba, vagy odakerült a levelük Sára asszony bőröndjének a fenekére. Egy álló hónapig nem került vissza Decebál. Azalatt bizony akár lóháton is elmehetett volna Thonuzóba Angliába, azon a csontlován, léptetve, szépen.
De hát csak nem ment. S a bajhalmi világhírű leletekért csak nem küldték sem az aranyrudakat, sem a zsákba rakott tallérokat, se Bécsbe, se Pestre. Azalatt a nagy patvarkodás is elcsillapodott. A királyi biztos is búcsút vett a vármegyétől, s hazament Pontaligetre.
Mikor aztán Decebál hazakerült, az első dolga volt Mántay Móricot felhajhászni. Azt ott találta a dioptrája mellett, földet mért.
- Hát te már megjöttél Londonból? - kérdezé tőle.
- Londonból? Nem voltam én tovább, mint Bikszádon, mit kerestem volna én Londonban.
- Hát az én kölcsönöm dolgában.
- Nem tudok én a te kölcsönödről semmit.
- Gutát nem! Hát amivel a fiscus harmadrészét kifizetem.
- Fiscus - harmad - részét? - Mi az?
- No, a Thonuzóba kincseiért. Ne légy hülye!
- Úgy? A Thonuzóba kincsei! El is felejtettem ezt a dolgot. Otthon van a fiókomban az írás.
- Micsoda írás?
- Hát a királyi fiscusé, melyben tudósít, hogy elvitetheted haza a megyei archívumba letett bajhalmi leleteidet, miután hitelesen be van bizonyítva a megyei levéltárban talált okiratok nyomán, hogy ezek mind a te dédapád, anyád tulajdonai voltak, s így neked jogos örökséged, ennélfogva a fiscus nem követeli belőlük a talált kincsek után járó harmadrészt.
- Lehetetlen.
- De azért úgy van. A királyi fiscus szokott nagylelkű lenni. Ez rendes dolog. Most hagyj nekem békét, hadd dolgozom. A kincseidet vedd át, s bírjad békével.
Decebál nagyot fohászkodott. Ez a bolondos mérnök megmentett a számára 160 ezer forintot, és ő mégis olyan szomorú lett, mintha azt sejtené, hogy ennek a dupláját azonban elvesztette.









Jókai Mór: A kiskirályok


XXVI. ,,Netartsderre" és ,,Mitugrálsz"
,,Asszonyember! varrd be a zsebeimet rendre! Szükségtelenek ezek a világon."
,,Disznó egészséges egy város ez a Debrecen. Ötvenezer lélek, s egy sem halandó test már tíz nap óta".
,,De majd eljön a dinnyeérés, akkor csak ád Jupiter egy kis kolerát."
,,Ne tartsd erre!"
       
Voltaképpen Zuboki Máténak hítták, de miután minden beszédét azzal szokta végezni, hogy ,,Ne tartsd erre!", rajta maradt ez a melléknév, az egész diákság így tisztelte.
Ő volt az egyház orgonistája, kántor és kántus prézes a kollégiumban.
Alacsony, eleven petten emberke volt, ripacsos ábrázattal, veres karikákba foglalt szemekkel, amik mindig könnyeztek, ahogy ő állítá, a debreceni portul, amire a diákok azt mondták, hogy igenis, ,,lágy" ,,b"-vel írva.
- Hol van hát? - mondá erre édes Zuboki úr.
Ez az ,,édes" aztán a megszólítási cím, rangfokozat szerint. A professor a ,,világosságos" (clarissime), az esküdt diák az ,,emberséges" (humanissime), a kántor már csak ,,édes" (carissime).
Édes Zuboki úrnak esküdt ellensége volt a bor; szüntelen harcolt vele; hol az győzte le őt, hol ő azt. Maig is fel van írva az egykorú énekeskönyvek tábláira ez az aranymondása, amivel a diákjait lepirongatta: ,,Mindig mondom, hogy ne igyatok, azért mégis mindig iszunk."
Debrecenben pedig volt akkoriban a bornak iccéje négy váltó krajcár; öt icce abból csak megillet egy rendes embert napjában, ami húsz krajcár, - egy húszasban van ötven krajcár, - minden közönséges halott után jár a kántornak egy húszas; mármost, aki tanulta a magasabb mathesist, számítsa ki ebből, hogy ha tíz napig nem akarja magát senki eltemettetni Debrecen városában, mekkora cubicus elevatiót szenvedhet Zuboki uramnak a szomjúsága?
Ezért volt az a keserves elhatározása, hogy bevarratja a feleségével a kabátjának a zsebeit. Minek a zseb, ha pénz nem jön bele. És ezért az a kegyes felfohászkodás, a dinnyeérés évadja után, amikor a múlt évtizedben meghonosult cholera nostras fel szokott támadni a nagy alföldi városokban, s legalább hoz egy kis keresetet a szegény kántornak, harangozónak és sírásóknak. De biz a diákoknak is, az énekesek kapnak fejenkint egy petákot = 7 krajcár. Ezeket ,,petákos" halottaknak híják. De akadnak hébe-hóba magasabban és jobban született halottak is, akiknek ,,márjásos" halott a nevük. Aki pláne húszassal fizet, az ,,portentum".
Az ilyentől Zuboki úrnak lázsiás tallér jár. (Ami egyébiránt nem jó, mert azt a feleség elzárja, nem engedi felváltani.)
A dinnyét azonban még csak most ültetik, abba még ,,Orbán" is beleszólhat, s addig még sok víz lefoly a Tiszán. Héj, ha bor folyna benne, sose hallaná az ember, hogy ,,a Tisza kiáradt".
,,Ne tartsd erre!"
       
A sok énekes diák között, akikből a kántus kitelt, egy sem volt olyan kedvence Zuboki uramnak, mint Tanussy Manó. Énnek volt aztán hangja! Megütötte a magas C-t, s mikor a nagy ,,harmóniá"-ban az ,,áltust" énekelte, kihallatszott valamennyi közül.
Mindenki szerette nagyon a Manót. Tudták, felőle, hogy milyen rengeteg nagy úrnak a fia, azért mégis a többi szegény fiúkkal osztozik abban a víg nyomorúságban, aminek a gyönyörűségéről a mostani kor ifjú ivadékának már fogalma sincsen. Akkor ,,páros" zsemlyéket árultak, olyan volt, mint egy 8-as, krajcár volt az ára. De nagy delicia volt! Délelőtt, iskola után! S ha volt egy jó pajtás, akinek még krajcárja sem volt, kétfelé lehetett törni a páros zsemlyét, s megosztani vele! Az volt a barátság!
Azt is tudták jól Manó felől, hogy a szülői akarata ellenére, szökve jött el hazulról a kollégiumba. Nem is kap onnan egy krajcárt sem. Ki akarják éheztetni. Lehet is azt! Megél a diák a jég hátán is. Keres pénzt, ahogy szokás. ,,Karikába" állítja a cívisek porontyait, s ,,privátát" ad nekik, eljár temetésre, s ha a ,,tógát" felölthette, jönnek a ,,légációk". A Manó ugyan még csak egy ,,esztendős" diák (vulgó ,,bagoly"), hanem először is, mint ,,altista", a kántusban tizenkét emberrel elébb ,,eligál", azután mint ,,kisbotos" a tűzoltó csapatnál megint tizenkettővel előbb, és így 24 magánál vénebb diákot ugrik át a névsorban, úgyhogy már neki lehet Mike-Abony és Vámos-Pércs között is válogatni.
Egy szép napon aztán az a hír futotta be a kollégiumot, hogy a Tanussy Manónak ötpecsétes levele érkezett, amire kívülről rá van írva: ,,terhelve száz váltóforintokkal!" - Egy százforintos levélnek a neve a kollégiumi nomenclatio szerint ,,evangélium"!
Ilyen csak az égből száll le! Megtudja azt az egész coetus, mert a levelet előbb a seniornál bejelenti a portás, akkor a senior kiküldi a contrascribát, hogy győződjék meg a tényállás valódisága felől; ha ez megvan, az adressatus felhívatik a rector professorhoz; az tart neki egy kegyes leckét, amiben meginti, hogy a kapott pénzt hivalkodásokra ne fordítsa, el ne vesztegesse, s akkor kiadja neki a testimoniumot, hogy csakugyan itt tanul, s mi a calculusa, akkor a legközelebbi szombaton délután (máskor nem lehet, mert amikor az iskolának vége van, akkor a postát bezárják) a diák az ellenőrrel együtt megjelen a postahivatalban, s ha a kettejük zsebében áll a hat garas, ami a portóért jár, lefizetik, ha nincs, a contrascriba hazaszalad a seniorhoz; s ,,post festa" lekötésével kölcsönkéri tőle; s így kerül haza a százforintos levél.
Az azután természetes dolog, hogy egy ilyen százforintos levélnek a megnyerője első feladatának tekinti a maga jó pajtásainak egy kis majálist kurálni.
Annál kellemetlenebbül hatott a kollégiumi pajtásságra, hogy Tanussy Manó egy ilyen kincs elemelése után annyit sem mond a pajtásainak, hogy ,,Ki szereti a halat?". Azt gondolták, tán a vasárnapot várja; de az is elmúlt, s a collatio mégsem következett. Kezdtek példálózni. Maga Netartsderre uram is ejtett ki ilyen szót az éneklecke alatt: ,,Hej, ha én a torkomhoz csak hozzáértethetném is egy százforintos bankónak a csücskéjét, mindjárt kirekednék tőle." Manó abból sem értett semmit. Végre a Jancsi collega vette elő négy szem között.
- Nem teneked szólt az a levél, amit kaptál?
- De nekem szólt. A pénz is benne volt. De nekem nem lehet ahhoz hozzányúlnom. Olvasd el a levelet, s aztán mondd meg, hogy tehetem-e azt?
A levelet Ponthay Adalbert gróf írta; ez volt a tartalma:
,,Kedves öcsém!
Én a napokban jutottam barátságos egyezség útján egy nagy, ősi birtokomhoz, amely miatt atyáddal régi osztályigazgató per folyt köztünk. Ő még legalább tíz évig elhúzhatta volna azt a pert, nekem nagy káromra, magának előnyére. Ehelyett, lovagiassága, atyafias jóindulata és igazságszeretete által indíttatva, önkényt megszünteté a hosszadalmas pert, s beleegyezett az új osztályba. Én csak a nemes viszonyosság parancsát követem, amidőn e nagylelkűséget a te családodnak meghálálni igyekezem. Jobbat nem tehetnék ez irányban, mint amidőn teneked, e család egyetlen sarjának, azon a pályán, amelyre saját lelked vágyai vittek, a magasabbra vezető utakat feltárni törekszem. Debreceni tanáraid által értesülve vagyok afelől, hogy tanulmányidat kitűnően végzed, szép tehetségeid vannak. Ezek azonban a nehézkes, régi divatú kálvinista iskolarendszer mellett el fognak sekélyesedni. Aki a magasabb technikai pályára készül, mit vesztegeti az a drága ifjúságát prédikátori és prókátori tanulmányokkal. Neked fényes életpályát jósolhatok, ha a kollégium helyett a bécsújhelyi katonatiszti növeldébe lépsz át. Miért engedik a mi magyar előkelő családaink németeknek, cseheknek, horvátoknak át azokat a helyeket, amelyekben a mi fajunk kiváló tulajdonai: az ész és vitézség legjobban érvényre juthatnak? Ha ebben az iskolában végzed a tanulmányodat, lehetsz hatalmas ember, és lehetsz úr tetszésed szerint; én fiamat már odaküldtem. Neki szüksége van arra a disciplinára. Te azonban ki fogod magadat tüntetni, tehetséged és jó magaviseleted által. Fogadd el ajánlatomat. Az egész költséget tíz évig én viselem. Tehetem azt, hálából, s úgy fogadhatod éntőlem, mint gyenge lerovását annak a tartozásnak, mely atyád kiegyezéséből reám hárult. Ez nem megszégyenítő ajándék, s nekem még csak egy köszönő szóval sem tartozol érte. Itt küldöm a legszükségesebbekre való költséget. Ha jönni akarsz, megbízott emberem, Tánczos uram minden évnegyedben fel szokott jönni Bécsbe, ő elhoz magával.
Stb."
- Mármost tudod, hogy miért nem nyúlok hozzá ehhez a pénzhez. Visszaküldöm az ajándékozójának.
- Olvassuk fel ezt a levelet a bajtársaknak.
Úgy tettek.
Manó felolvasta a gróf levelét az egész coetus előtt.
- Mit szóltok hozzá?
- Küldd vissza, ahonnan jött! - kiálták egyhangúlag.
- Hadd jöjjön be a csittvári krónikába, hogy volt egyszer egy diák a világon, aki száz forintot kapott ajándékba, s azt visszaküldte! Majd egy Tanussy elmegy német katonának!
Csak a Jancsi bírt azzal a disznó szívvel, hogy ellenkező véleményt adjon:
- Biz azt tartsd meg, hátha hasznát veszed még? - Amiért aztán jól elagyabugyálták a többi scytha leventék.
Az egész gyermekkori ismerős világból csak egy embere maradt Manónak, akivel még levél útján érintkezett; az ő eszményképe, Mántay Móric. Ettől tudta meg az otthon történt sűrű változásokat; apjának, anyjának börtönbe kerülését, onnan nagy hamar kiszabadulását; azután a szép, jövedelmező birtokuknak egy meddő latifundiumért történt kicserélését, azután a nagy hűhót a Thonuzóba sírjának a feltalálása miatt; a fenyegető veszedelmet, hogy a talált kincsek harmad értékében Tanussy Decebál még egy roppant összeget is a tengerbe fog dobni, s aztán ennek a bolond bajnak a szerencsés elhárítását, olyan egyszerű módon, ahogy Kolumbus megállította a hegyén a tojást. Ennélfogva Manó nagyon könnyen megbecsülhette a valódi értékét Ponthay Adalbert gróf nagylelkű ajánlatának, apjáról pedig kénytelen volt elismerni, hogy az a legveszedelmesebb hóbortnak az áldozata amíg az ősei fényében mákonyos mámort álmodik össze-vissza, azalatt a jövendő idők nyomorú sorsának veti meg az ágyát.
Manó elküldte a gróf levelét Mántaynak, s tanácsát kérte. A mérnök sietett a válasszal.
,,Ha én intézném a sorsodat, azt mondanám, ne fogadd el; de mivel mások intézik, azt mondom, ne utasítsd vissza."
,,Ne fogadd el, de ne utasítsd vissza!" Így biz' a delphii orákulum is tudott tanácsot adni.
Egyébiránt Mántay Móric az utóbbi idők óta nem volt grata persona a tűzhalmi kastélyban. A bolond emberek sohasem szoktak háladatosak lenni a nekik tett jó szolgálatokért.
Decebál dehogy érezte magát lekötelezve Mántay iránt azért, hogy ,,ingyen" kapta meg a talált kincseit, hogy megtakarított a számára egy roppant összeget, ha ezáltal elvesztette a kincseinek a jó hírét. Azóta senki sem beszél róluk. Ha jön valaki hozzá, megnézni a százezereken kért sisakot, kancsókat, azt kérdezi igazán arany ez? Decebál már a jó pajtásai nagy részét kikergette a házából az ilyen balgatag kérdések miatt. Belizár öccse pláne azt beszéli, hogy a bajhalmi cölöpsír már egyszer fel volt bontva; a mecenzéfiek elárulták; s hogy azok a csontvázak nem Thonuzóbáé és a feleségeé, hanem Zöld Marcinak meg a szeretőjének a maradványai. Hej, ha most megkaphatná, de beverné a fejét ezért a felségsértő káromlásért. De kiszökött a gyáva a külföldre, s oda Decebál nem megy. Ő még soha át nem lépte a haza határát. Extra Hungariam non est vita!
A botránkozás köve egyenesen Mántay Móric volt; mert ha ő el nem rontja a dolgot, most az egész világ tudná, hirdetné, szörnyűködnék rajta, hogy ő százhatvanezer forintot szúrt ki a Thonuzóba-kincsekért, s híres ember volna. Ez a csúnya matematikus ellopta az aranynak a fényét, a karbunkulusnak a ragyogását.
De nem kevésbé orrolt rá Sára asszony. Annak sem jó szolgálatot tett azzal, hogy a férjével együtt utaztatta Erdélyországon végig (pedig az volt a legfőbb kívánsága). Sára asszony sorba látogatta mind a hét nénjét. Azok mind férjnél voltak, kinek vén volt az ura, kinek iszákos, kinek verekedő, ki meg mindazt egyesíté magában; szegény sorsban is voltak többnyire mind. Irigykedtek a legifjabb testvérre, aki ötlovas hintón jár látogatóba, s parádézik vele, hogy neki olyan délceg, nyalka, fiatal, hatalmas ura van, aki mellett gazdag ajándékokat lehet osztani a látogatónak. Hát hogy ők is viszonozzák valamivel a bőkezűségét, úgy telepletykázták a füleit Decebál viselt dolgaival, amiket csak Erdélyben ismernek igazán; hogy az még az ő szerelemféltő fantáziáját is meghaladta. Eddig csak egy bizonyos örmény leánytól féltette a medvevadászt; van annak minden nemzetbeli! Több szerelmes kalandja volt annak, mint Don Juannak.
Sára asszony tökéletesen felvilágosodva érkezett haza Erdélyből. Most tudta már, hogy micsoda ember az ő Decebálja! Most értette már, hogy hová megy az a sok pénz, amin ő birtokot vásárol. Rámutogattak minden városban: ezt a házat is ő vette ennek meg annak a menyecskének. Valószínű, hogy mindezeknek a mondáknak kilencvenkilenc századrésze nem is volt igaz. Rossz a világ nyelve! De azért elhiszi azt egy szerelemféltő asszony.
Ezért nagyon elkeseredve jött vissza Sára asszony az erdélyi kéjutazásból. Csak magában forralta a mérgét. Nem volt kin tölteni a bosszúját; - hogy az az Emma nincs most idehaza. Csak a levágott haját hagyta itten. Azt mindennap újra fésülheti, meg is cibálhatja, a földre dobhatja, összegázolhatja, megint fölveheti, összecsókolhatja.
Egy napon a debreceni senior levelet írt Decebálnak, melyhez a Manó iskolai bizonyítványa volt csatolva. A levelet Decebál felolvasta a feleségének. Jól tanul a kölyök. Egy esztendő alatt kétévi kurzust végzett. Csupa eminens calculusa van minden tudományból. A senior azt írja, hogy nemsokára következni fognak a pünkösdi szünidők, ha akarjuk, vakációra hazahozhatjuk a gyermeket. Az ugyan fel akarja ölteni a tógát, s inkább el akar menni legációba az ünnepek alatt, de hát eziránt előbb a szülők beleegyezését szokás megkérdezni; - nem azért, mintha az ő engedelmükre adna valaki valamit, hanem azért, mivel az ,,új tóga" húsz váltó forintba kerül. Ki fizeti azt meg?
Sára asszony nagyot lihegett bosszúságában.
- No, megállj, kölyök, majd adok én neked legációt! Majd viszek én neked tógát, felölteni valót. Ha az én kettős tüzes nyelvem leszáll a te fejedre, tudom Istenem, az lesz majd a piros pünkösd napja!
Fel is készült azonnal a debreceni útra, amit már egy év óta elhalasztottak a sok nehéz viszontagságok.
Hogy a rossz gyerek még csak egy levelet sem írt azóta a szüleinek! Most is a seniorral írat!
Még utoljára is az anyjának kell őtet megkövetni! Annak kell a helyébe menni, kiengesztelni. De az keserves kiengesztelés lesz!
       
Ezenben édes Zuboki uramnak a kérését hamarább meghallgatá a Jupiter, mint a dinnyeérés bekövetkezett volna. Addig is időben elbocsátá egyik ártó angyalát, akinek neve ,,himlő". Az kezdett grasszálni Debrecen városában.
Volt aztán már temetés: egy nap négy-öt is. Közben márjásos is. Édes Zuboki úr felfejthette megint a zsebeit, s nem mondta többé a tele palackra azt, hogy ,,Ne tartsd erre!".
Egy olyan szép szitáló esős délután éppen vittek a Nagy Péterfia utcán végig egy fehérre és kékre festett koporsót a vállaikon a szép fehér köténnyel ellátott henteslegények; fiatal bajtársuk feküdt abban; a koporsó előtt járultak az énekes diákok, elöl a kántorral, s énekelték a szép kálvinista zsolozsmát: ,,már elmegyek az örömben!".
Könnyű volt nekik, mert ők a padlón járulhattak előre, ez volt a két szál gerenda, mely, mint a velencei lagunák mellett a járda, a gyalogjárást lehetővé tette ilyen tavaszi latyak idején, ha szemközt jött valaki, felmászhatott a fabakterre. De annál keservesebb dolga volt annak a négylovas hintónak, amely a gyászmenettel szembe közeledett a város vége felől, s nagyokat lódult egyik oldalával a másikra. - De rossz lehet üveges hintóban járó úrnak lenni.
Édes Zuboki úr jelt adott a felemelt flautájával a háta mögé a következő versre, mire a kántus rázendíté:

,,A sárból kimenekedtem!"

A salugáderes hintó éppen akkor úgy belezökkent egy alattomos kátyúba, hogy a hátulsó kereke tengelyéig elmerült a sárban, s erre a rudas ló kirúgott a hátulsó lábával az istrángból.
Ez valóságos irónia volt arra a versre, hogy ,,A sárból kimenekedtem", mely legelőször is magukra az énekes diákokra gyakorolta nevettető hatását; egyszerre torkukba szakadt az ének. S tizenkét vigyorgó fogsor ragyogott a hintó felé fordulva, hanem az a derült pillanat nem tartott sokáig, mert a rudas, a veszedelemtől megijedve, úgy elkezdett neveletlenkedni, rugdalózni, hogy mire Zuboki uram rákiáltott: ,,Ne tartsd erre", már akkorra telerúgta a szemét-száját sárral; erre aztán a többi négy ló is megbolondult, a halottvivők fehér köténye, de meg a szép festett koporsó is, nagy bemocskoltatás veszedelmében forgott. Nem is vették azok tréfára a dolgot, hanem nekilódulának a koporsóval, hogy a sárvolcán lőtávolából elmeneküljenek, s taszították az éneklő diákokat maguk előtt; első eset volt, hogy a halott megkergesse a gyászkíséretet. Futott is a diák, egymást taszigálva a pallón, de senki sem olyan nagyon, mint az altista, a Tanussy Manó. Neki még egy külön jogcíme is volt a nekiiramodásra.
Annak a póruljárt hintónak a bakján megismerte a kocsist meg a hajdút. Azok az ő cselédjeik.
Az a hintó őérte jött. Vesd el magad!
Addig hátra sem nézett, amíg az utcagörbület el nem takarta előle a bajba jutott úri fogatot.
Sára asszony ült biz abban. Ő is nagyon jól megismerte a fiát, még ebben az átváltozott alakjában is. A csoda fogta el! Az ő magzatja, Tanussy család egyetlen ivadéka, a fejedelmi sarjadék halottakat énekel végig az utcán! Ha olyan erősen be nem lett volna csatolva a bőrfüggöny a hintón, tán kiugrott volna belőle, így csak az ablaküveget tudta kitörni rajta, s azon kidugta az arcát; az egész feje nem fért ki rajta.
- Están, te! Están! - kiálta indulatosan a hajdúra.
Dejszen volt annak most egyéb dolga, mint a ,,tessék parancsolni!" Combig bele kellett gázolnia a kátyúba, hogy a rudas lábát visszaemelje az istrángba. A kocsis káromkodott. A két első ló pedig rémültében kikapott a sártengerből a partra, a járópadlóra, s minden módon be akart menni a csizmadiának az ablakán, pedig nem volt szüksége csizmára; legény, inas, májszterné rohant az épület védelmére fordítófával, seprűvel; a hintóba szorult asszonyságnak az interpellatiója, ,,a fiam! a fiam!" mind elveszett a nagy lármában.
Végre is az istráng volt az okosabb: elszakadt, s ezzel a rudas kiszabadult a kelepcéből.
De most már aztán nem lehetett tovább menni, amíg az istrángot össze nem kötözik.
Sára asszony mindezekről a földi bajokról tudomást sem látszott venni; őt csak a tovaszaladott Emmácska érdekelte. Egy hatalmas kemény megtisztelés után annyira érvényt szerzett az Estánhoz intézett szavainak, hogy az visszamordult rá a ló hasa alól:
- No hát mi a?
Elkerítette neki a szentjeit Sára asszony.
- Hagyd ott azt a lovat, s gyere ide! Nem hallod, hogy kiabállak? Nem látod, hogy ott megy a fiam?
A hajdú nagyot bámult.
- Micsa fia?
- Szamár! Az, ki azelőtt az Emma leányom volt.
- Hát hogy lett a kisasszonybul úrfi?
Az ám! Erről senki sem világosította még fel az otthoni cselédséget.
- Bolond! Ne kérdezd. Ott megy a temetéssel. Szaladj utána, hozd ide!
- Én? Hogy találjak én meg egy Emma kisasszonyt, tizenkét tógás diák között?
Sára asszony átlátta, hogy ezzel nincs mit beszélni; a kocsisnak osztott hát parancsot.
- Héj, Simkó! Rögtön fordulj meg.
A vén kocsis rideg nyugalommal felelt vissza.
- Felfordulni, azt megtehetem, de megfordulni, azt nem tehetem.
- Elszakadt az istrángunk! - magyarázá az Están az állapotot. - Nekem pedig utol kell érnem azt a temetést mindenáron.
Erre a szóra: ,,mindenáron", közbelépett a gondviselés.
Egy taligás férfiú ott nézte már régen az utca másik oldaláról ezt a nagy hajcihőt. Maga ott ült a lova hátán a nyeregben, fülig húzva magát a kifordított gubájába, s szítta erősen az üres makrapipáját; a lóhoz volt kötve az az ismeretes két kerekű talyiga, ami úgy hasonlít a római curriculumokhoz; egy szál keresztbe tett deszka képezi az ülést benne. - Dehogy mozdította volna meg a kisujját, hogy a bajba került utasoknak segítsen valamiben. Hanem amint ,,árról" beszéltek, egyszerre eleven ember lett belőle, megszólalt
- Elviszem én az ifjasszonykát a temetőig, vissza is hozom hat garasért.
Sára asszony nem sokat válogatott benne:
- Álljon kend ide a talyigájával!
A vehiculum odafartatott a hintó mellé, az ernyőt nem sokat bontogatta Sára asszony, hanem levagdalta a késével a csattos szíjakat, s úgy nyitott magának utat a hintóból.
Aztán nem törődve az összecsődült embereknek sem szemével, sem szájával, átszökött a hintóból a talyigába, s helyet foglalt az ülésdeszkán.
- Aztán csak jól meg kell fogózni kétfelül a kasba! - dörmögé a talyigás jóakaró tanácsadással az úri vendégnek. S azzal elkezdé az alatta levő négylábú állatot a kócmadzag ostorral agyba-főbe, a két csizmasarokkal meg oldalba biztatni, s mire az csakugyan mozgásba hozta a tagjait, úgy, hogy a talyiga is kénytelen volt vele menni.
Hej, ha azt most látnák a tanusvári előkelő urak, asszonyságok, hogyan kergeti Sára asszony egy talyigán ülve a Tanussy család trónörökösét, aki halott előtt énekel kántusban, az utcán végig!
Mégsem érte utol a gyászmenetet, pedig még borravalót is ígért a talyigásnak. A ,,lú" nem szalad soha. Meggyőződése tiltja.
Mire a temető kapujához ért a talyiga, már akkor a diákok ott álltak karikában a halom tetején, s a sírásók erősen kapálták be a földet a leeresztett koporsóra.
No, itt legalább szárazföld volt, le lehetett szállni.
Sára asszony nem várt segítséget. Egyik lábával a kerékagyra lépve; aláhoppant a talyigából, s indult a temetőajtó felé.
De nagy hirtelen visszahátrált megint. Szokás szerint a temető bejárata előtt két sor professionatus koldus képezett sorfalat, mindegyiknek ott ragyogott a rongyos condráján a fényes sárgaréz pecsét a D. V. betűkkel. Hiteles koldusok.
Sára asszonyban máskülönben sem volt semmi festői érzék, hogy ő a koldusok pofáiban valami nagy gyönyörködését találja, de most még a szokottnál is visszatetszőbbek voltak azok között; soknak az arca tarka volt még a nemrég kiállt himlő ragyáitól. Ettől a látványtól csakugyan van oka visszariadni egy szép asszonynak, aki ád az arc simaságára valamit.
Hirtelen a szája elé kapta a zsebkendőjét, csak azon keresztül kiáltott a koldusbíróra.
- Hej! Kit temetnek ottan?
A koldusbíró félszemű volt, nyúlszájú, a nagy persely a nyakában igazolta hivatalos állását; síró szóval felelt meg a kérdésre:
- Istenben boldogult néhai Koppants Áron uramnak a fiát, Koppants János henteslegényt, himlőben halt meg szegény, isten nyugtassa meg.
- Himlőben! - kiálta fel Sára asszony. - S az én fiamnak ott kell lenni.
- A bizony! Az a három utolsó sor ott mind ebben a nyavalyában halt meg.
Sára asszony kívül maradt, ott akarta bevárni a fiát.
És aztán még kellett neki valamit látni, ami rosszabb a nyavalyánál is.
Végig kellett neki nézni, hogy az egyházfi hogy fizeti ki a diákokat egyenkint, ott mindjárt a végzett munka után. Az ő fiacskája is ott tartja a markát, amíg beleszámolják a hét pénzt.
Egy Tanussy Emmánuel petákot szolgál meg halott temetésénél! Ez kétségbeejtő!
A diákok azonban nem jöttek visszafelé azon a temetőkapun, amelyen bementek, hanem másfelé indultak meg.
- Nem jönnek vissza? - kérdé Sára asszony hüledezve.
- Nem ám - felelt az érdemes koldusbíró. - Mert a cigánysoron is van egy halott, most azért kerülnek.
- Szaladjon valaki nekem a kántorhoz, hívja egybe ide!
- Szaladjon! - nevettek a koldusok. Ugyan ki szaladna itt, holott aki nem sánta, az vak.
- Itt van egy tizes! - kiálta Sára asszony, odadobva a földre egy ezüstpénzt.
Most már aztán nem volt senki sem vak; mind utána kapott a pénzdarabnak; azonban egy sánta elkapta valamennyi elől, s aztán fél lábon, fél mankóval úgy eliramodott, hogy röptiben elfogta Zuboki uramat.
Zuboki uram megérté, hogy egy nagy úri asszonyság akar vele beszélni, aki tizest ád a koldusoknak.
Hohó! Ennek nagy halottja lehet.
A temetőt széles, mély árok vette körül, amit még bevehetetlenebbé tett a kétoldalt magasra felhányt töltés. A külső gáton állt Sára asszony tekintélyes alakja; szép tarkavirágos gros de Naples ruhában, drága bajadérral a nyaka körül, a fején egy olyan módi kalap, ami éppen úgy néz ki, mint a mostani gigeknek az eső ellen felhúzható födele, marabutollakkal. Ezt bizony meg lehetett látni messziről.
Édes Zuboki úr tehát, bocsátván a kántusát a maga útjára, egyenesen nekivágott torony irányában a hívogató alaknak; úgy ugrált egyik sírról a másikra, mintha atlétai versenybe futna fogadásbul. Nagy lihegve odaért a belső töltésre, s ott lekapta a kalapját, nem annyira köszönés végett, mint hogy az izzadt homlokát megtörülje; úgy beszéltek az elválasztó mély árkon keresztül, mint Dobó és Amhát pasa.
- Maga a kántor? - szólítá meg Sára asszony az énekek fejedelmét.
Az pedig nem szerette ezt a címet; mert ez pápista szó.
- Ne tartsd erre! Én orgonista vagyok. Igenis. Mi tetszik a nagyasszonynak? Egész harmónia tetszik?
- Nem kell nekem semmiféle harmónia! Majd magam csinálok én olyan harmóniát, hogy ledűl bele a veres torony, azzal a repedt haranggal. - Adja ki frissen a gyerekemet.
- Ne tartsd erre! Nincs az én zsebem tele gyerekkel! Honnan vegyem.
- Azt a huncfutot küldje ide, amelyiknek a füle Tanussy Emmánuel névre hallgat; az az én drágalátos magzatom. Elszökött a gézengúz. Viszem haza.
- Tisztelem a tekintetes asszonyt. Alázatos szolgája. Örülök, hogy van szerencsém.
- Sose örüljön semminek, hanem kiáltson utána annak a semmirevalónak, hogy jöjjön ide. Ha én kiáltok utána, még jobban elszalad.
Édes Zuboki úr maga elé szúrta a homokba a nádpálcáját, s arra tette rá a kalapját; most még jobban izzadt az üstöke. Elővette a zsoltárbeli tudományát.
- ,,Perelj uram perlőimmel!" - ,,Haragodnak nagy voltában." - ,,Ne szállj perbe énvelem!"
- Ne diktáljon maga most itten zsoltárokat, hanem tegye, amit mondok.
- ,,Parancsolá az Augustus császár!"
- Az Augustus császár csak egy kótyomfitty volt, az senkinek sem parancsolt, hanem amit én parancsolok, arra nincs más felelet, mint ,,igenis, szaladok, teszem"!
- ,,Hegedűnket akasztottuk fűzfákra!" Hisz akkor rosszabbul volnék a százharminchetedik zsoltárnál. Nincs több ennél az egy áltistámnál. Nincs olyan szép áltushangja az egész kollégiumban senkinek, mint a primi anni Tanussy Manónak. Anélkül nincs harmónia. Ha a diskantusból akarna a tekintetes asszony egyet elvinni, abból van három, azt adhatok; de az altust nem adhatom.
Már erre elfogyott a türelem olaja Sára asszonynál, azt gondolta, hogy Zuboki úr mókázik; pedig nem volt az annak szokása.
- Ejnye, te egeret nyelt részeg borduda! Még énvelem mersz csúfondároskodni? No, megállj, majd csinálok én rendet a debreceni kollégiumban, ha még senki sem csinált!
S azzal, se szólt, se beszélt, felkapott egy hantot a földrül a lába alól. - De Zuboki uram sem vette tréfára a dolgot; amint látta, hogy micsoda veszedelmes ellenséggel van dolga, kapta a két kezébe a pálcáját meg a kalapját, s úgy eliramodott, hogy legfeljebb három-négy hant puffant oda a hátához, amíg az ostromüteg lőtávolából elmenekülhetett.
- No, ez szépen kezdődik! - mondá magának Sára asszony, s visszadobogott talyigájához.
A koldushad keserves nagy énekléssel fogadta:
- Szeretem és áldom az Úristent!
- No, hát csak áldd, van okod rá! - kiálta mérgesen Sára asszony, s majd felfordította a talyigát, amikor felkapott bele.
- Vissza a hintómhoz!
Jól mondta. Az úti kocsi még akkor is ott horgonyozott a nagy pocsétaöbölben, a csizmadia háza előtt. Az istráng rendben lett volna már, hanem most meg a hátulsó kerékről esett le a nőstény sróf, bele a sárba, azt keresték kilenc águ vasgereblyével a latyakban; elnyelte azt a sár; de elnyeli az még magát a hintót is, ha reggelig itt hagyják.
Késő este lett, mire bevergődhettek a hintóval a nagyhídra. Még akkor élt és uralkodott Debrecennek ez a hírhedett specialitása, amire József császár azt mondta, hogy még sohasem látott ennél nagyobb hidat - a szárazföldre építve.
A bárka végre eljutott az óhajtott kikötőbe, a Bikába.
Sára asszony, késő lévén az idő, ő maga is a hosszú keserves út fáradalmaitól eltörődve, a mai napon már nem találta célszerűnek a hajtóvadászatot folytatni az Emmácska után. Hiába is keresné most azt a kollégiumban. A vendéglős elmondta neki, hogy nagy halottra harangoznak; a Tánczos uramnak az öreganyja halt meg; az eklézsiának is testált, az egész kántus ott van most a halottas háznál - virrasztani.
,,Virrasztani!" Egy Tanussy Emánuel a dísznóhajcsár öreganyja mellett kornyikál kálomista rigmusokat, és nyakal mellette debreceni felfordult nyúlós bort, amit ollóval kell elvágni a szájától, mikor leteszi a poharat! ,,Hogy a tűz pusztítsa el az egész faluba ójtott várostokat!"
Azzal a tűzzel pedig jó nem tréfálni. Most éppen olyan divatja van a tűzi veszedelemnek Debrecenben, hogy minden éjjel kigyullad valami majd itt, majd amott. Azt mondják, hogy mordályégetők vannak a városban.
Jó szerencse, hogy van egy olyan derék nagybotosa a kollégiumnak, mint a domine ,,Mitugrálsz"!
Ennek meg ez a latinus neve. Ő az első masinistája a diákoknak. ,,Masinista" jelent tűzoltót.
A tűzoltás a diákságnak a melléktanulmánya, van saját fecskendőjük és minden egyéb tűzoltó apparátusuk. Azaz, hogy tulajdonképpen az a mindenféle készülék áll jóféle kurta nyelű csáti tölgyfustélyokbul, amiknek a bunkója ólommal van megtöltve, ezeknek a neve gerundium. Aztán valamennyi gerundiumnak van egy apja, meg egy öregapja. A botok apja a ,,kis bot", a nagyapja a ,,nagy bot". Az utóbbinak a súlya huszonkét bécsi font. Egészen hasonlít ahhoz a Herkules-buzogányhoz, amit mindenki ismer. De ember is legyen, aki azt felemeli. Már pedig ezt az ölnyi hosszúságú buzogányt kinyújtott karral kell a végénél fogva felemelni és aztán megint függőlegesen feltartani annak, aki a nagybotos címet el akarja nyerni. És annak különben is bátor, erős szívű embernek kell lenni, aki vészben és viharban parancsolni tud. Ilyen ember a ,,Mitugrálsz". - A kis bot csak kilenc fontot nyom, annak a kezelője Tanussy Manó. Ahhoz is markos legény kell. Mikor aztán ,,incendium" hangzik, egyszerre végigfutja a kollégium szobáit a vészkiáltás: ,,ad arma! ad arma!". A masinisták ugranak fel a fekhelyeikről, kapják a gerundiumokat az ágy alól, a volontérek befogják magukat a nehéz tüzifecskendő elé; nem kell még a lovakra várni, s azzal csörtet a fekete csapat ki a kollégium kapuján, amerre a toronyőr lámpása mutatja a tüzet, mert a tűzfény, kivált éjjel, megcsalja a tájékozást.
Mármost, aki a debreceni hosszú utcákat ismeri, mindjárt ki fogja találni a kis bot és nagy bot intézményének a célszerű voltát. A tűzoltó diákcsapat nem kerülget egyik utcáról a másikra, hanem neki a tűz irányában a kerteknek; amelyik palánk a kis bot döngésére be nem dűl, megadja magát menten, ha a nagy bot megszólítja; akkor aztán a ledöntött palánkon, a kerteken keresztül vágtatnak a fecskendővel, kapu, kerítés törik-zúzik előttük, tégla-, vályogfal nem akadály, a nagy bot olyan, mint a római faltörő kos, az egy hatalom.
Mikor aztán az égő házhoz eljut a diákság, nagy okosan békét hágy annak a tetőnek, amelyik már úgy is ég, ellenben hirtelen ellepi a szomszéd háztetőket, puffog, csattog a sok gerundium, egy irgalmas kiáltás alatt le van födelezve tíz-tizenkét közel eső ház tisztára, azok meg nem gyulladhatnak. Valóságos lebunkózás. Akkor aztán a magára maradt égő házat is lehet locsolgatni.
Ez ugyan drasztikus tűzoltási mód volt, de mindig bevált. Az adoma szerint egyszer meg is sokallták ezt a barátságot a birtokosok; s tanácshatározat ment a kollégiumhoz, hogy a ,,florilegium" (virággyűjtemény; a diákság megtisztelő kifejezése) ne jöjjön tüzet oltani botokkal. A legközelebbi incendium alkalmával aztán kirukkolt megint a kollégium ifjú népe a veszedelem színhelyére, magasra emelt pennákkal a kezében. Le is égett a fél utca. Hát aztán csak megint visszadekretálódott a gerundium.
Egy ilyen látványnak Sára asszony is lehetett nézője. Mert alig hordatta fel a kocsiládákat a numero 8-ba, aminek az ablaka a nagy piacra néz, amidőn egyszercsak megkondul a harang (akiről így szól a vers: ,,mázsa harang ötvenkettő, de toronyba veresbe"), ez tüzet jelent! Mire nagy riadal támad, kofa, hentes, talyigás egyszerre futni kezd hetvenhétféle; ,,Hol ég? Ott ég!", a füstgomoly a nagy erdő táján emelkedik fel az égre, az esős, felhős boltozat mindenfelé veresedik; ,,Az ispitály ég!" kiabálják alá a toronyból; a városházától jön futva a dobos, csákót vesztett hajadon fővel, s veri a dobot, ahogy csak állja a bőr, végre a templomtéren összegyűlt sokaság kétfelé oszladozik, nagy robajjal tör rajta keresztül a tűzoltó diákság, elöl a nagybotos, a Mitugrálsz, két kezében keresztbe tartva maga előtt a nagy botot, hogy csak úgy dönti maga előtt a rendet, nyomában a kisbotos, a vállára kapott ifjabb buzogánnyal, aztán rohan a nagy tűzi fecskendőbe elöl-hátul belekapaszkodott fekete had, a nehéz masina döcögve gördül végig a nagyhídon.
Egy magasra fellövelő lángnyelv megmutatja, merre a tűz? A nagybotos megkezdi a vezényletet:
- Tundas istum palánkum! (Törd be azt a palánkot!)
Sára asszony onnan az ablakból csak akkor veszi észre, hogy kinek szól ez a kiáltás, mikor a nehéz buzogány elkezd egy deszkakerítésen recsegtetve tombolni, hogy ez az ő fiacskája. Ez az Emma gyerek!
- Hát azért neveltelek én tégedet selyem kisasszonynak! Kutya meg a mája! A füstfaragó dolga a tűzoltás becsületes városban. Ne, te kálvinista Róma!
A hajdú meg a kocsis ezalatt nyugodt lélekkel jártatta a négy lovat, a nehéz út után, a házak mentében, ahogy szokás.
- Fogjátok meg nekem rögtön azt a kölyket! - kiáltott le rájuk az ablakbul Sára asszony. - Azt, ott ni, azzal a husánggal, aki a kerítést döngeti, az az én fiam. Ide hozzátok mindjárt. Aki felgyújtotta az ispitályát, oltsa maga. Az én fiam nem kéményseprőinas!
A kocsis megfogadta a szót, s közé keveredett a rohanó hadnak, amiből az lett, hogy nem ő fogta el a diákot, hanem elkapták őtet a diákok, a két lovával együtt, a lovakat rögtön befogták a fecskendő elé, a kocsist meg feltolták a bakra, hogy hajtson. A hajdú ellenben okulva a kenyeres pajtása példáján, a két első lóval beretirált gyorsan a Bika udvarára. A másik két ló, a kocsissal együtt csak másnap délre került elő, a kocsisnak a szép karikába szedett haja mind le volt perzselve, a dolmánya csupa lyuk a ráhullott szikráktól, a lovaknak meg csak itt-amott maradt a farkából valami; kell az gyűrűnek a diákok számára.
Haj, de dühös is volt Sára asszony. Egész éjjel le nem feküdt, különben sem alhatott volna a nagy harang-félreverés miatt. Átkozta az egész várost, kollégiumostól együtt. ,,Ha most volna itt egy plébános, mindjárt pápistává lennék! Hisz a katolikusok csak nem hajtják a tűzbe kispapjaikat! Ki hallott ilyen bolondot?" Majd a lovaiért lamentált, majd a fiáért. Még sem szénát, sem abrakot nem kaptak!
Reggel felé mégiscsak el lett oltva a tűz szerencsésen.
De Tanussy Manó megadta a diadalnak az árát. Egy tűzfal, aminek az ormán dolgozott, ledűlt alatta, s a fiúnak kificamodott a lába, egynehány horzsolást a testén nem is számítva. A társai úgy szállították haza a kollégiumba, botokra fektetve. A tilógus ugyan mindjárt helyretette a bokáját, de azért mégis fekve kellett maradnia egész nap az ágyban, s a dagadt bokáját hideg vízzel borogatni.
Ezt pedig senki sem hozta hírül Sára asszonynak.
Alig várta, hogy a reggeli harangszót elhúzzák. A kocsis mégsem került haza a lovakkal. Amint a kollégium csengettyűje is elverte a készülőt, felhívatta a hajdúját.
- A diákoknak már beharangoztak, együtt vannak a kollégiumban. Rögtön eredj oda, keresd fel, ahol találod a fiamat. Hogy híják? Nem tudod? Tanussy Emmánuel. No, ne járjon a szád, mintha forró kása volna benne. Rágd meg jól: ,,Em-má-nu-el!" Emmábul, Sámuelből ragassz össze egy szót. Azt mondd neki, hogy én parancsolom, hogy énnekem azonnal ide jöjjön! Ha mindjárt az imádság közepén van is, azonnal ugorjon, hagyja abba, itt teremjen. Mert különben én deklinálom meg.
A hajdú öreg legény volt már, sokat tanult életében, csak azt az egyet nem tanulta meg, hogy valami izenetet úgy elmondjon, ahogy a szájába adták.
A kollégiumnak nem felejtette a nevét.
- Ez a kinlódium? - kérdi egy kaputámogató tógás fiataltól. Hogy ezt helybenhagyták, akkor azt kérdezte, hát hol van ebben a nagy kaszármában az a cinterem, ahol a Tanussy Emma Sámuel diákot deklinálják?
A megszólított felvezette a hajdút a kikoptatott falépcsőkön a fizikai terembe.
Ott éppen tisztelendő Hamzai uram mint substitutus professor praelegált, s a csillagok parallaxisát vagy mit, magyarázta a kathedrában ülve. Szemben vele, ahogy otthon Tűzhalmon, a nagy kamarában vannak a stellázsira felrakva egymás fölé a tejesköcsögök, úgy ült sűrű glédákban egy egész tábor diák, akik közül egyik sem hasonlított máshoz, mint magamagához.
A hajdúnak elkáprázott a szeme, mikor belenézett ebbe az idegen sokaságba.
- Izé! Azt parancsolja a tekintetes Tanussy Decebálné asszonyság, hogy az a Tanussy - micsoda? Izé! No, ni, nem jön ki a számon a neve. (A clarissime segíteni akart rajta: ,,Manó".) Manó? Nem. Olyan nem kell. (,,Hát talán Emmánuel?") Az a! A kakas csípje meg a cifra tituláját! Hát, hogy azonnal ugorjon, ott teremjen a tekintetes asszonynál, a Bikánál, az Emma úrfi édesanyjánál.
Hát persze, hogy az egész classis nagy röhögésnek eredt erre a furcsa összeállításra.
A clarissime átlátta, hogy ettül az atyafitul szóbeli izeneteket küldözni nem tanácsos, ennélfogva azt mondá neki, hogy csak forduljon ki a folyosóra, majd mindjárt fog levélben válaszolni.
Azt természetesen igen gyöngéd kímélettel kellett az úri asszonyságnak tudtára adni, hogy a fiával minő baleset történt, minélfogva az a mai napon gátolva van fiúi kötelességének teljesítésében, ellenben a tekintetes asszonynak szenvedő gyermeke kórágyánál leendő megjelenése mennyire áldásos befolyással fog lenni annak felépülésére stb...
Hogy ennek az epistolának mi lesz a sorsa, azt előre lehet sejteni! Sára asszonynak levelet, aki nem tud írást!
Mikor a hajdú visszaloholt a híres vendégfogadóba, a tekintetes asszony már künn a lépcsőtornácon várta.
- No! Elhoztad? Nem hoztad?
- Igenis. Elhoztam ezt a levelet.
Sára asszony azt a két szép fehér fogsorát mutogatta dühében, összecsikorgatva.
S azzal úgy vágta a fejéhez a hajdúnak azt a levelet, hogy ha az papirosbul nem lett volna, menten porrá zúzott volna tőle a feje.
Azután még egynehányszor a hátához vágta, egyszer a többek között az öklével együtt; utoljára pedig apró csipetekre összetépte, mint a lebbencstésztát, s a földön elszórva, sorba rátaposott az elszórt pilléire, mintha megannyi mérges pókokat gázolt volna össze.
- Levelet küld nekem! Még csúffá tesz a világ előtt! Olvassam, ha tudom! Nekem küld levelet, akinek se bű, se bá nem emberem. Nekem ákombákot! No, megállj, rossz kölyök, ha te nekem így produkálod, hogy mit tudsz, majd felauffírolom én teneked, hogy hát én mit tudok.
Azzal nagy dúl-fúlva berontott a szobájába, előrántotta az elemozsinás kosarat, amiben szépen rendbe volt rakva a sok drága jó pogácsa, diós kalács, sonka, kalbász s más efféle csemege, ami a diák paradicsomát képezi. Kinyitotta az ablakot, kidobált rajta mindent, ki a piacra. Nem bánta, kinek jut. Koldusok kapkodják-e el, vagy kósza komondorok falják fel. Inkább a kutyáknak. Semmi, de egy morzsa sem maradt - sem a kosárban, sem a szívében.
El is utazott volna rögtön vissza, ha a kocsis a két lóval már visszakerült volna.
Pedig hát a szegény Manó gyerek ebben az egész levélhistóriában teljesen ártatlan volt. Eléggé nyughatatlankodott ő, amikor megtudta az orgonistától, hogy abban a hintóban az édesanyja érkezett meg; de a borbély nem engedte neki, hogy felkeljen; estig fekve kellett maradnia.
- Ne tartsd erre! - biztatá Zuboki uram. - Este kirukkolunk a tekintetes asszony ablaka alá, s elénekeljük neki a legszebb harmóniás nótákat, azzal szent lesz a béka.
Úgy is történt. Még a sötétséget sem várták, már ott volt a kántus a Bika előtt Zuboki uram vezetése alatt, s rákezdé a gyönyörűséges szép nótát:
,,Szomorúan hallott kongni
A várban egy harangot..."
Manó énekelte az altushangot. Jaj, de fainul is adta!
A Bika-korcsmáros onnan hallgatta az ablakból kikönyökölve a szép nótát, s nagyokat füstölt a földig eresztett longissimából. Engedte végigénekelni.
Hanem amint Zuboki uram most ahhoz a másik dalhoz kezdte a fuvoláját stimmolni: ,,Te, Tihanynak riadó leánya", leszólalt onnan az ablakból.
- Hájszen ha ez a szép harmónia az én nevem napjára van szenteltetve, azt igen szépen megköszönöm, s egy pohár borral meg is honorálom; hanem ha netalántán annak az úri asszonyságnak sub numero 8 lenne szánva, akkor nem instállok belőle többet, mivelhogy az már a délesti órákban hazavissza elpályázott.
Erre csak a torkába szakadt a dal a diákságnak.
Manó odafordult a falhoz, s ha kicsúfolják is érte, nem tehetett róla, de elkezdett sírni - utoljára volt!









Jókai Mór: A kiskirályok


XXVII. Kié legyen Mike-Pércs és az ő filiái?
Megérkezett az electió napja!
Nagy nap ez! A diákok választanak legációt. Előttük a hosszú nagy lajstrom, a szent eklézsiák nevével, amik szomjúhozzák a friss ,,igét". Mert jólesik ám a hívek seregének ,,odakinn", ha az elsottyadt tiszteletes helyett, akinek már könyv nélkül tudja minden ember a prédikációját (csak maga nem) egy olyan tőrülmetszett kölyökpapot lát kiemelkedni a kathedrából, aki aztán csengő, dörgő, pattogó szóval harsogtatja el a híres Szoboszlay vagy a még híresebb Kalmár hatalmas egyházi szónoklatait; nem is olyan alamuszi módon, hogy az egyik kezét leteszi, a másikat felveszi, vagy mind a kettővel megfogja a pulpitust, hogy el ne szaladjon alóla a kathedra, hanem nekiereszti mind a két karját Isten igazában, s dobálja tele marokkal, ahogy illik, az áldást, dorgálást és bölcs oktatásokat. Akkor nem aluszik senki, mikor a legátus prédikál.
De viszonylagosan a diákság előtt is éppen olyan kívánatos ez az ünnepi legáció. Derék egy intézmény az! A fiatalember utazik saját költségén, apostolok lován, országot-világot lát, tapasztal, emberekkel ismerkedik meg; némelyik legáció célja a szlavóniai kálvinista községek, oda Kecskemétről megy a legátus. Aztán a legáció eredménye nagy segítség annak a szegény fiúnak, akit hazulról öt garassal eresztettek el, hogy legyen úrrá. Némelyik már a ,,post festa"-ra várt jövedelmet is elköltötte előre. A hitközségek súly szerint következnek a lajstromban; némely falu többet ér, mint egy nagy város. Ó-Szőny a legelsők között van, Budapest csak a vége felé kullog (még akkori időben!). A tradíciók, a szájhagyományok egész statisztikai összeállítást tartanak fenn e tárgyról. Hol milyen konyhát tart a pap? Vannak-e felnőtt leányai? Házas-e a rektor, vagy csak academica promotión van? Néhol a földesúr pápista, hanem azért nála ebédel a legátus, nagykanállal, s aranyat kap ajándékba. Elmondatik, hogy micsoda bolondságai vannak a főúrnak, amiket figyelemben kell tartaní. Másutt ellenben a kertek alól kell felmenni a legátusnak a subsidium összegyűjtésekor, mert ha a compossessor meglátja az ablakon át, hogy közeledik a legátus, elszökik előle. Vannak beneficiumokkal járó legációk. Vannak eloláhosodott falvak, ahol már senki sem tud magyarul, s ahol régi kétgarasosokkal fizetnek, amiket már a devalváció alatt kivontak a forgalomból, hanem azért oda is kell menni legátusnak; oda is el kell vinni a szentlélek kettős tüzes nyelveit.
A java legációkat természetesen a quinquennis és a sexennis diákok válogatják el - calculusuk rendje szerint; ezek az igazi teológusok, akik már folyvást, peregvést tudnak zsidóul; utánuk jönnek grádus szerint a juristák, philosophusok, physikusok, akiktől nem kívántatik több, mint hogy az első két sort el tudják olvasni Mózes Pentateuchjából: ,,Beresid boró Elohim e thassamáim, tohu vahobu chusef." - A ,,bagó"-nak aztán marad az, amit a többiek otthagytak; a polyvája. De azért azt is elviszik; nem hoz be többet nyolc bankóforintnál, azt is a perselypénzből adják ki, csupa krajcárban; de nem hagyatik az azért ott.
Hát az említett Mike-Pércs éppen ebbe a kategóriába tartozó legáció volt. Még hozzá az a rossz híre járt, hogy az öreg pap rendkívül fösvény ember, maga főz, nem tart szakácsnét, a legátusnak a kostához kell menni. (Így tisztelték az iskolamestert hajdan.) S még hozzá van két filiája (nem a papnak, az még jó volna, hanem a községnek), két fiók-egyházközség, jobbról is, balról is egy óra járásnyira; úgyhogy a legátusnak, alig tette le a kanalát, már a nyakába kell venni a lábait és kutyagolni a szomszédba, hogy ott legyen a harangszóra, s onnan megint vissza éjszakára Mike-Pércsre, s ott egyúttal énekelni is kell, mert a rektor golyvás, nem énekelhet.
Tanussy Manó is ,,bagó" volt még (első éves philosophus), hanem tudvalevő két rendbeli kitűnőségénél fogva mint kisbotos és áltista, huszonnégy emberrel elébb választott, s így még abba a kategóriába jutott, ahol egy jó húsz forintos legációra lehetett szert tenni; neki jutott ,,Sulymos-Káta", egy magányos helység, bortermő vidék. 400 kálvinista lélek, viális pap, trabális papné, csakhogy addig itatják a legátust, amíg be nem rúg.
Hanem biz a szegény Jancsi pajtásnak már nagyon sovány válogatása maradt, a cimborái belebeszélték Mike-Pércset. Mikor aztán beleválasztott, csak akkor világosították fel a sűrű hátrányáról az eklézsiájának, de már rajta maradt.
Azonban még az electio után következik a cserebere. Egyik is megbánta, amit magának foglalt, a másik is. Azok aztán iparkodnak kiegyenlíteni a dolgaikat, rábeszéléssel, ravaszsággal, vagy ha másképpen nem megy, ráfizetéssel. A virement meg van engedve. Akad gazdája mindegyiknek.
Csak a szegény Jancsinak a Mike-Pércsét nem akarta senki a magának jutottnál jobbnak elismerni. Egész proverbium lett már belőle: ,,Kinek kell Mike-Pércs, meg a filiái?" A Jancsi majd búnak eresztette a fejét a nagy megbánástól.
- Nohát, ha senki sem akar veled cserélni, cserélek én! - mondá Tanussy Manó.
Eleinte nevettek rajta, azt gondolták, tréfál. Jancsi komolyan elutasította az ajánlatot. Jó pajtások nem fogadhatnak el egymástól ily áldozatot.
Hanem aztán Manó olyan okot hozott fel, amely egészen bevált. Őneki ellensége a bor, ott pedig, ahová ő választott, keményen kell nyakalni; ez az oka, amért odaengedi akárkinek cserébe.
A valóságos oka pedig az volt a cserének, hogy amióta hazulról megszöktek, az egész telet-nyarat folyvást ugyanabban az egy ruhában húzták ki, ami akkor velük jött. A Jancsié már akkor is ócska volt, azóta nagyon megadta magát az időknek; az új ruháját, tudjuk, hogy Manónak engedte, s az még állta elég jól. Ezért kellett a Jancsinak átengedni a nagyobb ,,dáciával" járó eklézsiát, annak nagyobb szüksége volt rá.
Különben Manó a legkeményebb nélkülözésekhez edzette magát, csikorgó télben is a puszta téglapadlón hált, a feje alatt egy hasáb fával vánkos helyett, s egyszer fogadásból megtette, hogy négy napig nem evett semmit.
Kiállta vitézül.
A nagy vállalathoz (mert nem csekély dolog az!) nem kellett egyéb, mint egy pár prédikációt leírni, azután meg valamelyik öregdiáktól, aki termetre hasonló, elkérni kölcsön a viseltes tógáját, amit az természetes, hogy odaád szó nélkül; rég gyakorlatban élt már ott a socialismus, egész a communismusig; amelyik diáknak hazulról laetum nuntium[1] érkezik, az valamennyi szobatársé, s ha egynek van egy ünneplő kabátja, azt valamennyi viseli. Jön még hozzá egy vászonkuffer, másként ,,batyu", amibe egy ing, a tóga és egy pár csizma (ha van) megfér, a prédikációt zsebre nyomják, persze egy árva szót sem tudnak még akkor belőle, mikor nekiindulnak, de hát arra való a hosszú út, az ember előveszi a nagy séta alatt, s bemagolja peripatetice.
Manónak annyival könnyebb volt a batyuja, hogy nem volt több annál az egy pár csizmájánál, amit a lábán viselt; hanem az drága csizma: volt, oda volt rejtve a talpába az a bizonyos százforintos bankó, amihez nem szabad hozzányúlni. A vándordiákot emelgette a büszkeség, mikor arra gondolt, hogy ő most százforintos bankóban gázol!
Akkor azonban magát csalta meg, amikor azt hitte, hogy majd ő az úton tanulja meg a prédikációt, mert amint a szép zöld mezőre kiért, ami akkor ékeskedett a tavasz egész pompájában, a pacsirták éneklése mellett, a méhek zsongásánál, elfelejtette minden apostoli küldetését.
Reggel azzal biztatta magát, hogy majd délután; akkor megint nem akarózott neki a ,,Keresztyén atyámfiai! Először!", no majd estefelé! Akkor meg éppen gyönyörű szép vidékbe került bele: Biharország erdős tájékába. Itt meg már éppen nem volt kedve a virágzó iharfák, a barkázó jegenyék helyett a teleírt papirost bámulni. Majd holnap reggel! Hiszen korán virrad. Egyszer-kétszer elolvassa, megfogja azt az ő feje. - Jó hely ez, nem tart hosszan a vacsora.
Ebben az egyben nem csalódott. Amint megérkezett Mike Pércsre, könnyű volt a pap lakára rátalálnia; ott volt az a templom mellett. Ajtó, kapu be volt zárva, dörömbözésre ki nem nyílt; Manó aztán nem sokat könyörgött, átugrott a kerítésen, úgy ment be a paphoz. Ott kinn ült a tornácon.
Öreg alkotmány volt biz az már; egyesegyedül élő lélek a parókián. Az egyházfi hordott neki vizet, ha megkívánta. De ritkán kívánta meg. Ugyanazt a kabátot viselte, amiben mint káplán idejött, s a fején azt a nevezetes föveget, amit műnyelven ,,vaskalapnak" neveznek. Füstölt erősen a selmeci pipából, ami a földig ért le, előregörbült, török meggyfa pipaszárával.
- Hát kend, hogy jött be ide? - szólítá meg a betörő látogatót. (Még ő minden diákot per ,,kend" titulált.)
- Az ajtó zárva, a kerítésen másztam be.
- Úgy is illendő. Kend a legátus?
Manó tisztelettudóan vette elő a megbízólevelét, s átnyújtá a tiszteletesnek.
Az öregúr messzire eltartotta magátul a hitelesítő okmányt (presbyops volt), s alfátul omegáig végigolvasta, azzal gyanúsan sandalított félre a legátus felé.
- Hát prédikált kend már valaha? - kérdezé félszájból, a másik féllel fogta a pipaszopókát.
Manó megvallotta, hogy még nem.
- No, jó. Az nem nehéz. Hanem a miatyánkba vigyázzon kend, hogy bele ne süljön kend; mert az rajtam is megesett, hogy mikor odáig jutottam, hogy ,,bocsásd meg a mi vétkeinket, miképpen" ... semmiképpen nem tudtam tovább menni: ,,azonképpen, mindenképpen, kutyateremtetteképpen, Ámen!"
Manó megígérte, hogy a miatyánkat írásból fogja olvasni.
- Már most elmehet kend, odaát lakik a rektor, annál lesz kendnek evése, hálása. Aztán ne rontsa kend a kerítésmászással a ruháját; tanulja meg, hogy mi az igazi ,,magyar závár"; a kisajtón van egy lik, azon lóg ki egy csombókos madzag, ha azt meghúzza az ember, magától kinyílik az ajtó.
Manó megköszönte szépen a felvilágosítást.
A kapuból még egyszer visszakiáltotta a tiszteletes.
- Majd elfelejtettem volna a fő dolgot. Egy presbiter elvesztette a mezőn a metszőkését. Ezt ki kell a kathedrábul hirdetni, hogy ha becsületes ember találta meg a metszőkést, adja be a paphoz. De aztán el ne felejtse kend.
Manó odatalált valahogy a rektor házához. Annak nem volt kerítése, csak a két kapubálvány állt ott előtte magában. Majd jövőre csinál hozzá az eklézsia kerítést.
A rektor jó cimbora volt; biennis diákból került ide, s aztán itt ragadt, megszerette a helyét. Azt is megmondta, hogy miért. Mivel a helység határában pompás borvíz-forrás fakad; az ember egész nap borvizet ihatik. Mindjárt szolgált is a legátus vendégének egy korsóval. Nála kosztozott a praeceptor is, a kisebbik tanító. Lucullusi lakomát adott a vendégeinek. Volt lágy tojás, brinza, meg érett túró és hozzá savanyúvíz elég. De hogy annál pompásabb legyen a lakoma, elővette a gitárját, s sorba énekelte a legszebb hajdankori nótákat, a praeceptor fújta hozzá a kontrát, Manó az áltust. Egész az első bakterkiáltásig mulattak, akkor lefeküdtek szépen, Manó a feje alá tette a prédikációt, hogy majd talán így belemegy. Az első kakaskukorításra aztán talpon volt, s fogta, nekifeküdt az épületes szónoklatnak, hogy majd végigolvassa. De alig fogyasztott el belőle két levelet, már jött be hozzá a rektor a praceptorral. Négy óra volt reggel.
- Ne töltsük az időt hiába! ,,Minden órádnak leszakaszd virágát!", s azzal kihúzott a zsebéből egy játék zsíros svájci kártyát. Gyerünk preferáncozni.
Hiába volt minden szabadkozás Manó részéről, hogy ő nem tud kártyázni! Megtanítják. Bele kellett állni. Természetes krétára játszottak.
De hát az a prédikáció? Manó utoljára, hogy a dolog körmére égett, kiszökött a fáskamrába, s ott a térdig érő fűrészporban állva, olvasta keresztül lopva az elmondandó pünkösdi szónoklatot. Bízott a fejéhez, hogy így is elbánik azzal.
Mire a harmadikat beharangozták, már szépen fel is volt öltözve a kölcsönvett tógába, s a hóna alá csapott Bibliával ballagott nagy komolyan a templom felé. A tiszteletes csak a zsoltáréneklés után jött be, mikor már a légátus odafenn állt a szószékben, s olvasta a Bibliából a felvett textust, ami Bölcs Salamon prédikációs könyvéből volt kölcsönözve.
Manó egy csepp kathedralázt sem érzett ez első föllépése alatt; mintha mindig az lett volna a kenyere. Nagyon is megnézték: szép, délceg fiú volt, olyan lehetett, mint János apostol. Nem akadt fenn sehol a beszédben, nem szorult rá, hogy az írásba pislogjon, úgy folyt az, mint a csergedező patak.
A templomnak három ajtaja volt, az utca felőli éppen a szószékkel szemben volt. Mikor már eljutott a szónoklati remekmű harmadik részéhez, s nekifohászkodott, hogy ,,harmadszor pediglen, kedves atyámfiai, nem ok nélkül mondja a szentírás, hogy >>ordíts kapu, kiálts város<<", hát egyszerre csak elhal a száján a szó. A templomajtón egy alakot lát belépni, aki tökéletes hasonmása Horkázi úrnak.
Valósággal ő az, amint közelebb jön: a tűzhalmi táltos. S még oda telepedik le a presbiterek padjába, a kurátor uram számára rezervált helyre, s ott megvetve a két könyökét, úgy néz fel a fiatal szónokra.
Manó úgy érezte, hogy az egész templom körös-körül táncol, mint a csiga, körülötte.
Az volt az első gondolatja, hogy azt most a szülői küldték utána, hogy hazavigye. Hanem aztán, amint a két kezével megmarkolta a szószék támláját, visszatért az egész bátorsága; hiszen ,,Erős várunk nekünk az Isten!". S ez a kathedra annak a tornya.
A prédikációból ugyan egy szónak sem volt ura többé, hanem nekiereszté a hangját, s beszélt, ami eszébe jutott, mennydörögve, hogy arra minden alvók fölébredének, mintha igazán kapu, város kiáltana, s ilyenformán szerencsésen kigázolt a prédikációból egész a partra vezető ,,Ámen"-ig.
De csorgott is az izzadság minden hajaszálán végig.
A szemközt ülő Horkázi pedig nézte nagy hájfényű mosolygással.
Manónak nem annyira Horkázi miatt volt szorongatása, hanem a helybeli tiszteletes miatt. Jaj! Ha az ismerni találja Szoboszlay prédikációját, s rájön, hogy a legátusa micsoda pogánymódra szalmázott most! Fél szemmel mindig a papja felé sandalított. Az pedig fél szemöldökével szinte egyre integet felé, mintha noszogatná, de ő nem értetté azt el. Végre mikor már a miatyánkhoz kezdett, a pap onnan alulról olyanforma mozdulatokat tett a felemelt keze mutató- és középujjával, mint ahogy a rák szokott tenni ollójával. Aha! Most értette már meg! A metszőkést kihirdetni! Sietett is vele. A végén járt már a miatyánknak, ahol annak a kálvinista toldaléka hangzik: ,,mert tied az ország, a hatalom és - a metszőkés - most és mindörökké. Ámen."
De tán észre sem vette volna, hogy milyen furcsát mondott, ha a gyülekezet valamennyi tagjának kétfelé nem szaladt volna a szája, s azt nem látja, hogy minden ember a két sor fogát mutogatja felé. Csak akkor kapta magát rajta a subscuson.
Azt hitte, hogy most meg a kathedra süllyed el vele Amerikába. Csapta hirtelen a Bibliát a hóna alá, s kotródott le a szószékből, gallérja közé húzva a fejét.
- Mondtam, ugye - feddé meg a tiszteletes -, hogy legnehezebb a miatyánkot elmondani, de még nehezebb a metszőkés kihirdetése.
Ez már világi nagy hiba volt. Hisz mire hazamegy a kollégiumba, minden diák tudni fogja a kázusát, s holta napjáig minden ember azzal fogja köszönteni, hogy ,,tied a metszőkés. Amen."
S e megzavarodása közepett kellett még aztán szembeállnia a hozzálépő Horkázival.
- Nagyon jó volt, Emmácskám. Pompásan ment. Mint a karikacsapás. Lesz szerencsém elmondani odahaza, hogy micsoda dicsőségben részesült a mi Emmácskánk Mike-Pércs szentegyházában.
Manó másra akarta terelni a beszédet.
- Hát maga mit keres itten?
- Hát biz én, Emmácskám, canonica visitában járok a rézaljai híveimhez. Itt vannak ős szittya oroszok, akik az én esperességemhez tartoznak. Már tíz éve, hogy nem voltam közöttük. Útközben aztán megtudám, hogy a mi Emmácskánk itt Mike-Pércsen az ünnepi legátus, s saját füleimmel akartam meggyőződni az előmenetele felől. S nekem nagyon hosszú füleim vannak. Ezt maga jól tudja, Emmácskám.
Ehhez a szóhoz olyan képet csinált, mint a hóhér, mikor az áldozatát kerékre fonni készül.
Szerencsére nem lehetett a diskurzust tovább folytatni a templomban, mert a rektor az iskolásgyerekekkel odafenn a karzaton rázendítette a ,,dicséretet".
,,Ordítsd, óh, oroszlán, az erdők ligetes
Rengetegeiben, hogy ő rettenetes!"
Amire aztán minden ember abban a hitben lévén, hogy ő az az oroszlán, akire ilyen rettenetes ordítás van szabva a rengetegben, olyan hatalmas énekléshez kezdett, hogy abban minden más egyéb szó elveszett, s eközben a tiszteletes és a legátus odaállának a terített úrasztal mellé, s az egymás után sorjába odajáruló híveknek osztották a kettős jelvényben foglalt úrvacsoráját: a pap a bort egy régi ezüstkehelyből, a legátus a hosszú szeletekre falatolt kenyeret egy szerény cintányérról.
Utoljára, mikor a gyülekezet elkészült, egymást részesíték a szent jelvényekben kölcsönösen. A legátus nem volt felszentelt pap, de a protestánsoknál pap minden ember. Horkázi úr mindezt nézte végig szépen; ő nem kért részt belőle. Az ő pünkösdje két héttel hátrább esik a Julianum kalendárium szerint.
Mikor mindennek vége volt, a hívek kitakarodtak; tiszteletes uram a karjára ölté a hátul lelógó selyemstóláját, s megindula.
- Kend pedig még itt marad, és átveszi a siklust - monda az utána nyomuló legátusnak.
Horkázit ellenben arra sem méltatta, hogy észrevegye. Mit keres ez itt, a mi házunkban?
Az az említett siklus volt a perselyben összegyűlt helypénz; ez a legátus jövedelme pünkösd ünnepén Mike-Pércsen.
Az egyházfi odahozta a fakó bársonyzacskót hosszú nyélre kötve, s kirázta belőle az összegyülemedett pénzt. Csupa vastag krajcárok voltak Mária Terézia idejéből, egyetlenegy ezüstpénz kivételével, amit Horkázi úr tett a perselybe, elébb nagy fitogtatással odahelyezvén maga elé az asztalra. Megszámlálták, végigrakták vele az egész első padot. Épen száznyolcvan krajcár volt: teljes három bankóforint. Manó kivette közüle az ezüstpénzt, s odaajándékozta az egyházfinak; a krajcárokkal megtömte a tóga zsebét.
Azután együtt mentek ki mind a hárman a templomból. Horkázinak a kocsija ott állt a templomkerítés előtt. Három hegyvidéki ló, farka, sörénye teleragadva bojtorjánnal. A szekér ekhós volt, a kocsisa nem idevaló viseletű, gombaforma kalappal, fürtös gubával, s térdig érő rojtos gatyában.
- No, hát mit izen tőlem a kedves anyácskának, apácskának, a szerény kis Emmácska? - kérdezé Horkázi a kocsiba felkapaszkodván.
- Amit én izennék, azt ön úgysem mondaná el, s amit ön elmond otthon, azt én úgysem izenném.
- Nagyon szép trópus. Látszik, hogy retorikát tanult. No, majd a legjobbat fogom hát mondani.
Azzal a kocsisnak utasítást adott, hogy hajtson Bagamér felé. Ez nagyon megnyugtató volt Manóra nézve. Az éppen ellenkező irányba esik, mint az ő filiái.
Nem tudott menekülni attól a gondolattól, hogy ezt a táltost egyenesen azért küldték most ide, hogy őtet erőszakkal fogja el, és vigye haza. Debrecenben nem jó a talaj az ilyen merényletre, de itt a világ háta mögött ki vethet ellene, ha megtörténik.
Neki pedig rögtön indulni kellett a leányegyházba, hogy még délelőtt megtarthassa ott is az ünnepi szónoklatot.
A rektor le akarta beszélni.
- Hagyd te azt délutánra. Minden lelkes állat délután szokta bekurjantani a híveket a filiában. Akkor jobban alusznak. Gyere, inkább preferáncozzunk ebédig. Inkább pénzben játszunk.
Most már volt a legátusnak pénze, a rektor is ma kapta meg a húsz iskolásgyerek után a két garasokat, s ez a kész summa ágaskodott a zsebében. De Manó nem hajlott a marasztásra.
- Nincs nekem most kedvem. Hogy olyan bivalyságot csináltam.
- Így lesz belőled nevezetes ember. Hát mikor Csokonai elcserélte az imádságoskönyvet a szakácskönyvvel, s csak akkor vette észre, mikor félig elmondta, hogy az ,,ecetes uborka" hogyan készül; de hirtelen fordított rajta, s átvitte a textust ,,az ecetes vízzel megkínált Jézusra". Mondok én teneked száz ilyen anekdotát.
Manó köszönte szépen a biztatást, inkább egy fütyköst kért az útra. Azzal is szolgálhatott neki a rektor, volt egész gyűjteménye somfabotokból, miknek a bunkóját ő maga ritka talentummal madárfejekké faragta ki; engedett belőlük választani. Minden legátus elvisz ezekből egyet emlékül, Manó kiválasztotta belőlük a leggorombábbat. Ő csak védelmi eszközrül gondoskodott.
A jó fél órai út most már egészen arra lett szentelve, hogy a holnapra való második prédikációt tisztességesen betanulja. Elővette a kéziratot, s azt magolta folyvást, nem nézegetve többé a táj szépségeit.
Egyszer aztán mély tanulmányából közeledő hintós lovak csengése veri fel; egy urasági fogat jön ugyanabban az irányban, amelyben ő halad, nemsokára utoléri; a bakon ül a kocsis meg a hajdú, benne a hintóban senki sincs, a sárellenző bőr fel van kapcsolva.
- Jól megyek-e Ikafalvára? - szólítá meg Manó a hajdút.
- Dehogy megy, legátus uram! Rég elhagyta azt már! Amoda a szentképnél kellett volna letérni, aztán a mély útba befordulni; erre Kakatra megyünk.
- Nekem pedig így magyarázta a rektor.
- No, megálljon, legátus uram, majd mindjárt segítünk a baján, hogy el ne késsék a prédikációról: kapjon csak fel oda a hintóba, azzal a négy pejkóval egy pillanat alatt visszaröpítjük odáig, ahol eltévedt.
Manó vonakodott a szíves kínálást elfogadni, de a hajdú leugrott a bakról, úgy unszolta, hogy csak üljön fel, ők a hatalmas Wesselényi Miklósnak az emberei, aki a diákoknak maga is nagy barátja, ha legátust kap az úton, mind felszedi maga mellé a hintóba; míg végre rá hagyta magát vétetni Manó, hogy odamenjen a hintóhoz, s lekapcsolja a bőrtakarót.
Valósággal ott találta elbújva Horkázi urat. Az ő veres kiülő szemei voltak azok, amik megigézték, mint a kobra szemei a mókust.
S abban a pillanatban az a másik összeesküvő, a hajdú átnyalábolta vaskarokkal, s leszorítá a karjait. Horkázi pedig hirtelen megkapta a két kezét.
A kisbotos ugyan életre-halálra védte magát, rúgott, harapott, Horkázi szakállát szörnyen össze-vissza cibálta, de végre is győzött a túlnyomó erő; megkötözték kezét-lábát, s aztán feltették a hintóba.
Horkázi nagyot fújt a küzdelem után, az orrát tapogatva, amiről egy helyen bizony lement a bőr a nagy hajcihőben, s aztán kiadta a rendeletet.
- Mármost vissza! Aztán tudjátok, hová?
Azzal maga is beült a hintóba Manó mellé.
A diáknak bekötötték a száját kendővel, hogy ne kiabálhasson. Egészen ott volt a hatalmában a meghódítójának.
S az éreztette is vele a diadalmát, a győztesek szokott impertinenciájával.
- No, drágalátos szép kis Emmácska! Hát hogy hívnak engem! Asinus! Ugye, hogy ,,asinus?" Hosszúfüles. Olyan hosszú füleim vannak, hogy még a mike-pércsi legátus prédikációját is meghallgatják. Jaj, de szépen mondta! Kivált a miatyánkot! ,,Mert tied a metszőkés! Ámen." Hahaha! Jó lett volna pedig ezt a metszőkést nem felejteni ott a miatyánkban, mert elvagdalhatná vele a kezéről meg a lábáról a zsinegeket. Nagyon sajnálom, de az édes mama parancsolta, hogy csak jó erősen megkötözzük. - Hja, így jár az, aki hazulról elszökik! Micsoda szörnyűség. Egy jól nevelt kiasszony! Fiúi köntösbe búvik! És ott ténfereg egy egész kollégium diákjai között! Hát nem szégyenli magát? Ördögöknek kellett beléje szállani, másként nem lehetett! No, megálljon, majd kikergetjük mi magából ezeket az ördögöket!
S ez így folyt tovább. Horkázi a hatalmába kerített gyermeket végig kínozta a bosszantásaival.
- Ekkora szégyent hozni a famíliára! Még ha zsiványok közé keveredett volna, csak megjárná, volna benne virtus! Ha a komédiásokhoz csapott volna fel, el lehetne nyögni; egy kis pajkosság volt! De kápsáló diáknak állni be! Szolgálatot tenni! Dologtétellel fertőztetni be a Tanussyak címerét, akiknek az ükei soha senkinek, még a királynak sem szolgáltak; soha semmi munkát nem végeztek, amiért fizetés jár; akik még a tetten kapott tolvajnál is otthagyták, amit tőlük ellopott! S ezeknek az ivadéka jár alávaló szolgálatot tenni, mint a tót mendikások, mint a betlehemes fiúk, s elfogadja érte a halomra gyűlt krajcárokat! Nem! Ezt nem mondom el odahaza. Inkább a nyelvemet harapom el. Ha azt megtudná Tanussy Decebál, még puskát fogna címere beszennyezőjére!
Manónak mindezt kellett hallgatni csendesen, mozdulatlanul.
Horkázi megint újrakezdte.
- No, majd kurtábbra fogjuk otthon a kisasszonyt. - Ha nem tetszett a szép selyem kisasszonyruha, felöltöztetjük apácának. Ha nem tetszett a táltos oktatása, majd lesz helyette két vén Orsolya-apáca, aki éjjel-nappal fel fog ügyelni rá.
Erre aztán olyan dühös rugkapálás szállta meg Manót, hogy majd szétbontotta a hintót mérgében.
Horkázi csak nevetett a haszontalan erőlködésén.
- Igenis, apáca fog maradni, amíg csak az esze meg nem jön. Penitenciát fog tartani. Be lesz zárva egy cellába, ahonnan ki sem láthat a napvilágra. Nem lesz ott a ,,Jancsi lelkem"! Az akasztani való! No, ha azt akarja, hogy levegyem a szájárul a kötőt, megteszem azon föltétel alatt, hogy megvallja, hová lett az a Jancsi kölyök! Hogy tolvajság s egyéb latorságok miatt üldözőbe vehessem.
Manó elfordította a fejét, azt jelezve, hogy nem szándékozik semmit mondani.
- Ohó! Lelkem, szép Emmácskám! Énvelem dacolni nem lehet! Azt megmondom, hogy addig az egész úton se enni, se inni nem kap, amíg ki nem vallja, hol van az a gézengúz?
Manó azután megmerevíté magát, mintha csak halott volna. Eközben a hintó, visszafelé térvest, újra eljutott Mike-Pércs alá, de ezúttal csak a kertek alatt került el. Ott volt az egész rakás cigányputri. A meztelen purdék, amint meglátták a hintót, egyszerre futottak eléje cigánykereket hányva, rókatáncot járva, krajcárért epekedve.
- Hol vannak azok az elátkozott krajcárok! - dörmögé Horkázi, beledugva a kezét Manó tógazsebébe; s azzal elkezdte szórni jobbra-balra a sok kemény krajcárt a cigánygyerekek közé.
- Nesztek! Nektek való az ilyen szemét pénz!
Manó olyan igen sajnálta ezeket az ő keservesen megszolgált nehéz krajcárjait, az első summás pénzt, amit maga keresett, aminek annyi helye volt már képzeletében. Mikor királykoronázáskor aranyat szórnak lóhátrul, az nem olyan drága pénz, mint az ő krajcárjai!
Horkázinak akkor állott be a szája a dorgálás-, pirongatástól, amikor elővette az úti tarisznyát, kulacsot, s elkezdett falatozni. Ebéd ideje volt. Csak úgy bocsátotta le szája öblébe a pompás sonkaszeleteket, közbe-közbe nagyot húzott a bakatorral töltött kulacsból, dalolva hozzá az ősi ritmust.
,,Tiszántúl:
Kulacsbul!
Dunántúl:
Klázlibul!"
Egy-egy levágott sonkaszelettel meg-megkínálta Manót.
- Nos? Tetszik? Fog vallani Jancsirul? Nem tetszik? Hát jól van.
Azzal bepakolta azt a szeletet is.
Akkor aztán a maga testéről jól gondoskodván, csendesen elszunnyadt, s jó darabig csak a horkolásával bosszantotta megkötött útitársát.
A hintó azalatt gördült tovább a rögös úton négy pej paripával. Manó nem talált ismerősökre sem a hajdúban, sem a kocsisban; ezek nem az ő apjának a cselédjei közül valók. Különben nem szedhették volna rá ilyen otromba módon.
Amint egy hídon áthaladtak, a kocsi egyszerre akkorát zökkent, hogy Horkázinak a feje majd keresztülütötte a hintó ernyőjét, még a nyaka is megroppant bele.
- Hopp, Chabuxyngilas! - kiálta az álmából felrázott. - Éppen Attila lakomáján voltam, Thonuzóbával együtt: ittuk a ,,vérbulcsut", ellenség vérét, ellenség koponyájából. Mikor elmondtam a dicső Thonuzóbának, hogy a legutolsó dédunokája krajcár pénzért prédikál Mike-Pércsen a pacinaciták ivadékainak, úgy fejbe legyintett a buzogányával, hogy felébredtem bele.
Ekkor aztán vígasztalásul előhúzta a dohányzacskóját meg a tajtékpipáját, s rágyújtott, gomolygó füstfelleget fújva áldozata arcába.
S aközben elmesélte neki hosszában, széltében, a dicső ősnek, Thonuzóbának feltalálását; a sok milliókat érő kincseket, amikhez fogható a potentátoknak sincsen. Még azt a titkot is fölfedezte Manó előtt, hogy megtaláltatott ugyanez alkalommal az a hártyalevélre írott szer, melyben a hetumogerek Thonuzóba ivadékait emelik a vezéri pajzsra, ha az Árpád-fiaknak magva szakad. És eszerint ezen egész országnak jog szerinti örököse senki sem más, mint az, aki mai napság kongóért árulja a pengőt (krajcárért az igét) a dohos parasztoknak!
Manó utoljára kísértette meg, hogy szétszakíthatná-e a kezeit összebilincselő zsineget. Nem bírt vele.
Egyszer a kocsis megállította a lovakat pihentetés végett.
- Jónás! - szólt Horkázi a hajdúhoz. - Hol járunk már?
- Már látszik a dombon a ,,Világlátó" csárda.
- No, ha Világlátó, akkor lássunk mi is hozzá, hogy öltöztessük fel a kisasszonyunkat illendő módon.
Erre hajdú és Horkázi hozzáfogtak, hogy a megkötözött ifjút beletakargassák a két színt játszó nagy selyem asszonyi burnuszba, a fejére meg feltettek egy roppant nagy táritoppos selyemkalapot, annak a fátyolát lehúzva egészen az arca elé.
- Így aztán keresztülmehetünk vele majd Debrecenen is, nehogy valaki ráismerjen, s aztán a diákság ,,ad armát" kiáltson, s még erővel kiszabadítsa.
S ezt neki mind szépen tűrni kellett.
Egy hajtással aztán el lett érve a Világlátó csárda, ami azért kaphatta a nevét, mert egy emelkedett dombocskán áll, de biz a csárda maga nem sok világot lát, ha csak azt nem vesszük, hogy onnan már megláthatni a nagy kálvinista Rómát a ködös láthatáron, négy kálvinista és csak egy pápista tornyával. Még akkor az óváros mély széles árokkal volt körülvéve, amin keresztül nyolc kapu vezetett bele.
- No, itt megetessünk - mondá Horkázi, amint a csárda állása alá megérkezének -; magam is megebédelek, hogy aztán Debrecenben ne kelljen séramóráznunk. Kend, Jónás, azalatt, amíg én az ebédet elköltöm odabenn, itt marad a hintónál, s ügyel rá, hogy a kisasszonyka valahogy el ne szökjék.
A kocsis ezalatt kifogta a két hátulsó lovat, s bevezette az istállóba.
Manó a kocsiból láthatá, hogy a két első lovat meg az a fürtösgubás, rojtosgatyás kocsis kezelgeti, akit a mike-pércsi templomajtóban látott. Az ekhós szekér is ott volt az állásban, éppen a hintó mellett, tülednek (kocsisnyelven ,,balra").
Eszerint ez egy valóságos hadi stratagéma volt az ő körülkerítésére. Ez az ekhósszekeres kocsis is az őellene szövetkezettek ligájához tartozott. Igazi triple alliance!
Amint Horkázi a csárda pitvarában eltűnt, erősen kiabálva a korcsmárosné után, s amint az úri lovakat behordták az istállóba (az ekhós szekér gabancsai csak onnan szénáztak a keresztlábú vályúból, félistránggal a kisafához kötve), azt mondá Jónás hajdú a visszatérő gubás kocsisnak:
- Marczinka, hé! Szalonnázott kee már?
- Hogy a pokolba ne szalonnáztam vaóna! - viszonza az szelíden.
- No, hát akkor maradjon kee itten, oszt vigyázzon rá, hogy a kisasszonyka meg ne szökjék innen a hintóból. Meg ne nézze kee, mert harap. Aztán vigyázzon kee!
- Hogy az istennyilába ne vigyáznék!
Azzal aztán a hajdú is bement a csárdába ebédelni.
A gubás kocsis meg nekivetette a hátát a hintó ládájának, s onnan nézett ki a kapun a világba, elbámulva egész a debreceni kettős toronyig.
Nemsokára egy nagy társzekér csörtetett be a kapun. Olyan igazi debreceni társzekér, amire tizenhárom ember szokott felülni, de van is eleibe öt olyan ló fogva, ami elhúzná a helyéből a - tornyot. (A mike-pércsit bizonyosan.) Most azonban csak egy ember ül a szekéren, a kocsisülésben: maga a cívisgazda. Zöld krispin van rajta, veres gallérral, abban az időben a debreceni cívisgazdák viselete. Hozzá lapos, keskeny karimájú kalap, annak a zsinórja mellé dugva két szál rozskalász: urak jelvénye.
Az újon érkezett szekér odahajtat a hintó mellé hozzádra, az állás alá, s ott megáll.
A krispines polgár aláhömpölyödik a kocsisülésből, olyan az egész alakja, mintha csupa gumilasztikumból volna.
- Hallja ni, bácsi! - szólítja meg a gubás kocsis - micsoda város az ottan la?
A cívispolgár végignézi a kérdezőt fültől sarkig sértett büszkeséggel.
- Vakuljon meg a két szemed! Nem látod, hogy Debrec... Erre az elharapott végű mondásra egyszerre felvillanyozódva tekinte ki a nagy kalap ernyője alól Manó. Hisz ez Tánczos uram! Az ő patrónusa, akinek a fiait olvasni tanítja, akinek a nagyanyja fölött nemrégiben ott énekelt virrasztva. Ez őt megszabadíthatja. Keze, lába lehurkolva, a szája bekötve, nem tehetett mást, mint hogy elkezdett nyavalyogva nyögni s hánykolódni a hintóban.
- Nené! Hát ez itt miféle szerzet? - kérdé Tánczos uram.
- Látja kee, ha van szeme, hogy kisasszony! - veté vissza a kölcsönt a gubás.
Tánczos uram azonban nem érte be azzal a válasszal, hanem odalépett, s fellebbenté a kalapfátyolt Manó arcáról.
- ...ndörgős menkű! 'Sz ez az én diákom! Hát quid ergo vigyorgó!
Azzal lerántotta a Manó szájáról a köteléket.
- Jaj, édes Tánczos bácsi, az Isten küldte ide.
- ...gy is van. Egy mangalicáért jövék ki a tanyára, azt viszem be a tisztelendő úrnak, de hát domine quomodo...
- Vágja le hamar a kötelékeimet. Elfogtak a filiszteusok; apácaklastromba akarnak zárni.
- ...geszem én azt a klastrom...
A debreceni bicsak egyszeriben ott termett a kezében, s két nyisszantással el lett oldva kézről lábról a kötelék. Manó kiugrott a hintóból, s szaladni akart ki a kapun.
Tánczos uram megkapta a karjánál fogva.
- ...s hova szaladnánk, mikor senki sem kerg...?
- Futok, amerre látok.
- Dehogy fut a magyar! Mikor itt a szekér. Felül a magyar a kocs...
- Mindjárt itt lesznek a hóhéraim! S én inkább meghalok, mint hogy még egyszer annak az orosz pópának a keze közé kerüljek.
- ...geszem én azt az orosz póp...
- Ők sokan vannak. Ez is az ő embere, ez a gubás.
- ...z a guba? Kiben ember vagyon, Co fel, gubás! Itt egy susták, hozz vizet a puttonyban a lovaim...
A gubás hűségesen elvette a kétgarasost, s leakasztva a szekér oldaláról a puttonyt, sorba megitatta Tánczos uram lovait egyenkint. Lehet ám két úrnak is szolgálni, csak mind a ketten fizessenek.
- ...nk meg addig néznénk bele a tarisznyába, mi volna be... Tánczos uram elővette a posztószél tarisznyát, kinyitotta, volt biz abban sült kolbász, fehér pecsenye, meg fonatos két emberre való. - Ne vigyük ezt haza.
Manó azt gondolva, hogy akkor is elég lesz a szaladásra gondolni, ha vagy a hajdút, vagy Horkázit megpillantja, ráállt a falatozásra, s még a kotyogósból is hagyott magára diktálni egypár húzást, amitől mind nagyobb bátorság szállt ereibe. Ezalatt a ,,guba kiben ember vagyon" megitatta a lovakat, fel is szerszámozta megint, a maradék kolbásszal, pecsenyével boldoggá is tette őt Tánczos uram.
- Adjon Isten ezerannyit.
- ...m kell nekem, fiam! Most is annyi van, hogy nem tok há lenni tü...
- Hát itt a szekéren mit visz kegyelmed? - ...gy disztót...
A gubás kényes filológ volt.
- Nem disztó az, hanem gyesznó.
Tánczos uram odament a szekérhez, megfogta a fülét a sertés állatnak. Az meg sem nyikkant. Próbálta emelni. Meg sem moccant.
- No, most már ,,gyesznó", mert meghótt! - mondá rá igazi debreceni flegmával. - Mondtam annak a béreskölyöknek, hogy ne tegye fejjel a ló felé a disztót, mert megd...
A bizony megesett.
- De mármost ezt csak nem vihetem a magam papjának, de ha papnak szántam, legyen ezé a másiké. Gyere, ecsém, gubás, emeljük le, tegyük a hintóba szegény pár...
Ez a tréfás ötlet még Manót is ördögi jókedvre hangolta, minden elkeseredése dacára.
- Megálljunk csak! - mondá. - Ha már útitársat adunk a táltosnak, öltöztessük is fel szépen.
S azzal felkapva a földre dobált selyemburnuszt, nagy ernyős, fátyolos kalapot, szépen felmaskarázta vele a jobb sorsra érdemes mangalicát, ki vele azonnal helyet és szerepet cserélt.
A gubás mindezekhez olyan együgyű képet csinált, mint aki azt sem tudja, hogy mi ezen a nevetnivaló.
Akkor aztán Tánczos uram felsegítette a kocsiülésbe a diákot, maga is felkapaszkodott melléje; egyet csettentett a szájával az öt sárkánynak, s azzal azok úgy kilódították onnan az udvarból az átelleni kapun a nehéz társzekeret, mintha csak gyerekkocsi volna.
Manó csak ekkor mert nagyot lélegzeni; most hitte el egészen, hogy meg van szabadulva.
- Csak utol ne érnének! - rémüldözött hátra tekingetve. - Jó négy ló van ám azzal a hintóval.
- ...geszem én azt a négy lovat hintóst...
- De az ekhós szekér is Horkázié.
- ...zt meg se eszem, csak megpipálom...
Jól elhaladhattak odáig, ahol a nagy erdő kezdődik, mire a veszedelem kitört.
Horkázi odabenn a fogadó belső szobájában egész kényelemmel fogyasztott el egy egész paprikás tyúkot, egy üveg bakator és suliguli mellett, csak a zúzáját hagyta meg; azt ki nem állhatta. Ezt azután fenntartá valami kapitális tréfacsinálásra. Felszúrta a kenyérszelő bicskája hegyére, s úgy vitte ki a hintóhoz, megkínálni vele az Emmácskát.
A hajdú még odabenn mulatott a paraszt ivószobában, a kocsis pedig aludt az istállóban; csak a matyó kocsis támogatta a hátával az állás oszlopát.
- No hát! Drága szép Emmácskám! Szereti-e még a zúzáját? A csirke zúzáját? A maga legkedvesebb porcióját. Ehun van: elhoztam. Tetszik megszólalni? Feloldjam a száját?
Hát amint felveti a kalapfátyolt, akkor bődül hanyatt ijedtében.
- Jaj! Ormuzd és Ahrimán! Minden amshasspandok! A kisasszony disznófejűvé változott!
- Ki cselekedte ezt a disznóságot? Héj Jónás! Hajdú, áruló lictor! Hol tekeregsz? Gyere elő! Hol a puskám? Hadd lőjelek agyon!
Erre a nagy patáliára aztán a hajdú is előcammogott az ivószobából, törülgetve a bajuszát az utolsó pohár bortól.
- No, hát mi dűlt fel?
- Ide nézz, ördög fia! Mit hagytak itt a kisasszonyunk helyett? A hajdú aztán a maga részéről viszont a gubás kocsisra förmedt.
- Nem megmondtam kendnek, hogy el ne hagyja szökni a kisasszonyt?
- De azt nem mondta kee, hogy el ne hagyjam szökni - a diákot.
- Agyonlőlek mind a kettőtöket! - üvöltött Horkázi.
Szerencsére a puskája sohasem szokott megtöltve lenni, csak népijesztőnek hordta magával, maga félt a töltött fegyvertől, hanem a barkócafa bottal nagyokat suhintott a két kötelességmulasztó cseléd felé. Azoknak volt annyi eszük, hogy nem tartották hozzá a hátukat.
Ebből lett egy kis kergetőzés, amibe végre is Horkázi úr beleunt.
- Hová lett a kisasszony? Te, mafla! - horkantott a matyóra, nekivörösödött ábrázattal.
- Ahun viszik azon az ötlovas szekéren, ni. Már jól elkocogtak.
- Hát mért nem mondod hamarább?
- Mert nem kérdezték hamarább.
- Gyorsan befogni a hintót! Merre az a kocsi? A füledre feküdtél, te manichéus?
- Arra hát. Jólesik az az ember testének, ha délután egyet szunnyadhat.
A táltos kergette a hajdút, a hajdú cibálta a kocsist, a kocsis nem találta a lónak a fejét, mind a farkánál akarta felkantározni; a Matyó kocsis meg odakönyökölt a kocsiajtóra, a felpiperézett sertésre bámulva, mintha most akarná már teljesíteni a strázsáló kötelességet, nehogy még ez is elszökjék a kisasszonyruhából; mint ahogy már egy diák elszökött belőle.
Azonban ez az egész derendócia nagyon hasonlított azokhoz a betanult komédiákhoz, aminőket valami falusi színésztrupp szokott előadni, ahol az igazgató játssza a dühösködő páter familiást, felkötött kenderszakállal; van hozzá egy káromkodó hajdú; egy agyafúrt palóc, akinek a szerepe tótágast álló feleleteket adni, aztán meg egy kocsis, kinek feladata úgy tenni, ahogy részeg emberek szoktak. A nagyszakállú kiabál, a másik három addig hallgat; a négy lépésnyi színpadon kergetik egymást, de el nem érik, az egyik nagyokat üt a bottal, de nem talál; a másik jajgat, bár nem kapta meg az ütleget, s ahol ,,hahaha" van írva a szerepben, ott megáll az ember - nevetni.
Ezek itt mind a négyen úgy tesznek, mintha csak egy főpróba nélkül előrántott bohózatot játszanának.
És hátha még az ötödik is szerepet játszik ebben a komédiában? (Nem a sertés állatot értjük, mert az egész komolyan veszi a maga állapotját, hanem Tánczos uramat.) Hátha az is a trupphoz tartozik?...
Azon a szép síkságon, ami a Világlátó csárda s a nagy erdő között elterül, (csupa kaszáló, nyilasokra osztva, amiből minden cívispolgárnak jár egy ötboglyás nyilas); - nagy messziről meg lehet látni egyik szekérről a másikat. Manó egyre tekingetett hátrafelé, amíg Tánczos uram csak úgy kurta kutyakocogásban ereszté a lovakat, értekezést tartva Debrecen városa kiváló szabadalmairól, amik azt a világ első városává teszik, s a cívispolgárnak azon páratlan nagy hatalmáról, amilyennel senki e világon nem dicsekedhetik. Mert hogy minden debreceni polgárnak van harmincszor olyan nagy földbirtoka, kiszabva a legjobb termőföldből, mint amekkora a háza udvarostul, kertestül odabenn a városban; s a házat a föld nélkül eladni nem lehet, azok egymáshoz vannak kötve. Ennélfogva itt semmi gazdag ember nagy birtokot össze nem vásálhat, mert akkor egy egész utcát kellene neki odabenn megvenni. Aztán semmiféle adófizetés s más ilyen nyavalya a debreceni polgár lelkét nem háborítja, sőt inkább ő kap osztalékot a város jövedelmeiből.
Manó mind nagyon érdekes dolognak találta ezeket, de azért mégiscsak nyugtalanul tekingetett hátra azon porfelleg felé, melyet ha néha hátrahajtott a szél, egy négylovas hintó tűnt elő belőle.
- Mindjárt utolérnek bennünket, Tánczos bácsi!
- ...dd erőködjen...
S magyarázta tovább a puszták virtusait, áttérve a ,,purzsás"-ok ismertetésére, akik Erdélyből hajtják le ide a juhnyájaikat legeltetni.
A hintó ezalatt olyan közel érte már a szekeret, hogy a vágtató paripák prüszkölését lehetett hallani. Tánczos uram még mindig csak lépésben eresztette a lovait; rajt ült az ostorán.
- ...nek az a nagy ugrálás? Mindjárt benne leszünk a nagy erdőb...
Hiszen Manó is gondolt valamit a nagy erdőről, mikor azt elérték. Az ökleiben nem bízott, de igen a lábaiban. Ha ő ennek a bozótnak nekiveti magát, hárman sem fogják el. Csendesen kezdte lehúzni a csizmáit a lábáról, s a tógát felgyűrte az öve alá; mezítláb még sikeresebb a szaladás.
- ...m akar elszaladni, humanis...? - szólt oda félvállról Tánczos uram.
- Már itt jön a pópa a sarkunkban.
- ...dd jöjjön! Még úgysem ettem papot se sülve, se nyers...
A nagy erdő szélében kezdődik a homok. Az a jó becsületes kerékkötő homok, amely tanácsossá teszi a fontolva haladást. Itt már a hintó is csak lépést baktathatott a szekér nyomában.
Horkázi és a hajdú leszálltak a hintóból, nyilván csak azért, hogy a lovak könnyebben húzhassanak, de Manó ezt arra vélte, hogy már őérte jönnek, nosza hirtelen lerúgta hát a másik lábáról is a csizmáját, s ő is ugrani készült.
- Nené! - mondá Tánczos uram - valamit kiejtett a csizmából a humannis...
A biz a százforintos bankó volt.
- Ez egy százforintos bankó - monda a diák.
- ...gy ne tunn...
- Hát akkor azt is tudja, nagy jó uram, hogy ezt kitől kaptam, mire kaptam?
- ...szt is csak tudj...
- No, hát én ezt most megköszönöm és elfogadom.
- ...ztán menj...?
- Menjünk, menjünk.
- Od...?
- Oda.
Tánczos uram elővette az ülése alá dugott ostort, s kikanyargatta annak négyes suhogóját.
- No, hát mármost - gyíh, te Csillag, gyih, te Pajkos! Bécs városáig meg sem állsz!
S azzal közibe cserdített az ötös fogatnak. A kemény szájú bucefalusok egyszerre szügyeikbe vágták a fejüket, s úgy elragadták a szekeret, hogy csak úgy csörömpölt. Nem volt azoknak homok a homok.
A hintós ló kocsisa is utána akarta csinálni azt a mesterséget, de az ő más terephez szokott paripái az első nekirugaszkodás után végképpen kiálltak, s szétvetették a négy lábukat, pedig a két pasasér is segített tolni a hintót.
Úgy elszáguldott előlük a szekér, hogy nemsokára még porát sem látták.
Horkázi felállt egy levágott fa törzsére, s onnan kiáltott el egy ókazár-bolgár átkot a futók után, ami azokat valószínűleg egész súlyával fogja utolérni.
       
És így szerencsésen sikerült a Tanussy család egyetlen fiutódját bekergetni a bécs-újhelyi császári királyi katonatiszti növelde falai közé.
Ha Horkázi Kajafás Ponthaligethy Adalbert grófnak fizetett totumfacja lett volna, sem intézhette volna ezt a stratagémát tökéletesebben.
       
Mikor pünkösd után nehány hétre Badenben (Bécs mellett) Ponthaligethy gróf összetalálkozott Hruszkay királyi tanácsos úrral, s az első udvariasságokat egymás közt kicserélték, azt kérdezte tőle:
- Hát hogy vannak megelégedve a dologgal a Bankgasse Nro 5-ben (udvari kancellária)?
- Tökéletesen - biztosítá őnagyméltóságát őnagysága.

[1] Kolbász, sonka, szalonna.









Jókai Mór: A kiskirályok


XXVIII. A Tuhutum megyei követválasztás
Manó ettől a naptól fogva el volt veszve a családjára nézve. - Miket historizált el Horkázi úr odahaza Tűzhalmon az ifjú ember elillanása felől, azt nehéz volna rendbe szedni, mert mindennap más meg más történeteket fundált ki. Abból a katonai iskolából pedig a szülőkkel nem szoktak levelezni. Ha van, aki a kiszabott 800 forintot előre lefizeti évenkint, amellé még zsebpénzt a kis kadetnak, az megkapja róla a nyugtát; egyéb írást itt nem osztogatnak. Ellenben igen jó néven veszik, ha hazulról holmi érzékeny irkafirkákkal nem zavarják a szigorú regulába fogott ifjonc kedélyét.
Decebál annyit megtudott, hogy a fia, miután cíviseket temetett petákért és legációba járt, az érte küldött Horkázi körme közül világgá szökött, s azontúl elég hírt hordtak hetedhét országból hozzá az ismerősei a kóbor ifjú felől; az egyik a lembergi kötéltáncosok közt látta, amint az abroncson keresztül bukfenceket hányt, a másik megesküdt rá, hogy Szekszárdon látta a színésztruppnál, ráismert Kakambuki hercegben, meg is szólította, az mindjárt kért is tőle három húszast kölcsön; akadt olyan bölcs, aki kisütötte, hogy azt bizony elfogták a zsidók, s vérét vették, míg utoljára megállapodott a közvélemény abban az általános hitben, hogy a hőstetteiről nem sok idő múlva elhíresedett Sobri Jóska senki más, mint Decebálnak a fia. Ez a verzió Decebált magát is kielégítette. A rablás mégiscsak előkelőbb mesterség, mint a supplikálás.
Egyébiránt volt neki sokkal elébbvaló gondja, mint egy rossz siheder miatt fájdítani a fejét.
Össze lett híva az országgyűlés; el lett rendelve a követválasztás.
Ez ideig az volt az usus Tuhutum vármegyében, hogy a két országgyűlési követ közül az egyiknek megtették az első alispánt, annak a helyébe lépett a másodalispán, annak helyét betöltötte a megyei főjegyző, a főjegyzői állomásra aztán többen aspiráltak, akiket kapacitásoknak szokás nevezni, ezek nem választás, hanem kinevezés útján emelkedtek a díszes polcra; a legközelebb reménykedett, de kimaradt jelöltjét a közvéleménynek aztán; nehogy elkeseredjék, megtették második országgyűlési követnek. Ez így ment 1791 óta.
Most azonban megbomlott a világ tisztes rendje. Az egyik követi állásra csak bevált megint az első alispán, de a másodikért minden soron kívül föltolta magát a sasok pártjának ismert vezére, Tanussy Decebál.
Először titokban hadkémlelték ki a területet a szerteszét működő kortesvezérek, majd mikor a csatatér kedvező terepül ajánlkozott, egy quartalis gyűlés alkalmával kikiáltották követjelöltnek.
Ennek a legelső következése az lett, hogy a perplexitásba hozott főispán leköszönt a hivataláról, s helyébe Ponthay Adalbert gróf lett kinevezve a megye vezetőjeül. Léckirály helyett kaptunk gólyakirályt.
Rögtön kapott Decebál ellenjelöltet, aki senki sem volt más, mint a saját öccse, Belizár. Más ebben a vármegyében nem is vehette volna fel vele szemben a kesztyűt. Ez igazán egyenrangú ellenfél volt, mindazokkal az eszközökkel és indulatokkal ellátva, amik egy-egy ilyen hadjárathoz szükségesek.
És ez valóságos hadjárat volt.
Amit csak emberi ész és emberi bolondság képes kitalálni a lappangó szenvedélyek felizgatására, az mint a sárkányköltő rém szaladgálta be a vármegyét. Először csak a pénz dolgozott, az anyagi érdek, az emberi gyomorra és torokra számított vesztegetés, ingyen eszem-iszom minden faluban, a kocsmákat egymás kezéről árverezték el, s folyt mindenikben a bor, mégpedig jó bor, mert ha rosszat küldtek a nemes kortesuraknak, beütötték a hordó fenekét, s kieresztették a lőrét az utcacsatornába. Volt általános kukorica- és kenderföldosztás, szabad legeltetés, faorzás. Aztán a fényes parádé! A két jelölt végtől végig bejárta, pompás szekér- és lovaskísérettel az egész vármegyét, annyi zászlót hordtak és tűztek ki, hogy Törökországot meg lehetett volna vele hódítani, koszorúzápor, diadalkapu, zeneszó, díszlakoma minden állomáson.
Hát még a szép szónoklatok. Az egyik vezér jelszava azt hangoztatá, hogy ,,Nem adózunk, nem katonáskodunk, senkinek nem szolgálunk", a másik ezzel nem érte be; ,,De osztozunk a papok nagy birtokán; elvesszük azoknak a főuraknak a jószágait, akik külföldön laknak, s kiosztjuk a szegény nemesség közt". Ez már többet ért.
Akkor aztán következtek a hatályosabb módszerek: a két ellenjelöltnek kölcsönös rágalmazása. Nem volt az a fejvesztésre méltó bűn, amit a kortes fantáziája ki ne talált volna. Mind a kettőnek már a születése előtti dolgainál kezdte a lebecstelenítését; nem volt olyan diákkori excessusa, hogy vissza ne emlékeztek volna rá alacsony tolvajságot, csalárd okirathamisítást sütött ki egymásra a két testvér, egy véletlenül elcserélt kalap, meg egy jelentéktelen levélbül kivakart szó miatt; Decebálra kisütötték azt, hogy oláh, Belizárra meg azt, hogy német. Decebál azt kürtölte az öccséről, hogy az titokban pápista, Nagyváradra gyónni jár; Belizár meg a bátyjárul, hogy az zsidó: azért jár Erdélybe, hogy ő a zsidóknak a főrabbinusa Bözöd-Újfaluban. - Ezzel aztán fel lett kavarva az egész vármegyében minden szélvész, ki lett költve minden őrült szenvedély, ami eddig tojáshéjban pihent; párt támadt párt ellen, nemzetiség nemzetiség ellen, oláh magyar ellen, a keleti hitű magyarnak orosszá kellett lenni; pápista, kálvinista, lutheránus mind megtalálta rég eltemetett gyűlöletét, s az mind jött a csatatérre, Thonuzóba csontlován ügetve; családok vesztek össze, apa, fiú, testvérek, sógorok egymás között: egyik falu a másiknak hadat izent, azt meg is harcolta; egymásnak a búzáját éjszaka lekaszálták zöldjében, a boglyáit felgyújtották a mezőn, a lovainak levagdalták a füleit, aztán összevesztek a faluk benn magukban: ház ház ellen, korcsma korcsma ellen, templom templom ellen harcolt, elég volt a fehér tollnak a fekete tollal összetalálkozni, hogy botra kerüljön a dolog. Folytak a legocsmányabb pasquillok, versbe szedve, nótára téve; végtül végig minden ház, fal és kerítés tele volt írva gúny, szidalom szavaival. Az átutazó becsületes embert, tekintélyes urat, szolgabírót megugatták a kutyák, megugatták az emberek, s a kutyák sokkal tisztességesebben.
Ebbe a felkavart iszapos zűrzavarba aztán belenyúlt valaki, aki sötétben is lát, és nyolc keze van, mint a hidrának.
Belizár egyszer azon vette észre, hogy neki titkos segítsége érkezik. Eddigelé láthatatlan kezek dolgoznak mellette. Hatalmak, amiknek létezését eddig tagadták Tuhutum vármegyében, éreztetik hathatós befolyásukat. Vallásfelekezet, nemzetiség, érdekcsoport kezd az ő személye körül csoportosulni. Meg van teremtve egy párt, ami eddig nem volt; s most az viszi magával. Még ha győz vele, akkor talán megszabadulhat tőle, de ha elbukik: egészen azé marad.
A tűzhalmi kastély hat hétig nem volt jobb a hadjáratok útjában fekvő csapszéknél. Éjjel-nappal jött, ment a vendégsereg: ajtó, kapu (kivált a pinceajtó) soha be nem zárult. Termek, szobák, folyosók, üvegház, tiszttartólak, pajta: az mind tele volt uraságokkal. S milyen uraságok! Akiknek a hajukba ragadt a bojtorján, s kezébe ragad a kés, villa, kanál, amivel ebédelnek, bocskoros nemes urak, rovott életű kalandorok; vármegyeház föld alatti részét kitanult félkézkalmárok; rettegett verekedők; atyafiak nyakán élődő csavargók; de szívesen kell látni valamennyit, mert voksa van, s az ellenséget megfélemlíteni dicső nagy elementum.
Négy szakács főzött a számukra, s egy egész csapat bébillér; Sára asszonynak volt nagy hivatala.
Ami tányér, pohár az asztalra került, azt természetesen mindennap összetörték: nem győzte helyrepótolni a telkibányai kőedénygyár s üvegcsüri huta.
Hát még mikor az erdőaljai oláh nemesurak is meg lettek nyerve (ami a Horkázi úr befolyásának köszönhető), s beállítottak egész csapatostul a tűzhalmi kastélyba. A vezérük: egy öles óriás, lóháton ment a lépcsőkön a címerterembe, s odakötötte a lovát a kandeláberhez, nehogy valaki a vendég urak közül pártját fogja. Ezeket egész a követválasztás napjáig itt kellett tartani, s éjszakára mindig bezárni a pajtába, nehogy a ,,daru" párt kortesei megmételyezzék a szívüket - még jobb pálinka ígéretével.
A hatodik héten már nem volt a tűzhalmi kastély roppant kertjében semmi zöld, ami valaha megehető volt, a káposztatorzsától elkezdve a téli almáig; kifogytak a kamrák, még a kenyérnek való lisztet is Aradról kellett hozatni, s a szénát pénzen vette Decebál, s hajóval hozatta le Mármarosból.
Mind temérdek pénzbe került ez! Fele cigányutcára is szaladt. Az olyan jó kortesvezérek, mint Decebálnál Csunyi Laci, Belizárnál Bakala Peti, nagyon értik a választási kétszerkettőt. S ez sajátszerű tabula Cebetis! Nem tanítják ezt az iskolában, pedig kár! Hogy csak egy példát hozzunk fel, 3-at a 2-ből ki lehet venni, s akkor marad ott 5. Ez persze a rendes algebra szerint abszurdum, de a választási algebra szerint szent igazság. Ugyanis, ha a követjelölt odaadta a kortesvezérnek az első 2 ezer forintot, akkor még ki lehet belőle venni 3-at, s ha azt is odaadta, még akkor bizonyosan utána fog hozni 5 ezeret, így lesz a ,,kivonásból" ,,összeadás"! Méltó, hogy akadémiai pályakérdésül kitűzessék.
A két versenyző testvér az egész idei termésnek az árát elköltötte már, gulyáikat, kondáikat minden országos vásáron ott lehetett látni, adták, ahogy vette valaki, még így sem volt elég a pénz. Azt pedig elő kellett teremteni mindenáron. Ha már az ember egyszer benne van, akkor feszíteni kell, ha a hetedik ivadéka megsiratja is.
Abban az időben pedig nehezen ment a pénzcsinálás. A váltótörvény meg volt már hozva, de istenfélő földbirtokos óvakodott azzal ismeretségbe jönni; tudva azt jól, hogy aki a kisujját odaadja az ördögnek, az testestül, lelkestül elkapatik a föld alatti hatalom által, márpedig való az, hogy ez az a vétkező kisujja az embernek, amelyiket a váltó-blanquette-re rátámaszt, amikor nevét az ,,elfogadom" társaságában ráfirkantja; ez a hosszú, léniázott papiros a megfordított Jákob lajtorjája, amely lefelé visz a pokolba. Decebál rámászott erre a lajtorjára. Abban az időben pedig pénzt csak egyes nagyvárosi uraságoknál lehetett kapni, akik száz forint helyett kétszázat íratnak alá. Meg is újítják szívesen a váltót, akkor meg kétszáz helyett négyszázat kell aláírni. Még más kútforrásra is gondolt egy pillanatban Decebál. Hátha ,,Ő" adna kölcsön. A nagy Thonuzóba. Hisz őneki százezreket érő kincsek állnak rendelkezésére. Egy részét pedig bizony áldozatul hozhatná. - De nem! Ezt sohasem! Inkább az ördög markából, mint az ő csontkezéből.
Ha ilyformán Decebál az ördögöktől hozott segítséget, nagyon természetes, hogy Belizárnak meg az ellenlábasokhoz kellett folyamodni, a szentekhez; ő meg a káptalanhoz fordult kölcsönért. Kapott is - elég nagy summát, hogy a hadi költségeket fedezhesse vele. Csakhogy az ilyen kölcsön nem maradhat titokban, mint az uzsorásnak adott váltó, mert azt betáblázták az adós birtokára, s minden vármegyében kihirdetik a közgyűlésen, ahol a birtokai feküsznek.
Ez aztán megint egy erős izgatási eszköz lett Belizár ellen. A papok adtak neki pénzt! Eladta magát a klérusnak! Reverzálist adott magáról! Convertált! A hitehagyott! - Ezzel a híreszteléssel a hívei táborát nagyon megzavarták. Most már, azt tudva, hogy a papok pénzét költi, minden ember duplára tartotta a szavazatát Belizárnál; s ő, hogy megcáfolja a hitehagyottságáról terjesztett híreket, ahol csak egy rongyos födelű templom, paplak volt a nostrasoknál, azt kénytelen volt mind újrazsindelyeztetni.
Az utolsó napokban már általános volt a verekedés a vármegyében. Eltörni a lábát egy voksnak, az is nyereség. Boglyák, kukoricagórék felgyújtása éjjeli renden volt, kísérve elszórt céduláktól, amikben a falut veres kakassal fenyegetik, ha a választás napján ki mer mozdulni valaki a házból. A kétséges szavazatok ára mesésen fel lett árverezve: dobszóval az utcán, énekszóval a templomban hirdették a népszónokok, hogy jön az a nagy nap, amelynek sorsa életünk, halálunk fölött határoz. Rajtunk függ a világ szeme. A fuvar ára felment száz forintra.
Olyan kép volt ez, mintha egy festő csupa kificamodott tagú emberekből állítana össze egy csoportot, összekeresve mindent, ami anatomice valóság; de azért mégis képtelenség.
A megye székhelye, Tanusvár, a legutolsó napig alig volt kizavarva szokott nyugalmából. Itt kevés a szavazó. Ritka nemesember űz mesterséget, de az ki is pingáltatja aztán a címerén levő sarkantyús csizma alá a ,,Nemes" címet a neve elé. A polgári osztályt nem érdekli az egész követválasztás. Tanusvár csak mezőváros, innen nem megy követ a diaetára. Azért itt még nem is lengenek a házakon senki lobogói. Csak úgy divatból hordják a fehér tollat, a daruk jelvényét, minthogy Belizár hívei itt többségben vannak. A ,,Régi Nap" vendéglőse, Dabajkó uram pedig éppen átkozza az egész restellatiót; ő nagyon rossz üzletet csinál. Mikor az egész vármegye ingyen bort iszik, akkor az ő bora mind ott pimpósodik meg a pincében.
A követválasztás napjára azonban nagy előkészületek voltak téve. A város négy szélén négy tanya volt fölállítva, kettő a Decebál, kettő a Belizár szavazói számára. Ezekben kellett a két tábor csapatjainak összegyűlni, s aztán a kirendelt órában vezéreikkel és zenebandáikkal a vármegyeház udvarára felvonulni.
Arra, hogy holmi fegyveres nép tartsa fenn a rendet, még csak gondolni is hazaárulás lett volna.
Ugyan mit tud bámulni a világ Napóleon hadjáratain, Hannibál felvonulásán? A Tuhutum megyei követválasztást kell megnézni, az a stratégia. Háromszáznegyven faluból kell két külön tábornak egy központban egyesíteni az ellenséges erőket. Minden falu végén ott leskelődik az átkelni szándékozó csapatra az ellenség. Megállítják a szekereiket, megkísértik az ellenfeleket becsalogatni a tanyájukba, elcsábítani, leitatni, másutt meg kőzáporral fogadják, minden sövény mellől hull a fejükre az áldás; ha gyöngeszívűek, megriadnak s visszafutnak; ha kemény nyakúak, keresztülvágják magukat az ellenséges falun, s betört fejekkel, felkötött karokkal igyekeznek a célhoz. Mentül több csoport vergődik össze innen-onnan, annál nagyobb a harci kedv; megkezdődik a szekerek versenynyargalása, itt-amott bedöntenek egyet az árokba. A fiatal legények, kiknek még nincs voksuk, lóháton nyargalva kísérik elöl-hátul a szekérvonatokat, s rikoltozva hirdetik a jelöltjük nevét, amit különben az első szekéren vitt zászló is messziről olvashatóvá tesz.
Az alvezérek gondja, hogy két ellenséges dandár az úton össze ne verekedjék; lehetőleg úgy viszik a dolgot, hogy a találkozás ölelkezéssel, csókolózással, kulacskicseréléssel végződjék; mert hát itt jön az éjszaka, még le is lehet venni a lábáról az ellenfelet. Az oláh választók taktikája a legokosabb, ők mindenütt kénytelenek az ellenség falván keresztül vonulni, annálfogva feltűzik a fehér tollat, a daruk jelvényét, s Belizár zászlói alatt vonulnak fel Tanusvárig, majd csak ott veszik aztán elő a fekete tollat, s csatlakoznak Decebál zászlóihoz.
Semmiféle fegyveres erő nem lábatlankodott a választási harctéren. Az volt az igazi szabadság! Nem úgy, mint most, hogy előre kirendelik a katonaságot, s erőhatalommal rekesztik el egymással a két ellentábort. ,,Romlásnak indult hajdan erős magyar!"
A távolabb vidékek kontingensei már éjszakára felgyűltek Tanusvárra, s megszállták a város utcáin emelt tanyákat: onnan járták végig a város utcáit nagy muzsikaszóval, megtisztelve a főispánt a megyeház előtt hevenyészett szerenádokkal. A farkasok aközben ott kullogtak a juhaklok körül, a furfangos lélekvásárlók, kik álcázott renegátsággal furakodtak az ellenfél nyája közé, akit lehetett, megmételyezve: jaj volt a bőrüknek, ha megismertettek!
Az elithadak, a testőrdandárok azonban csak hajnalban indultak meg a két ellenjelölt kastélyaiból, ahol az éjszakát lelkesülten töltötték. - Itt volt azután kifejtve minden, ami a pompa és hatalom. Lóháton felvonuló bandériumok, urakra szabott népviseletben: aranyrojtos selyemzászlók, négylovas hintók sokasága, azoknak az élén a jelölt ötös fogata, sallangos szerszámmal, utánuk a véghetetlen sokaságú cséza, bricska, neutitsányi megrakva felbokrétázott nemesurakkal. Itt azután a dévaj incselkedésnek is hely lett adva. A saját jelöltjük tiszteletére költött dalokon kívül az ellenfélre gyártott gúnydalnak is bőven volt keletje, s hogy látható jelvényekben se szűkölködjenek, a fekete tollasok egy hosszú rúdra tűztek egy óriási kulacsot, aminek ábrázatja volt festve, igen jól hasonlított Belizárhoz. A kulacs-arckép meg volt tisztelve egy püspöki süveggel, és arra felírva: ,,in hoc signo vinces". De azonban a daruk sem maradtak adósak, ők meg egy póznára függesztett lepedő nagyságú kártyalapot mutogattak, amin Decebál volt a makk-király egyfelől, Sára asszony ugyanazon színből a királyné másfelől. (Amióta Decebál a birtokcserét megtette Ponthaligethy gróffal, iszonyú sok makkja teremvén, elnevezték makk-királynak.) A zászlónyél hegyén pedig volt egy papucs: mint a római vexillumokon a kinyújtott kéz. Ez volt Decebálra nézve a legkegyetlenebb inzultáció.
Ha azt a két gúnyjelvényt az ellenfél tábora meglátja!
Pedig meglátják; mert a reggeli harangszó után mind a négy tanyárul megindulnak valamennyi zászlóval és muzsikával az ellentáborok, s elfoglalják a vármegyeház nagy, tágas udvarát. A nyargoncoknak, a kortesvezéreknek van dolguk, a híveiket együtt tartani, hogy az ellenféllel ne érintkezhessenek.
A két szemben álló tábor első tekintetre csaknem egyenlő erejűnek látszik: csak az kérdés, hogy ki válik be igazi szavazónak? Ha a hangot meg lehetne mázsálni, úgy a Decebálé nyomna többet: annak a hívei határozottan erősebbek a jelöltjük nevének hangoztatásában. Miután reggel kilenc órátul tíz és félig állhatatosan megvívatott az az égverő torokharc, végre megjelenik a megyeház udvarára nyíló tornácon egy fiatal megyei tisztviselő, s kiakasztja a fekete táblát, amire ez a szó van felírva: ,,Vox".
Ez pedig bevett magyar szó, minden nemes érti. A főispán szavazásra bocsátja a választók seregét.
Ekkor aztán egyszerre elnémul a lárma, dal, hetvenkedés. A megyeház főkapuját bezárják. A nemesurak falvankint felhíva járulnak egy hosszú folyosón keresztül a szavazatszedő bizottság elé, amely egyúttal a jogosultságuk fölött határoz, s beírja a neveiket a jelöltjük protocollumába.
Ez már nagyon unalmas mulatság.
A legtávolabb eső helységek választóit bocsátják legelöl, s ha az egész vármegye leszavazott, következik maga Tanusvár. Ennek a szavazóira csak késő este kerül a sor. Addig kívülről be senkit sem eresztenek. Mikor odabenn annyi ember leszavazott, hogy tele a folyosó, akkor a megyeház kisajtaján keresztül kibocsátják az egész csapatot az utcára.
Ez elég simán megy addig, amíg a tömeg nagyobb része odabenn van, de amint a leszavazott sereg kezd odakinn a megyeház udvarán nagy gomollyá nőni, a dolog egyre zavarosodik. A kijövő rajokat ellenséges botok üdvözlik agyba-főbe, s vitézség kell hozzá, hogy utat tudjanak maguknak törni a magukszőrű hívek állásáig.
Majd később szitkozódó csapatokat rajzik ki a megyeháza, akik tele szájal kiabálják, hogy ravaszság, csalás, erőszak van odabenn, az urak megdubitálják az igaz nemeseket, nagy a részrehajlás! Sok régi nemest megfosztottak a szavazástól. Az elkeseredés méltó anyagot lel a fekete tollasoknál. De nemsokára megfordítja a hangulatot egy újabb leszavazott raj, mely azzal az örömhírrel ömlik elő, hogy győznek a sasok, most szavaz Gurabonc; Decebál hatvan szóval hagyta el Belizárt! Erre aztán lelkesedés lepi meg a diadalérző pártot, ellenben bánat és csüggetegség az alulkerülőt. Az utóbbi kezd elbúsultában megéhezni, s elszállingózik a főtanyákra; ott keres vigasztalást.
De nemsokára új, nem várt fordulat zavarta fel a künn levő tömeget. Hallatlan esetről hoztak hírt a megyeházból jövő fekete tollasok. Az oláhság iszonytató árulást követett el! Hű maradt Belizárhoz! Pedig azt ígérték titokban, hogy meg fogják csalni, s Decebálra szavaznak. S nem csalták meg! Az árulók! Igen, mert Horkázi csak pópáikat nyerte meg, de Bakala Peti megvesztegette a ,,csodaemberüket", aki esőt, szárazságot jövendöl meg. S ennek a szava hatalmasabb, mint a pópáké! - Most egyszerre elérte Belizár Decebált; alig van közöttük egy pár szó különbség. - No, de jöjjenek csak ki azok az oláhok! - Volt azonban a főispánnak annyi bölcs belátása, hogy a jámbor oláh nemeseket a megyeház hátulsó ajtaján bocsátotta ki, azok mindjárt szekereikre kaptak, s elporoszkáltak a városbul; mire észrevette valaki a menekülésüket, már jó messze jártak.
A bősz harag erre egészen Belizár személye ellen fordult. Ha most megkaphatnák, bizony porrá törnék!
Estefelé már künn volt a városban a leszavazott nemesség; odabenn csak a tűzhalmiak voltak még. Ezek egytől egyig Decebál hívei. De aztán hátra volt még Tanusvár, amiről tudva volt, hogy egészen darupárti. Csak az a kérdés, hogy hányba tudnak a fehér tollasok disznószívet verni, hogy előjöjjön a házából, s el merjen kullogni a megyeházig, - lovas bandérium oltalma alatt.
Veszett ügyre volt kilátás! A legvégül előrobogó tűzhalmi kortesek, fővezérükkel, Csunyi Lacival azt a rémhírt hozták magukkal, hogy ha Tanusvár leszavaz, Decebál elbukik. S azt mind az oláhok dupla árulása okozta.
Ekkor valaki elkiáltotta magát:
- Halál a fejére a hazaárulónak!
Ilyenkor könnyen hazaárulóvá lesz az ember.
S az rögtön hadi jelszóvá lett. Az elkeseredett sasok egész tömegestül nekiindultak Belizár házát fölkeresni.
Belizárnak is volt nemesi kurián, szép gyümölcsöskert közepett épült háza Tanusvárott; ahol a téli hónapokat szokta tölteni. Ez volt most a daruk főhadiszállása.
A sasok ezt a házat földig lerombolták, s a bútorokat szilánkokra tépték, hasogatták, az ott talált vendég urakat kékre, zöldre verték; maga Belizár csak úgy menekült meg, hogy a kertben levő vízvezeték kádjában húzta meg magát.
Bakala Peti kiugrott az ablakon jó eleve, és elmenekült a daruk tanyájára, s ott fellármázta a maga híveit, azok botra, fokosra kaptak, s rohantak be a városba; de mire beértek, már akkor a Belizár házának a falait is bontották.
No, ha ti lerontottátok a mi urunk házát, mi meg lerontjuk a tietekét! S ezzel a szándékkal nekifordultak a másik oldalon Decebál házának. Annál is szép vendégség volt együtt, a hintójaik ott álltak sorban az udvaron. Legelőször ezeket szabdalták apróra. Aztán széthányták az utcai boltokat. Sohasem volt olyan olcsó a karton meg a selyem. Utoljára aztán nekiestek annak a belső lakháznak, csákányokkal, vasrudakkal, ajtó, ablak tört, zúzott a csapásaik alatt. ,,Fizetünk Belizárért!" Decebál és a vendégei a kéményen keresztül menekültek ki a szomszéd ház tetejére, úgy menekültek meg a csúnya haláltól.
És azalatt, amíg a két bőszült ellentábora a két testvér házát kölcsönösen lerombolta, a furfangos Bakala Peti sorra járta az ismerős házakat Tanusváron, s hordta fel a Belizárhoz tartozó szavazatokat hintóval a megyeházára.
Egyszer aztán a Decebál kortesvezérei azzal a rémhírrel rohannak ki a megyeházból, hogy mindjárt többsége lesz Belizárnak, ha Tanusvár leszavaz.
No, hát elő a legvégső segédeszközzel! Fel kell gyújtani a tanyákat! Mind a négyet. A saját és az ellenzék tanyáit. A tűzvészre majd elmegy a kedve Tanusvárnak a követválasztástól.
S ez a mesterfogás tökéletesen sikerült. Az éjszakát egyszerre bevilágította a négy felgyújtott tanya lángja.
Egy óra múlva aztán tűzben-lángban áll az egész város. Végtől végig égett minden utca, kálvinista, pápista templom, paplakok, iskolák, még a ,,Régi Nap" is. Egyesegyedül a vármegyeháza maradt meg; annak cserepes volt a teteje.
Reggelre egy zsarátnok- és sziporkafergeteg táncolt, forgószél tűzoszlopa alakjában Tanusvár helyén.
Koldussá lett egynehány ezer ember, az igaz.
Hanem a haza meg volt mentve.
Tanussy Decebál tizenhárom szótöbbséggel meg lett választva Tuhutum vármegye követjének.
       
- No, ez csak tiszta munka volt! - mondá Csunyi Laci, egy égő gerenda üszkénél rágyújtva a makrapipájára.









Jókai Mór: A kiskirályok


XXIX. Aki rosszabb az apagyilkosnál
A kiskirályoknak fejedelmi kötelességeik is vannak.
Ha a kettőjük között kitört háborúnak egy népes város áldozatul esett, hát ez rendes dolog, minden hadjáratban megesik az; hanem aztán éppen olyan rendes dolog, hogy a hadviselő potentátok az ilyen szerencsétlenséget enyhíteni siessenek.
Ebben nem is volt hátramaradás.
Ha Decebál roppant erdejeiből egész Tanusvár számára felajánlotta az ingyen épületfát, másfelől Belizár téglavetői szolgáltatták a téglát, cserépzsindelyt ingyen minden lakosnak, Decebál adta a fedő nádat, Belizár a meszet; s mind a két uraságnak valamennyi igavonó marhája folyvást a városnak szolgált. Decebál első kötelességének tartotta minél előbb újra fölépíttetni a leégett kálvinista templomot tornyostul; abba az elolvadt harangok helyébe újakat hozatott; ekkor aztán Belizár sem maradhatott hátra, ő meg a pápista templomot emelteté fel romjaiból, s az ő bőkezűségéből kapott végre Tanusvár olyan toronyórát, ami nem mutogatta az egyik oldalán hátrafelé az órákat!
E nagylelkűségnek az lett a következménye, hogy Belizár, legfelsőbb elismerés jeléül a Szent István-rend lovagkeresztjét nyerte. Nagy ritkaság volt ez akkor Magyarországon. Aki rendjelt kapott, nem is hitték el annak, hogy vagy a testét vagy a lelkét el nem adta; vagy a hitét, vagy a hazáját bizonyosan elárulta!
A Szent István-rend alapszabályai között van két pont, ami szemet szúrt Tuhutum vármegyében: az egyik szerint a rendjel részese tartozik harcolni a hitetlenek ellen; a másik szerint pedig joga van a báróságot megkívánni.
Ennek alapján Belizárt minden ember azzal infestálta, hogy báró úrnak szólítgatá, s azt kérdezgeté tőle, hogy igaz-e, hogy katolikussá lett?
Addig-addig bosszantották mind a kettővel, míg utoljára megtette mind a kettőt, s egy szép napon köztudomásúvá lett, hogy az egyik Tanussy testvér kilépett a nemesek sorábul s a kálvinisták gyülekezetébül, báró lett és katolikus.
Mint magyar mágnásnak, azután őneki is helye volt a pozsonyi országgyűlésen, az ő széke a felső táblánál volt, míg Decebál az alsónál foglalta el helyét. Megint közel voltak egymáshoz - s ha valahol, úgy itt lehetett igazán folytatni az ellenségeskedést.
De még Bakala Peti is felkerült az országgyűlésre, mint ,,távollevők követe"... a külföldön lakó Ponthaligethy Don Juant képviselte. Ez is igen szép intézmény volt, de kár, hogy elolvadt.
Őrá igazán nagy szükség volt itten.
Sára asszony volt legjobban kielégítve a sorsfordulat által.
Elérte, ami után vágyott, hogy elhagyhatta a tűzhalmi kastély lármás unalmát, s beléphetett a fényes nagyvilágba.
,,Fő" Pozsony városa volt akkor a valódi nagyvilág Magyarországon.
Gyűlhelye az ország minden megyéjéből felsereglett kitűnőségeknek, az egész magyar főrendnek, magában is előkelő, fényes, nagy város, civilizált lakossággal, regényes vidékkel, ódon palotákkal, kövezett utcákkal, szökőkutakkal és különösen díszes mulatóhelyekkel.
Itt azután igazán volt díszes társaság, finom hölgyek és uraságok, pompás toilette-ek, volt nemes verseny, diadalok. Sára asszony Dorkó nénőt otthon hagyta, s ahelyett francia társalkodónőt fogadott, s bámulatos dolgokat tanult meg tőle.
Szerencséje volt a tartós szépségek közé számíttathatni, akiknek a bájait az évek csak fejlesztik. Mindig körülrajongva udvarlókkal! Ha olyan erényes nem lett volna, de sokszor visszafizethette volna a kölcsönt Decebálnak!
Csak egy teljesületlen vágya volt még: egy udvari bálban ragyoghatni! Hanem ezt lehetetlenné tette férjének politikai pártállása.
Decebál azt sokszor megmagyarázta a feleségének. - Ha ő beadja a derekát, akkor veszve Magyarországon a szabadság ügye. A haza jobbjainak szeme mind őrá néz. És minő szemek! Amikről így énekel az országgyűlési dal:
,,Duna, Duna, vized mért keserű,
Árkod mért van tele?
Mert Pozsonynál sok keserű könyű
Hullott hajdan bele,
Melyet a hon jobbjai pergetnek:
Hogy N. N. N. nem jött fel követnek!"
Ezek voltak a szemek! Keserűvé sírták a Dunát! Ilyen sincs már!
Decebál csakugyan játszott valami szerepet mind a két egymásra következő pozsonyi diaeitán, bár ennek a szerepnek a nyomait nem is találjuk a diariumokban. A hajdani rendi országgyűléseknél a legerősebb küzdelmek a kerületi gyűlésekben vívattak meg. Erdély még akkor nem tartozott Magyarországhoz, s külön gyűlése volt. Decebál eszerint a tiszántúli kerületben ragyogtatta elmevilágát. Hogy rendkívüli ész volt, azt legjobban bizonyítja az, hogy soha senki sem osztotta a véleményét. Nézetei mind olyan nem ebből a századból valók voltak; a hang, a modor, a felfogás mind olyan elriasztó, megdöbbentő volt, hogy még a saját megyebeli követtársát sem tudta magához hódítani vele. S erre volt legbüszkébb. Együtt volt nála az oligarchikus dölyf, a nemzeti büszkeség a kurucos makacssággal, az ősi intézményekhez ragaszkodás a jakobinus demokratasággal. Republikánus volt a trónpraetendens diplomájával a zsebében.
Azt a Thonuzóbával való históriáját minden ember ismerte már. Tudták, hogy ez a gyöngéje. Ha a kártyaasztalnál történetesen nagy szerencsében volt, s azt akarták, hogy ellenkezőre forduljon, csak Thonuzóbárul kellett említést tenni, rögtön vesztett.
És mégsem vette észre, hogy minő csalódásban van. Hogy őt Pozsonyban nem tartják annak a nagy embernek, akinek Tuhutum vármegyében grasszál. Sőt, még tréfát is űznek vele.
Egyszer például (éppen azon időkben) fölmerült az a hír, hogy egy francia gróf Crouy okiratokkal bebizonyítja, miszerint ő az Árpád-ház egyenes ivadéka; ennek a hírnek az alapján Decebált felbiztatták a bajtársai, hogy hívja ki vitézi párbajra ezt az Árpád-ivadékot, megtorlásul a Thonuzóbán elkövetett sérelemért. Ezt mégis nem tette meg, nem találván elég magasnak, magához mérve, azt a másik protendenst.
De volt mindennél egy sokkal veszedelmesebb önámítása, amiből a pozsonyi országgyűlési korszak sem tudta kigyógyítani. Decebál azt hitte, hogy ő a legjobb kártyás a világon. Azért, mert Tuhutum vármegyében, meg az egész Tiszántúl az volt. Lehetett ott! De tessék csak a Felföldre idekerülni! Majd itt mutatják meg, hogy micsoda hegedű az a kártya! Az alföldi magyar csak cigányprímás rajta, de ezek itt a Paganinik!
S ez Decebálnak nem akart a fejébe menni. Haraggal és szenvedéllyel játszott. S annál inkább vesztett.
A 40-es évek országgyűlései arról is emlékezetesek, hogy azokon rengeteg vagyon változtatta a gazdáját, - a diaetai kaszinók asztalánál.
Itt rendesen találkoztak a Tanussy testvérek is egymással. Azért, hogy az egyik báróvá lett, hogy a kormánypárthoz állott, azért, hogy egymásnak minden csepp vérükben ellenségei voltak, lehetett nekik a kártyaasztalnál egymás mellé ülni, nem mondva le természetesen arról a hivatalról, hogy játék közben is egymást vérig bosszantsák, érzékeny szurdancsolásokkal.
Decebál úgy szokta szólítani az öccsét, hogy ,,édes báró", míg az őt viszont ,,fejedelmem"-nek titulálta. Mind a kettő tűrte a címzést.
Abban az időben híres alak volt Sobri Jóska. Igazi rablókalandor, akiről egész mondakör támadt már. Embert nem ölt, nem kegyetlenkedett, vakmerő volt, eszes és szerencsés, amellett népszerű alak.
A kártyaasztalnál gyakran emlegették a nevét, ha valaki rendkívüli módon kifosztotta a társaságot, azt mondták rá: ,,Hisz ez Sobri Jóska!"
S általánosan el volt terjedve a mendemonda, hogy ez a kalandor senki más, mint Decebálnak az eltűnt fia.
Nem is bosszankodott rajta Decebál. Ki tudja, mivé nőheti ki az még magát?
Hat vagy hét esztendő múlt el már azóta, hogy nem hallottak hírt felőle. Ha nem volna oka titkolni a hollétét, azóta valami ismerős csak rátalált volna.
Egy este a pozsonyi kaszinóban, mikor éppen leglármásabb társalgás folyt a tekézőasztalok körül, a későn érkező Belizárt azzal a megszólítással fogadja Decebál:
- Hát, édes báró, mi újság Bécsben?
- Hát azt, édes fejedelem, magának kellene legjobban tudni.
- Nekem? Mi közöm van nekem egész Bécs városához, császárostól együtt?
- Már bizony, édes fejedelem, nem ártana nagyobb kímélettel szólni őfelségéről, aki kegyelmednek az egyetlen fiát éppen most nevezte ki hadnaggyá és segédtisztté a komáromi várerődítéshez.
- Kit? A Sobri Jóskát?
- Nem a Sobri Jóskát! Hanem a Tanussy Emmánuelt.
- Élc akar ez lenni? - kérdé Decebál elkomorodva.
- Semmi élc. Tessék a hivatalos lapot elolvasni.
S azzal fölkapva az olvasóasztalról a senki által nem forgatott bécsi hivatalos újságot, ott mindjárt az elején rámutatott a legmagasabb kinevezésre, mely szerint a bécsújhelyi tiszti akadémia genie-kari növendéke, ,,Tanussy Emmánuel de Tűzhalom et Véreskeő", hadnagyi ranggal a komáromi várerődítési mérnökséghez kineveztetik.
- Nos? Van talán több Tanussy Emmánuel de Tűzhalom et Véreskeő, mint a kegyelmed fia, fejedelem uram? - kérdezé kegyetlen flegmával Belizár.
- Hadd látom! Nem igaz! Hazugság, ha nyomtatva van is! Ez nem az én fiam! Ez valami csaló, aki az ő nevét bitorolja.
- Bizony, csak a te magzatod az, édes Decebál - szólalt meg erre a társaságból egy főispáni tekintély, Ponthaligethy Adalbert gróf. - Én ismertem, még mikor leányruhában járt. Már hat év óta ott tanul az én fiammal együtt, s mondhatom, hogy a legkitűnőbb tanuló volt. Sokra fogja a fényes pályán vinni.
Decebálnak minden vér eltűnt az arcából, még az ajkai is elfehéredtek.
- De ki vitte őt oda? - hebegé eltompultan.
- Azt neked kell jobban tudnod. Ott ingyen nem tartják a növendékeket.
Decebál érzé, hogy most már csakugyan minden szem őrajta függ.
Egy kuruc rebellis, egy pogány trónkövetelő, aki alattomban a bécsújhelyi császári tiszti növeldében készítteti elő az egyetlen trónörökösét a katonai pályára!
- Gonoszabb az apagyilkosnál! - lihegé elbúsultan.
Nem kellett már neki a ,,landsknecht" - elég landsknecht neki a fia.
Jaj, de tönkre volt lőve ezzel az egy szóval.
Futott a kaszinóbul egyenesen az országgyűlési szállására haza. Össze sem pakolt, arra sem várt, hogy a felesége felkészüljön az útra. Azt mondta neki, hogy jöjjön majd utána.
- Sokat vesztettél? - kérdé Sára asszony, férje dúlt arcából húzva a következtetést.
- Sokat. Mindent. A becsületet.
- Hogy lehetne az?
- Előkerült a fiam.
- Az Istenért! Csak nem akasztják fel?
Sára asszony mind Sobrira gondolt.
- Nem őtet az akasztófára, hanem a bitófát őrá. Hogy soha ne született volna!
S azzal el, kirontott a házból. Tél volt, egy szál kabátban futott el, egyenesen a ,,Fehér Farkas"-hoz sietett; ott szoktak tanyázni a nyerges-újfalusi gyorsparasztok, egynek a szekerébe felvetette magát, s arra a kérdésre, hogy hová vigye? Azt felelte: ,,a pokolba". A gyorsparaszt olyan messzire nem vállalkozott, ő csak Piszkéig viszi el, majd ott a szembe jövő másik paraszttal egyezkedjék a további állomás iránt. Így indult neki a világnak. Csak egy óra múlva kezdte észrevenni, hogy fázik, hogy nem hozott magával semmi takarót, sem bundát, sem köpenyeget; a kocsis végtére megszánta, s hogy meg ne fagyjon, belegöngyölgette a lópokrócba, istrángokkal körülkötözve.









Jókai Mór: A kiskirályok


XXX. A tűszúrás és a forró víz
Ismeretes az a szokásuk az asszonyoknak (már ti. azoknak, akik varrni is szoktak), hogy ha a tűvel megszúrják az ujjukat, ezt hirtelen a forró vízbe mártják, s azzal elmúlik a tűszúrás fájdalma. Természetes, a forró víz még jobban fáj.
Decebál is megszerezte ezt a tapasztalatot. Azzal a tövissel, amit a fia katonatisztté lételével a körme alá vertek, hazaszaladt Tűzhalomra, ott várt azután rá a forró víz, amibe az ujját beledughatta.
A kastélyába megérkezve, amint az eléje siető kulcsárnak azt a rendeletet adta, hogy rögtön fűttessen be a lakosztálya minden szobájába (kemény márciusi idő volt!), attól azt a feleletet nyerte, hogy ,,nem lehet".
- Nem lehet? Hogyhogy?
- Mert az ajtók le vannak pecsételve.
- Ki pecsételte le?
- A fiskális meg a szolgabíró, Tanusvárról.
Decebál azt hitte, hogy a vén kulcsár meggárgyult. Felsietett a lakosztályába, s akkor aztán saját két szemével láthatta, hogy a főajtóra keresztben pecsétes szalagok vannak alkalmazva.
Mint törvénytudó ember, óvakodott letépni e tiltó szalagokat, átment a tiszttartói lakba. A gazdatisztet éppen otthon találta.
- Mi történt az én házamnál? - kérdé tőle indulatosan.
- Rogo humillime. Én éppen tizenhárom levelet írtam az illustrissimének, amikben mindenekről tudósítottam. Itt vannak a recepissék.
- Ahán! Ühüm! Én azokat nem bontottam fel. A sok országos ülés meg a konferenciák! No, csak adja elő, mi történt, élőszóval.
- Hát exequáltak bennünket. El tetszett feledkezni az Avakumról.
- Ki a tatár az az Avakum?
- Ezer bocsánatot kérek: nem tatár az, hanem görög. Tőle méltóztatott valami hatvanezer forintot felvenni - váltóra. Aztán a váltók lejártak. A görög nem akarta azokat megújítani; szüksége van a pénzére, vasúti papirosokba akarja verni. A váltókat megprotestálták, nyomban itt volt a citatoria, s alig ért rá az ember körülnézni, már jött az a biztosítási végrehajtás. Bolond világ ez nagyon. Máskor három esztendeig is elhúzhatta az ember a liquidum debitumot; most meg mindjárt az executión kezdik.
- Hát mit foglaltak le nálam?
- A tanyákon a gulyát meg a ménest; idefenn a kastélyban meg - a Thonuzóba-kincseket.
Ez utóbbi két szót olyan lassan iparkodott kiejteni a tiszttartó, mint aki sejti, hogy most mindjárt kétfelé hasítják.
De inkább a rémület hideg réme ragadta nyakon Decebált erre a szóra.
- A Thonuzóba-kincseket! Ki engedte ezt meg?
- Nem kértek rá engedelmet, instálom alásan: az a Pestről jött prókátor egyenesen követelte, hogy ezek a kincsek képezzék a biztosítási végrehajtás alanyát.
- Megyek rögtön a városba. Beszélek a fiskálissal. Azt az összeget elő kell teremteni rögtön és mindenáron.
- Hanem abban az esetben méltóztassék megelégedni az én neutitsányimmal, mert a spectabilis hintajai mind le vannak pecsételve.
- Még a hintók is? No, jól van. Majd segítünk rajta. Hát tiszttartó úr nem tudott valami financiális operatiót kezdeni, mikor a zavart látta?
- Kértem az instrukciókat; de nem méltóztatott a leveleimre kegyesen válaszolni. Én csak egyféle financiális operatiót ismerek; a behordott kontókat ,,nem fizetni". Méltóztassék! Itt van egy egész halom; ácsmester, kőműves, asztalos, lakatos, még a templomépítésből. Három esztendő óta biztatom az embereket, hogy majd a jövő héten! Ez az én tudományom.
- Jól van, jól, azokra is majd rákerül a sor! Most csak fogasson be gyorsan; akár parasztszekérbe; az mindegy.
A forró víz erősen hatott! Ha egy kegyes apának a bútorait lepecsételik, az még talán annál is nagyobb szégyen, mint ha a fiát hadnaggyá nevezik ki. Egy kiskirály holmiját elkobozni! Mint valami szatócsnak a cókmókját! A Thonuzóba-kincseket! Az kellene, hogy dobra üssék a szent sisakot, az áldozatüstöt, meg a hártyára írott szerződést!
A főfiscusnál pedig (aki egyúttal uradalmi ügyvédje is volt) éppen nagyon kikapott Decebál. Az majd megette, mikor eléje került. Az is számtalan levelet röpített fel hozzá Pozsonyba, amiket ő mind félretett felbontatlanul.
- Ne keseríts most engem a szemrehányásaiddal - szabadkozék -, hanem segíts a dolgomon. Az én kastélyomnak meg kell tisztulni a bírói pecsétektől mindenáron. Találj ki valamit.
- Hiszen találtam, meg is írtam; ha nem olvastad el! Itt van Véreskő. A mezőváros meg akarja magát váltani az úrbériség alól tőled, s ajánl neked örökváltság fejében kerek százezer forintot.
Decebál erre a szóra büszkén hátravetette a fejét.
- Azt már nem teszem! Hogy én magam degradáljam magamat. Én Véreskőnek ura és fejedelme vagyok. Egy nagy mezőváros engedelmeskedik a parancsolatomnak, s jobbágyi tartozását fizeti terményben és szolgálatban nekem. Ennek a megváltására nincsen elég nagy ár.
- Pedig bizony Ponthay Adalbert gróf hasonló esetben nem volt ilyen büszke. Ő az osztályban neki jutott Jávoros mezővárossal kiegyezett az örökváltság iránt, szinte ilyen összegben.
- Ő tehette azt! De én nem utánzom. Hogy én a nevem predikátumának a birtokárul lemondjak? Inkább a fejem szaladjon el a testemtől. Keress a számomra kölcsönt bármi áron.
Ezzel az ultimátummal ment haza Decebál a tanusvári házába, amit a nagy rombolás után egész az utcára felépített, s többé az elejét nem adta ki boltoknak. Itt nem volt a bírói zár útjában, elhelyezkedhetett.
Arra is gondolhatott eközben, hogy a hadnaggyá lett fiával mit csináljon. A tövisszúrás megint sajgott.
Kapott aztán még forróbb vizet, hogy azt elfelejtse.
Levele érkezett Pozsonyból, a megyei követtársától, stafétával. Ezzel már mégsem követte azt, amit rendesen szokott a levelek irányában gyakorolni, hogy szultáni büszkeséggel a divánja alá rakja, s rájuk üljön.
De majd a guta ütötte meg annak a tartalmától.
A pozsonyi kaszinóban nagyon félreértették hirtelen eltűnését a városból. Azt mondják, hogy a fia kineveztetése fölötti felháborodása csak alakoskodás. Beszélnek egynehány ezer forint kártyaadósságról, amit az elfutása estéjén kellett volna kifizetnie. Ezt mindenütt a világon becsületbeli adósságnak tekintik. És most az a csúfság fenyegeti Decebált, hogy Bakala Peti indítványára, ha három nap alatt ki nem egyenlíti a kártyaadósságát, kigolyózzák a kaszinóból.
Ez meg már éppen kétségbeejtő állapot.
Arról az egynehány ezer forintnyi kártyaadósságról bizony egészen megfeledkezett Decebál a nagy izgatottságban. Nem is gondolta, hogy ezt a kaszinóban olyan szigorúan veszik. Azt hitte, hogy ez is ácskontó, amit három esztendeig lehet halogatni. S még Bakala Peti ül őfölötte törvényszéket! Hol van az az arannyal tömött szarvasbőr erszénye? Hogy azzal csapná agyon!
Az ilyen pillanatnyi veszedelmeknél rögtöni segítség volna egy levél, a Pozsonyban hagyott feleséghez: ,,Becsületem veszélyben; add el rögtön az ékszereidet! Tömd be a száját a fenevadaimnak!" Csakhogy Sára asszony az ilyen levelet először is nem tudná elolvasni, másodszor pedig nem értené meg, hogy mi veszedelem támad abból, ha Decebált kigolyózzák a kaszinóból, kifizetetlen kártyaadósság miatt? Bár minden adósságot ki lehetne úgy egyenlíteni, hogy az embert kiballotálnák onnan, ahol az adósságot csinálta!
Decebál ment megint azzal a Hiób-postával a főfiscushoz.
- Teremts nekem pénzt azonnal, akármi áron! Görögtől, zsidótól, örménytől. Nem kérdem, mennyit írok alá érte.
- Akarsz a bécsi nemzeti banktól kölcsön venni?
- Attól nem! Soha! Én, Tanussy Decebál, nem mehetek a német elé levett kalappal! Én Bécsnek nem lehetek lekötelezettje. Találj ki mást!
- Hát jól van, majd holnapig gondolok ki valamit.
Decebálnak még mindig jobban fájt az a szúrás az ujján, mint a forró víz, amiben már nyakig ült benne.
Nem lehetett neki azt tenni, hogy éppen amikor a fiát akarja kiragadni az osztrák szolgálatból, ugyanakkor maga, a büszke apa, a kiskirály, milliomokat érő birtok ura, kopogtasson be alázatosan a kisajtón, s kérjen segítséget a filiszteusok ellen.
Még egy pár hőfokkal jobban fel kellett forrni ennek az iszapfürdőnek, hogy használjon.
A következő napon megint kap egy levelet Pozsonyból. Már a pecsét címeréről ráismert, hogy ezt Ponthay gróf írja.
Nem álltak egymással levelezésben. De ez pedig igen atyafiságos levél volt.
,,Kedves uramöcsém.
Az a kellemetlen incidens, amiről követtársad tegnap levelében értesített, ne nyugtalanítsa a kedélyedet. Én, amint a dologról értesültem, azonnal siettem azt a bizonyos szubtilis természetű tartozásodat, távollétedben kiegyenlíteni. Meg vagyok felőle győződve, hogy hasonló esetben te éppen így jártál volna el az én irányomban. Lehetünk acharnirt ellenfelek a politikában, de ahol a familiaris becsület van megtámadva, kötelességünk fenntartani a szolidaritást ... stb."
No, még csak ez kellett Decebál árva fejének! Hogy Ponthay Adalbertnek legyen becsületbeli tartozással lekötelezve, megduplázottan atyafiságos szolidaritás nemes érzületével.
Most már őrült módra rohant a fiskálishoz.
- Segíts! De azonnal, mert különben kiszököm a világból.
- Van valamim - monda a főfiscus. - Kaphatsz százezer forintot, fel van ajánlva a számodra.
- Nem kérdezem a kamatot.
- Törvényes hat percentre adják. Két esztendei felmondást engednek. Rögtön rendelkezésedre áll az összeg, úgyhogy amint a pénz felvétele, betábláztatása iránt nekem a felhatalmazást megadod, azonnal visszakapod az Avakum-féle váltóidat; a bírói pecsétek eltávolíttatnak, beköltözhetsz a kastélyodba. Csupán egy föltételt kötök ki: azt, hogy addig, amíg az egész eljárás be nincs fejezve, nem kérdezed, hogy ki adja kölcsön ezt a pénzt.
Decebál ráállt e föltételre, aláírta a meghatalmazást. Nagyon rövid eszűnek tartotta volna magát, ha ki nem találta volna egyszerre, hogy ki hát az a titokban rejtőző pénzfelajánló. Ki lehetne más, mint maga az Avakum. Ez csak convertálni akarja a ,,lebegő" adósságot ,,fundált" adóssággá, azért volt az egész executionalis komédia. Hát teljék kedve!
Így aztán hazajutott a bírói pecsét alól felszabadított tűzhalmi kastélyába, még mielőtt felesége utánajött volna Pozsonyból. Első dolga volt számba venni a nagy múzeumot, melyet Thonuzóba kincse számára rendezett be. Itt voltak, csorbítatlanul a megfizethetlen drága ereklyék; velük tölthette el éjeit, napjait. Nekik panaszolta el a nagy gyalázatot, melyet egy elkorcsosult unoka címerükön ejtett. Velük ülhetett tanácsot, mi módon lehetne kiköszörülhető ez a csorba, letisztítható ez a rozsda, leseperhető ez a döbröc.
Egy napon aztán elhozta a főfiscus a kifizetett váltóit, a készpénzt, ami azoknak az összegén túl fennmaradt és a betáblázás felőli okiratot.
Ekkor aztán megtudta Decebál, hogy ki volt az a titokban tartandó tőkepénzes, aki őt boldoggá tette a kölcsönével.
Senki más, mint Ponthay Adalbert gróf.
Kedve lett volna a fejét a falba verni!
Azt a százezer forintot, amit Ponthay gróf kapott Jávoros mezővárosától örökváltságdíjban, amely várost Decebál engedett át cserében őserdős hegyekért, most ő veszi kölcsön, betáblázás mellett az esküdt ellenségétől, s még hegyébe örök hálára is le van kötelezve ezért a nagylelkűségért.
Decebál most már nagyon vékonyra faragta azt a tollát, amivel Manó fiának levelet írni szándékozott. Olyanformán érezte magát, mint az a sámsoni erejű ember, aki egy nagy betegség után először megy ki a szabadba, s alig tudja egyik lábát húzni a másik után.









Jókai Mór: A kiskirályok


XXXI. A másvilági hölgy
Több mint egy éve már, hogy a császárvárost izgalomban tartja ez a csodatünemény.
Egy fiatal leány, aki delejes álmában a múlt és jövendő legrejtettebb titkait leleplezi.
Az előkelő osztályok egészen elektrizálva vannak a villamos csodalénytől. Csakis ezek érintkezhetnek vele, mert egy óráig tartó beszélgetésnek az előre letett díja tíz louis d'or; ez közönséges halandónak drága mulatság.
Ellenben főurak és hölgyek, bankárok és nagykereskedők, művészi celebritások, sőt még magas állású főtisztek és diplomaták is egymásnak adják a Bástya utcai magányos ház ajtajának a kilincsét reggeli tíz órától esti hatig, eddig tart a delejes alvás ideje. Azontúl a csodahölgy valószínűleg visszatér erre a világra ebédelni.
Egy évnél több már, hogy mindenki adózik neki - az aranyaival és a bámulatával; a szkeptikusok megtérnek, a hivők fanatikusokká válnak, ha vele egyszer beszéltek. Ismeri ez mindenkinek a titkát, olyanokat is, amiket a családi óvatosság őriz, amik rég el vannak feledve, amikről csak a magas udvari körökben suttognak egymásnak egyenrangúak négyszem között; - de még olyan titkokat is, amiket a magas diplomácia pecsét alatt tart. S nincs az a hozzá intézett kérdés, amire olyan választ ne tudjon adni, aminek találó értelme van.
Pedig ez egy egészen fiatal leány, akit soha senki sem látott azok közül, akik addig vele beszéltek.
A jóslatai közül is sok beteljesült pontosan, amik közelebb időkre szóltak. Házasságok úgy történtek meg, ahogy ő megjövendölte, előléptetések, kegyvesztések nyomban bekövetkeztek, lehetetlenségnek látszó fordulatok az élet és szív világában megdöbbentően megvalósultak, s minden ember bámult rajta, hogy lehetett ez.
A nevét nem tudni a leánynak.
Egy bizonyos Sommacampagna grófné unokahúga gyanánt szerepelteti, ki egypár év óta lakik ott magányosan, egyikében azoknak az ódon palotácskáknak, amiket a nagy körút elsöpört a föld színéről később.
A grófné igazi grófné volt; ezt a rendőrség a leghitelesebb utánjárással kideríté; hogy olasz, azt bizonyítá a kiejtése és az arcvonásai. Túl volt a fiatalság korán, de még mindig szép. Hogy mulatságba, társaságba nem járt, arra erős oka volt. Topa lábai voltak (mint lord Byronnak), ez otthon ülni kényszeríté.
A hintón érkező vendéget egyenruhás inas bocsátja be és vezeti a keskeny csigalépcsőn fel az emeletbe. Az előszobában elveszik a kabátját, pálcáját vagy napernyőjét, elfogadják a tíz louis d'orját, de még azonkívül is mindent lerakatnak vele, ami ércféle: vas, arany vagy ezüst, s ha történetesen olyan csizma van a lábán, aminek a sarkába vasszegek vannak verve, azt is levettetik, s sarkatlan cipőt kap helyette. A vesztegzár alá vetett holmijait bezárják egy szekrénybe, s annak a rézkulcsát átadják neki. Egyedül a réz semleges érc a delejes alvóra nézve, ha vasat visznek a közelébe, idegrángásokba esik, ha pedig aranyat, ezüstöt érez meg a látogatón, ellenszenves lesz iránta; ellenben nagy rokonszenvet tanúsít, ha valaki borostyánkőt visz magával, például szivarszipkát vagy nyakfüzért. - Ezt ott lehet is kölcsön kapni egy kis borravalóért az inastul.
Az így le- és felszerelt látogatót azután bevezetik az elfogadóterembe. Ott ül a selyembalzacon az olasz grófné, s megkínálja a karszékkel a látogatót, ha férfi, a divánnal, ha hölgy, s elmondja előtte a szükséges utasításokat.
A delejes alvó két ajtón túl az alkóvban fekszik, az ajtókat a látogató beteheti maga után, hogy hívatlan fülek ki ne hallgathassák az értekezését. Az ágyfülke előtt van egy nádszék, arra le kell ülni. Kéretik a látogató, hogy erősen fennhangon beszéljen az alvóhoz, mert az különben meg nem hallja. A válaszolásra engedjen neki időt, s egyátaljában kímélje és ki ne fárassza. Számokat ne kérdezzen tőle, például lutrira vagy börzeárfolyamra vonatkozó számokat, mert azokra is fog ugyan felelni, de olyan nyelven, amit senki sem ért. - És végtére, hogyha férfi a látogató, annak különös diszkrét módon tudtára adatik, hogy az alvó szűzhöz se ne közeledjék, se valami szeméremsértő szót ne intézzen hozzá, mert az első szónál, az első lépésnél a delejes alvó halottmerevvé dermed, s erre egy legördülő rézfüggöny egyszerre elzárja az alvófülkét, s azzal vége az értekezésnek.
Még azonkívül a látogató azt az elővigyázati intézkedést is maga előtt találja, mikor az utasítás nyomán a két elválasztószobán keresztül hatolva a rejtélyes szobácskába belép, hogy az ágyfülke egy, a boltozattól a padlásig érő vékony rézsodronyból szőtt, átlátszó függönnyel van elzárva, azon belül van a nyoszolya, melyen a csodaleány alszik.
Mindenki azt mondja róla, hogy valami földöntúli szépség. Csak egy vékony piqué-takaró leplezi termetét, melynek idomai Canova remekműveire emlékeztetnek. Sokan Psychét, még többen Hébét igyekeznek benne feltalálni. Haja aranyszínű, mely csaknem sarkáig hullámzik rajta végig. Az arca olyan fehér, mint a fehér rózsa, s a két ajka annyi alakot tud ölteni, mint Proteus. És pedig azt, ami legszebb az arcában, a két szemét, még nem is látta senki, mert azok folyvást csukva vannak. Azok a hosszú selyempillák mozdulatlanul borulnak rá az arcra. - És mégis mindenkire ráismer, aki hozzá szól, pedig ha csak lopva félig nyitná is fel a szemeit, ezek a sűrű pillák rögtön elárulnák.
       
Tanussy Manó és Ponthay Alfréd egyszerre kerültek ki a bécsújhelyi tiszti akadémiából. Folyvást jó pajtások voltak, az első erőteljes ismerkedés óta. Az ifjú gróf tüzértiszt volt. Ehhez a fegyvernemhez érzett legtöbb kedvet.
Mindjárt az előléptetésük után siettek fel Bécsbe, a legmagasabb kegyet megköszönni.
A főudvarmesteri hivatalnál tudtukra lett adva, hogy kihallgatást csak két hét múlva fognak kapni, addig Bécsben maradjanak, s magukat mindennap bejelentsék a térparancsnoknál. - Ez nem is valami kellemetlen utasítás.
Manó erkölcsi kötelességének tartá Ponthay Adalbert grófot felkeresni, ki akkor Bécsben lakott, s csak a főrendi ülésekre rándult le Pozsonyba, hogy megköszönje neki a vele eddig éreztetett szívességét.
- Semmi hálálkodás! - vágott a szavába Ponthay Adalbert gróf. - Írásban adtam neked, hogy csak abbul a kenyérbül szelek neked egy karéjt, amit az apád nálam hagyott. Nem is veszett kárba. Derék emberré nőttél fel. Becsületére válsz a magyarnak, s megmutatod, hogy nemcsak huszárnak való a fajunk, de a magasabb katonai szakban is kitűnő tud lenni. Én még ezentúl is, amíg csak őrnagyi rangra nem viszed, adok neked évenkint ezer forint culágot. Sohse húzódozzál tőle. Ezt is csak a magadébul adom. Látod, én most kaptam kerek százezer forintot a jávorosiaktól, örökváltság fejében. Ezt ők ezelőtt hét évvel a te apádnak is felajánlották, de ő hallani sem akart róla, hogy egy birtokához tartozó mezővárost a jobbágyi szolgálat alól felszabadítson. Pedig az osztálynál ez kettőnk között nem tett volna különbséget, a ,,sicuti possidetis" elve szerint. Most aztán én ugyanezt a százezer forintot kölcsön adtam a te életed szerzőjének, ő fizet nekem utána hatezer forint kamatot. Egy a tied, öt marad nekem. Ez csak elég jó szerződés! - No, csak te vedd el azt a veres hasút.[1] Majd meglátod, milyen hamar elmegy az itt Bécsben. Kérdezd meg csak a fiamtól. Az háromezer forint apanázst kap, boldogult édesanyja végrendelete szerint, amíg nagykorúvá lesz. Úgy hiszem, már a jövő esztendeit költi.
Adalbert gróf olyan kedélyesen disputálta bele a fiatal hadnagyba azt a zsebpénzt, hogy lehetetlen volt visszautasítani. Majd egyszer visszafizeti ő azt még.
Hanem azért mégsem követte a kedves bajtársat mindazokba a bolond mulatságokba, amikben a fiatal emberek olyan igen szeretik magukat elpazarolni, akármilyen nagyon biztatták is.
Ezek közé tartozott okvetlenül a csodaleánynál teendő látogatás is. Gil Blasnak csak meg kellett tudni, hogy mi lesz a jövendő sorsa? Manót is erőnek erejével magával akarta hurcolni a rendkívüli tüneményhez, de az nem állt kötélnek; először azért, mert neki nincs hite a csodákban és jóslatokban, másodszor pedig, mert nincs kidobni való tíz louis-d'or-ja.
Hanem aztán azért mégiscsak neki kellett a legelsőnek lenni, akinek a füleit telebeszélje a delejes értekezésről visszatérő Gil Blas.
Hogy micsoda minden emberin túljáró eszményi szépség az a leány, ez képezte a bevezetést. Arca, haja, szája, szemöldöke, a feje fölé emelt karja, a tenyere, az ujjai, körmei, a pihegő keble, a csípői stb. úgy le lettek írva, hogy jó lett volna egy fejezetnek egy regénybe.
- Fordíts már egy lapot - unalmaskodék Manó. - Elhiszem, hogy nagyon szép.
Azután következett, hogy milyen bámulatra méltó elmés! Micsoda találékony ész ez! Más ember még ébren sem tud élceket mondani, ennek meg általában is minden szava találó gúny. A szemét nem nyitotta fel, de ha látott volna is, mit tudhatta volna, hogy ki vagyok. Negyednapja jöttem ide Bécsbe. Mégis, mikor azt mondtam neki, hogy én egy regényhős vagyok, azt felelte rá: ,,Tudom, írt is rólad egy szép regényt Le Sage." Hát hogy tudhatja ez, hogy engemet a bátyáim Gil Blasnak csúfolnak? Azt mondtam neki, hogy doktor vagyok. ,,Igen, felelé, aki százfontos labdacsokat osztogat." Hát azt honnan tudhatta, hogy tüzértiszt vagyok? Hisz nem voltam egyenruhában. Azután azt jövendölte, hogy én nem fogok megházasodni; hanem az apám igen; az most özvegy; még lesz vagy három testvérem. - Én kérdeztem tőle, hogy hát én miért maradnék legényfővel? - Azt válaszolta, hogy egy ütközetben úgy össze fogja marcangolni az arcomat egy granát, hogy csúf leszek; senki sem fog szeretni. Ezt szerettem volna el nem hinni. Azt a furcsa kérdést intéztem hozzá, hogy mondja hát meg, ha már keresztüllát a falon, deszkán, öltönyön, mennyi pénz van most az én zsebeimben? Erre minden tétovázás nélkül egyszerre megfelelt: ,,Ez attól függ, hogy az Edelstein mennyit ád 3500 forintos váltódra?" - Milliom a lelke! Hát hogy tudhatja ez, hogy az én tárcámban egy ilyen összegre szóló tratta rejtőzik, mikor az a bezárt szekrényben van, aminek a kulcsát a kezemben tartom. - Most már csakugyan fel voltam paprikázva. Még egy kérdést intéztem hozzá: találja ki, hogy ez a vékony fehér vonal itt az arcomon miféle emlék, férfi kardvágása-e, vagy asszonyköröm helye? - Erre hosszabb gondolkodás után ezt a választ adta: Se nem férfi, se nem asszonykéz emléke az ott, hanem egy magasabb lényé, akinek a nevét megtalálom a bibliában, megmondta a részt és verset, hogy hol. Én azt felírtam egy cédulára. Az órának vége volt. Siettem a cédulámmal a káplánhoz, keresse ki a bibliából azt a nevet. Megtalálta. - Tudod micsoda név az? ,,Emmánuel". Ez a fehér vonal annak az emléke, mikor a legelső találkozásunknál te a körmöddel felhasítottad az arcomat a nagy dulakodásban. - Tudod, hogy micsoda gondolatra jöttem én erről?
- Ugyan mire?
- Ez a csodaszűz nem lehet más, mint az én vadmacskám, onnan a Styx szigetéről.
- A ,,te" vadmacskád? Hát még mindig igényt tartasz rá?
- Odaadnám érte az egész anyai örökségemet! - De hallgasd csak tovább. Amint a káplántól eljöttem, eszembe jutott, hogy felszaladjak a Burgba a főudvarmesteri hivatalban tudakozódni az audiencia napja iránt, hát a sötét folyosón kit látok szembejönni? A mi hajdani boszorkány-szomszédnőnket, Sáromberkynét, de egészen tisztességesen, divat szerint öltözve. Először ki akart kerülni, de hogy én határozottan útját álltam, kénytelen volt az ismeretséget megújítani. Én erősen sarokba szorítottam; kérdeztem, hogy mi járata van a Burgban. Ő szabadkozott, hogy csak egyik-másik udvarhölgynek szokott segíteni a báli toilette-je kiállításában, majd annyit is megengedett, hogy biz ő szokott közvetítő szolgálatokat tenni, mikor a bal paré-hez kölcsönvett diadémokra van szükség. Ez csak ürügy. Ez a furfangos asszony ismét beletalálta magát a hajdani hírhordó szerepébe, s kezeli a főrangú családok minden titkát.
- Hát én azt nem bánom.
- Magam sem fogok miatta sárgaságba esni. Hanem más van itten. Hirtelen azt a kérdést intéztem őkegyelméhez: ,,Hát Lizandra kisasszony hol van?" - Erre vörös lett az orrahegyéig. ,,Lizandra kisasszony sehogy sincs; Lizandra meghalt!" Azzal kirántotta a kezemből a parasolját, aminél fogva letartóztattam, és úgy elszaladt, mintha egeret látott volna. - Ez engem megerősített a gyanúmban. - Amit a somnambula beszél, azt az anyja súgja neki valahogy, az olasz grófné csak szalmabáb.
- Az bizony nem lehetetlen! - szólt Manó közönyt színlelve.
- Akarsz-e nekem egy nagy barátságot tenni? - Én nem láttam Lizandrát, csak holdvilágnál, távolból; de te közelről láttad őt, jobban ráismersz. Eredj el a kedvemért Sommacampagna grófnő csodaleányához.
- Jól van, elmegyek.
- Én megtérítem a tíz louis d'or-odat.
- Megfizetem magam. Én is kíváncsi lettem rá.
- És azután, ha csakugyan ő az, akinek én sejtem, ha valóban ráismersz, azt énnekem hűségesen megmondod.
- Megmondom igazán.
- Becsületszavadat rá.
- Azt.
Kézszorításos parola erősíté meg a baráti fogadást. Másnap elment a csodaszűz látogatására Manó.
Rögtön nem bocsátották eléje, mert éppen őfényelmessége (Durchlaucht), herceg Simphonides volt odabenn.
A herceg a birodalmi főváros egyik nevezetessége, százmilliomos, nagy vállalkozó, egyike a Nordbahn főalapítóinak. S a termete is megfelel a millióinak, ilyen kövér lelkes állatot még nem mutogattak ingyen, bámulja az ember a teremtés remekét, mikor ezt az alakot menni látják, hogy lehet egy ilyen roppant tömegnek két lábon haladni, hogy fel nem billen? Iszonyú tüdejének a fújtatása messzire hallatszik, mint a Nordbahn lokomotívjáé, s ha valami mondáshoz kezd, elébb szótagokra oszlott nagy lélegzetet vesz, ,,hum, hán, ha", csak azután jön elő a szózat.
A herceg mindennap eljön a csodaszűz látogatására, ebéd után. Húsz louis d'or-t fizet. Aztán eldiskurálgat a delejes alvóval mindenféle lárifáriról. Ez hozzátartozik az ejtőzéséhez. Nagyokat tud nevetni a mágneses revelációkon, hogy az egész palotácska megreng bele, utoljára aztán elalszik, s ott alusznak ketten duettben, a csodaszűz a sodronyfüggönyös fülkében, a herceg meg a nagy rézpántos karszékben (ami az ő számára mondva csinálódott) - amíg a börzeóra üt, de arra a herceg okvetlen felébred, még nem volt rá eset, hogy ezt elaludta volna: ,,hum, hán, ha, hét óra!" azzal aztán dübörög kifelé, két inas fogja a hóna alatt, amíg a lépcsőn lelebeg.
Csak az ő eltávozása után szabadul fel a nézőtér az új vendégek számára, a rezes karszéket fölcserélik ismét egy nádszékkel.
Annak a szobának, ahol a hálófülke volt, nem látszott semmi ablaka. A falakon nem volt semmi szőnyeg, hanem régi divatú freskófestés, a szoba mennyezete lapos boltozatba futott össze, alant és fent volt a falon egymás fölött két négyszögletű nyílás, rézlemezzel elzárható, aminek a célját könnyen kitalálhatják, akik a Meissner-féle légfűtéssel ismerősek. A sötét szobának egy, a boltozatról rézláncon lefüggő argantlámpa kölcsönöz világot, olyanformán, hogy a fénye mind az alvó leány arcára sugárzik, míg a látogató arca és alakja egészen árnyékban marad.
Manó helyet foglalt a nádszéken, s hosszasan elbámult az alvó arcán anélkül, hogy megszólította volna.
Az első tekintetre ráismert, hogy bizony ő az! Ezt a szájat, ezt az arcot, ezeket a szemöldöket nagyon jól odarajzolta valami tündérkéz az ő szíve hártyájára. Hányszor álmodta őt maga elé. Nem akarta őt megszólítani; azt hitte, hogy az első megszólalásra el fog tűnni előle. Milyen észrontó szépséggé fejlődött ki azóta, hogy egymással a holdvilágnál beszélgettek. Miről is volt a szó? Majd ha híres, nevezetes alakokká emelkednek mind a ketten, akkor ott a dicsőség magasaiban ismét találkozni fognak! Hát ez a hír? Ez a dicsőség? Az egyik egy delejes jósnő, a másik egy császári mérnökhadnagy. Az egyik jóslatokat, a másik szegleteket számít ki; melyik a nagyobb bolondság? - És hátha mégis mind a két bolondságban lehet valami felséges nagy gondolat? Valami földöntúli bölcsesség? És hátha ezt a bolondságot, ezt a bölcsességet mind el lehet törülni egy közönséges emberi gondolattal, ami többet ér mind a kettőnél.
Manó igen jól vélte felhasználni a kibérelt egy órai társalgási időt azzal, hogy szótlanul ült a széken; sejtette, hogy ha hozzákezd a beszélgetéshez, annak nagyhamar végét fogja vetni a közbehulló rézfüggöny.
Az alvó alak sem mozdult meg. Csak keble szállt és emelkedett csendesen a vékony takaró alatt, s feje fölé emelt kezének ujjai tettek úgy, mintha lantot pengetnének. Arcának halványságától élesen elütött ajkainak rózsapirossága. Különben lehet ez a fehér arc kendőzve is, hogy elpirulásával ébrenlétét ne árulja el.
Mikor aztán az ifjú tanácsot ült magával, hogy mit mondjon neki, megszólítá.
- Szép Straniera!
Az alvó megnyitá ajkait, suttogva:
- Megérkeztem.
- Szabad kegyeddel beszélnem?
- Hangosabban szólj. - Messze vagyok. - Nem hallom.
- Szabad kegyeddel beszélnem?
- Tegezz. ,,Itt nincsenek" címek.
Manó felnézett a szoba boltozatára, s gondolt valamit, hogy miért kell hangosabban beszélnie, holott négy lépés a távol?
- Ismersz engem? - kérdezé hangosan.
- Ismerlek. - Még leány korodbul.
(Ebből elég volt.)
- Mit csinál most az én apám? - szólt ismét hangosan.
Az alvó kevés vártatva felelt.
- Az őseit fényesíti, s az utódait behomályosítja.
- Hát az anyám?
- Az anyád férjhez fog menni.
- Elválik az apámtól?
- Nem válik el.
- Az apám hal meg?
- Nem hal meg.
- Hát hogy lehet ez?
- Az anyád még nem asszony.
Manó erre önkénytelen felkacagott.
Az alvó megfeddé érte.
- Ne kacagj, mert az nekem fájdalmat okoz.
- Hát aztán kihez megy nőül az anyám?
- A legnagyobb ellenségéhez.
(Ebbül is elég volt.)
- Most adj nekem választ egy kérdésemre. Amint legelőször férfivá tettem magamat, találkoztam egy lánykával, akit nagyon megszerettem, azóta is mindig róla gondolkozom. Fogom-e őt bírni valaha?
Gyorsan, minden gondolkozás nélkül, sietett rá felelni az álombeszélő.
- Az a leány meghalt.
Most egyszerre halk suttogásra fordította a szót az ifjú.
- Nem támaszthatom-e én őt fel halottaiból?
Erre a suttogó szóra egyszerre felnyíltak azok a hosszú, álomtakaró selyem szempillák, s elévilágított az a két nagy delejsugárzó szempár, aki maga az egész ember, együtt a látható és a láthatatlan lélek, s odanézett a kérdező szemébe.
De ugyane percben a feje fölé emelt kéz is megmozdult, s rózsás ujja hegyét bezárt ajkai elé tette, hogy az ifjúnak a száján elhalt a félig kiejtett név:
- Lizandra!
Itt csak a szemekkel szabad beszélni; más beszédet kihallgatnak!
Az egyik szem azt kérdezte ragyogó nyílással:
- Hát te is szeretsz-e még?
A másik szem azt felelte szempillái alá elrejtőzéssel:
- Örökké.
A fekete szem féltékeny villámszórást mívelt, a kék szem szelíd enyelgően engesztelé; a bogárszem haragosan félrenézett, a kökényszem erre könnybe lábadt, arra aztán a parázs szempár leskelődve visszakacsintott, mire a nefelejcs szempár is nevetve ragyogott, mint a szivárvány az esőfelhőn keresztül.
Hanem az mind nem elég az idvességre.
Manó áthágta a tilalmat, hogy nem szabad az alvó csodaszűzhöz közelíteni, s egészen odáig ment, a rézsodrony függönyig, s ott térdre bocsátkozott. Az ágy oly közel volt, hogy onnan a leány, ha kihajolt, a függönyt elérheté. Ajkaik összetalálkoztak egy hosszú forró csókban. Hogy a rézsodronyrosta közbeesett, az nem vett el a csók édességéből semmit.
És ekkor az a fehér rózsával vetekedő arc olyan volt már, mint a piros rózsa.
Most a leány valami vékony kis fehér tárgyat vont elő hálóköntöse karmantyújából, amit keresztül lehetett dugni a rézsodrony rostaszemein. Manó nem ért rá tudakolni, hogy mi az; csak elrejté a zsebébe a pici kis ajándékot. A rézfüggöny csörömpölve gördült le a következő pillanatban.
Manó sietett ki a szentélyből. A szalonban gúnyos részvéttel kérdezé tőle a patrona:
- Nos? Az értekezés rövid volt? Talán a rézfüggöny jött közbe?
- Ami igaz, az igaz - felelt rá Manó, s aztán átvéve az inastól a zár alá tett érceit, sietett ki a házból.
Csak a szomszéd utcában volt bátorsága elővenni a zsebéből azt a tárgyat, amit kapott.
Egy vékony szalmapapír lapocska volt az, összesodorva, amin kigöngyölítve e szavak voltak olvashatók:
,,Emmánuelnek." ,,Lakásunk Mariahilf 128. földszint. Holnapután este 11 órakor jöjj ablakhoz kapu mellett. L."
Hogy azt a cédulkát már előre készen tartá Lizandra, az mégis túlmegy az emberi lehetőségen. Hogyan tudta előre, hogy Manó ma eljön hozzá?
        
       
Még aznap este találkozott Manó az ő kedves bajtársával, Ponthay Alfréddal.
- Nos? Láttad? Ráismertél? Becsületszó! Mondj igazat!
- Igen. Ő az. A Styx-szigeti vadmacska. (Hanem arra, hogy a ,,te vadmácskád" legyen, nem adtam becsületszavamat - gondolá utána.)

[1] A régi ezresek közepén volt egy nagy gömbölyű veres címer.









Jókai Mór: A kiskirályok


XXXII. Egész quadruple alliance!
Gil Blas azonnal sietett tapasztalásdús nagybátyját, Don Juant felkeresni. Megtalálta a kaszinóban. Az ott szokta nézni a kártyásokat. Ő maga nem kártyázott soha, neki csak egy szenvedélye volt, az asszony.
A lefolyt hét év nagyon megváltoztatta a két rokon közötti álláspontokat. Gil Blas nagy, csontos, erős úrfivá nőtte ki magát, akinek jól illett a tiszti egyenruha, míg Don Juannak a háta most még jobban előregörbült, s csak az erőhatalom tartotta fenn nála a régi jó kinézést; a haját hol szőkére, hol barnára, hol gesztenyeszínűre festette, nyáron pedig, mikor utazni járt, s abbahagyta a festést, egészen lila színű lett a haja, volt nála szőke-saison, barna saison, kezdett a lion-világ veteránjai közé számíttatni.
- Kedves bátyám - mondá Gil Blas, a sakkozó klubba húzva félre Don Juant. - Én egy nagy barátságra kérnélek téged. Tudod, hogy én egy év múlva nagykorúvá leszek, s akkor megkapom az anyai örökségemet. Hanem én nem várhatok odáig. Nekem szükségem volna negyvenezer forintra rögtön. Nem ismersz valami olyan tőkepénzest, aki ily kölcsönre hajlandó lenne?
- Hogyne ismernék? S mire kell neked ez a nagy pénz?
- Szent célra.
- Szent cél? Mindent tudok. Engem is örökké ilyen szent célok vezettek.
- Nem is sejted. Én ráismertem arra a delejes csodaszűzre.
- Csak nem ő az?
- De igen. Barátom! Azt nekem nem lehet eltűrnöm, hogy egy jó családbeli leány ily veszedelmes pályán maradjon, ahol elébb-utóbb a csáb áldozatául fog esni. Az anyja a mi öregapánkkal volt gyöngéd viszonyban. Nem akarok semmi vonatkozást tenni ezáltal. De nagyon tisztelte az öreg ezt a hölgyet. S viszont az is őtet. Én a kegyeletet megőrzöm. Én ezt az összeget odaadom a csodaszűznek, s azáltal olyan helyzetbe hozom, hogy az erényét megőrizhesse. Tudod, a nyilvánosság, a titokzatosság! Ennek előbb-utóbb rossz vége lesz. Ezt én nem engedhetem meg. Nekem meg kell őt szabadítanom.
- Nemes keblű fiatalember! Egészen az öregapádra ütöttél. Ő is ilyen erénymegmentésben gyakorolta tehetségeit. Tettél már talán ilyforma ajánlatot az olasz grófnőnél?
- Igen.
- És nem utasította vissza!
- Azt felelte komoly méltósággal, hogy értekezni fog eziránt a ,,családdal".
- Jól van. Utána fogok járni a megbízásodnak. Pár nap alatt nyélbe lesz sütve a dolog.
- De árulást ne kövess el ellenem!
- No, hiszen annyi eszem csak van, hogy nem szerzek magamnak párbajt egy olyan gavallérral, aki ágyúval lövöldöz.
- Csitt! Senkinek egy szót sem!
Amint szétváltak a nemes rokonlelkek, Don Juan azt mondá magában:
(,,Sohasem hittem volna, hogy én tanuljak valamit a Gil Blas öcsémtől az én tudományomban! Nemes keblű ifjú! Követem a példádat, s megelőzlek egy lion-fejjel.")
Azzal Don Juan ment fölkeresni a nagybátyját, Adalbert grófot. Az a makao-szobában volt, bankot adott. Megvárta, míg nyereséggel visszavonul. Ilyenkor, mikor nyert, Adalbert gróf el szokta hagyni a kártyázószobát, s igen szorgalmas hírlapolvasó lett belőle. Don Juan leült melléje, ugyanazon Augsburger Allgemeine árnyékába.
- Kedves bátyám. Mit gondolsz, sokáig elélek-e én még?
- Azzal a mértékletes életmóddal, amit te folytatsz; - hiszen még egy ősz hajszálad sincs.
- Semmi tréfa. Igen komoly dologrul akarok veled beszélni. Én szeretnék tőled hatvanezer forintot előlegezni, hat éves levonásokra az általad fizetett életjáradékombul.
- No, ez annyira komoly dolog, hogy kedvem volna sírva fakadni rá.
- De mindjárt olympi derű ragyogandja keresztül jupiteri ábrázatodat, ha elmondom, mi célra akarom fordítani én azt az összeget. Szent cél! Egy veszélyben forgó női erénynek a megmentése.
- Nem menthetné azt meg más?
- Senkinek sem kötelessége annyira, mint nekem. - Tudod, hogy ki az a csodaszűz, aki neked azt jövendölte, hogy még két fiad, meg egy leányod fog születni? Senki más, mint Sáromberkyné leánya. Tudod, hogy szegény jó apánk milyen nagy tisztelettel viseltette e jeles hölgy iránt. Ha ő most ide szállhatna közénk az égből.
- Hagyd ott szegény megboldogultat! Hát mit akarsz te azzal a leánnyal?
- A legszentebbet. Biztosítani akarom őt a csábok és eltántorítások ellen. Ez az ő mostani csodaszereplése in ultima analysi mégiscsak a bűn ösvényére vezet. Csak gondold meg, még a saját fiad is a csábítók sorába állt, negyvenezer forintot ajánlott fel a grófnénak, s most azt hajhássza, hogy kitől kapja meg mindenáron. Százezret kész aláírni egy uzsorásnak.
- Tüzes mennykő! Ez nem tréfadolog.
- Nohát? Ugye, hogy nemes tettel örökítem meg az emlékezetemet, ha az én áldozatommal két ártatlan lelket mentek meg az erény számára.
- Hát inkább te, mint a fiam! No, gyere el holnap hozzám; majd ott beszéljünk bővebben erről a dologról.
Kezet szorítottak, s azzal ott hagyták az Allgemeinét.
Magában pedig azt gondolá Ponthay Adalbert gróf:
(Inkább az öcsém, mint a fiam? - De hát miért ne inkább én magam, mint ti mind a ketten? - Hogy az én két halántékom között eső domb már kopasz? Duplázzuk meg a tételt, s nem fog az látszani!)
Ponthay Adalbert a maga részéről átvándorolt a kaszinó magán étkezőfülkéjébe, ahol Simphonides herceg szokott vacsorálni. Még az entremet-nél találta. A poharak közül a Saint Julien szerepelt, a Cliquot még a jeges medencében hűselt. A milliók prófétája egyedül szokott enni és inni. Zsenírozta, hogy az étvágyát bámulják. Hanem, ha olyan bajtársra akadt, akinek az étvágya az övével versenyt tudott futtatni, abban nagy kedve telt; még újra is kezdte érette az egész vacsorát az elején.
Ponthay Adalbert gróf pedig igen szívesen látott vendége volt a hercegnek. Egyik nagy részvényese volt minden pénzügyi műveleteinek. Az osztriga és a giardinetto között igen szépen végig lehet azokat sorban tárgyalni. A mai napok börzéjének éppen a ,,Nordbahn"-részvények voltak a kedvencei; mindennap hágott fölfelé az árkeletük. Már 80-nal álltak a parin fölül. És Adalbert grófnak volt belőlük 1000 darab. És ő mégis azt a szándékát árulta el - fagylaltozás közben -, hogy ezeket a részvényeket kéz alatt eladja.
- Hóhó-hán-hum! - lélegzett nagyot a pénzóriás. - A Nordbahnt eladni! Hallatlan! Lehetetlen! Kell a grófnak 80 ezer forint? Humhum hőhő! Talán aranybányát akar rajta venni Erdélyben?
- Nem biz én. Hanem őszintén megvallva: (pietas dolga ez) (nemesember nem tűrheti ezt el) - (hogy egy családunkhoz vonatkozással levő személy nem éppen rangjához illő állapotban tengődjék) - (nem mondtam volna még?)
- Hum-hán! Semmit sem hallottam.
- No, az a szegény kis árva lélek, ott a Sommacampagna grófnő lakásán, aki csodajövendőket mond.
- Haha, hohó, humhumhum! Nekem mindennap van vele értekezésem húsz louis d'or-ért. Nagyon kedves teremtés. Hát mi az?
- Én megtudtam, hogy az egy előkelő családnak a leánya, a grófnő csak mellékszemély a dologban. Az anyja az udvarnál is - (de csitt! ne tovább). Elég az hozzá, hogy ez a titokteljes szereplés nem fér össze a család méltóságával; előbb-utóbb az erkölcsi süllyedés fertőjébe vezet. Én elhatároztam, hogy ezt az összeget, amit nekem úgyis csak a véletlen szerencse adott, arra fordítom, hogy ennek az ártatlan hölgynek az erényét megmentsem általa.
- Hohohó, ühü-hopp! - döcögteté elő a nagy financier a véleményét. - Hát erre kell a 80 ezer forint? - Nyolcvanezer - hohó - forint? Egy esztendőre? - Ez nem is sok egy esztendőre, egy hölgynek, aki az erényét megmenti! Csak elfogadná!
Adalbert grófnak csak elnyúlt az ábrázatja erre a szóra.
Hja, ha ebbe a licitációba egy olyan úr keveredik bele, aki a nyolcvanezeret ,,esztendőnkint" értelmezi, akkor a többiek hogy versenyezzenek?









Jókai Mór: A kiskirályok


XXXIII. Az ablaklátogatás
A németek egy szóval tudják ezt kifejezni: ,,fensterln". Az ő divatjuk. Senki sem ütközik meg rajta, ha esteli tizenegy órától éjfélig a mariahilfi vonal egy földszinti házikójának ablakából, a kidülő vasrácson keresztül egy fiatal kisasszony egy katonatiszttel beszélget. Miért nem mennek be mind a ketten a házba? Az ő dolguk. Tán jobban esik így.
- Tudsz-e hát igazat mondani? - kérdi a férfi a leánytól.
- Titokban szorgalmasan tanulom - a kedvedért.
- No, hát most exament fogsz belőle tenni. Mondd meg igazán, ugyebár az a te pythonissa szereped tiszta világcsalás?
- Nem az. Ez művészet. Csak olyan adomány, tehetség kell hozzá, mint a színjátékhoz. Hiába adnám oda a szerepet másnak, minden utasításaival, nem boldogulna vele. Megmagyarázhatnám akárkinek az egész technikai berendezését a bűvészeti színpadomnak, nem tudná azt használni. Te, mint gyakorlott technikus bizonyosan kitaláltad azt magadtól.
- Igen. Az a kis boltozatos szoba egy akusztikai góc, valódi Dyonisius füle, ahonnan a beszélgetés hangját az a felső Meissner-féle fűtőgége átszállítja egy harmadik szobába.
- Úgy van. Ott pedig ül valaki, aki a kilesett kérdésekre megsúgja a választ egy rézcsövön keresztül, ami az alvó alak nyoszolyájában egy szélpárnába szolgál; az alvó félfülével ezen a párnán fekszik. Ez igen egyszerű készülék, s csupán arra való, hogy az alvó becsukott szemmel is megismerje a besúgó által a vele beszélőt.
- De hogy ismer mindenkit a besúgó?
- Hisz ez éppen a titka az egész bűvészetnek, ami nélkül az egy furfangos szemfényvesztési tréfára szállna alá, mint a beszélő japáni vagy a Kempelen sakkjátszó gépbábuja. Annak, aki az alvó alak fülébe súgja a válaszokat, ismerni kell minden tagját a bécsi előkelő világnak, be kell avatva lenni a főrangú családok legbensőbb titkaiba, annak mesés emlékezőtehetséggel kell bírnia, hogy akit egyszer meglátott, annak az arcára, nevére, minden dolgára visszaemlékezzék. S még az emlékezet maga nem teszi meg; segíteni kell a divinatiónak. Ki kell találni egyes jelekből, véletlenekből jól eltitkolt viszonyok szálait, azokat ügyesen legombolyítani, összekötözni, mindenki bizalmát elnyerni, mindenüvé befurakodni, folyton leskelődni, kutatni és egy kezdő szóból az egész történetet kitalálni. Az a nagy mester, aki mindehhez ért; ez az én anyám.
- Azt is kitaláltam.
- Ő most is oda van. Egész reggeli két-három óráig a várost járja. Úgy nevezi, hogy vadászni jár. Ahol valami estély van, mulatság, családi ünnep, ott ő mindenütt tudja magát hasznossá tenni. Segít a konyhában, a terítésnél, az öltözőszobában, főúri családoknak titkolt pénzzavaraikban kezükre dolgozik, zálogot közvetít, cselédet beszerez, azt hiszik, mindezt azért az alamizsnamorzsáért teszi, ami a nagy urak asztaláról lehull. Pedig ő rájuk vadászik. Felhajtja a vadat, én aztán elejtem.
- S tetszik neked ez a komédia?
- Óh, nagyon. Ne hidd, hogy én ebben csupa báb vagyok. A művészi feladat az enyim. Én a suttogásból csak egy tényt tudok meg; nekem kell abból hirtelen olyan rejtélyes választ alakítanom, mely a kérdéshez odatalál, de mégsem árul el mindent. Az adott válaszban csípős élnek kell lenni, vagy költői alakba burkolt értelemnek, s azt, hogy a kérdés miatt zavarba jöttem volna, nem szabad elárulni egy arcpirulás, egy verítékcsepp által a homlokon, sem a szemöldök összehúzásával, sem az ajknak egy mosolyával. Ez a megfordított színpadi művészet, nem szabad az arcnak semmit mutatni, csak a delejes álom egyformaságát. Hanem hiszen nekem ehhez adományom van; én csakugyan bírok azzal a delejes lénnyel, amit mesmerizmusnak hínak; - látod, azt, hogy te engem meg fogsz látogatni, nem súgta nekem az anyám, azt a kis cédulát készen tartottam magamnál, mielőtt te a hozzámjövetelre gondoltál volna.
- Arra is rájöhettél eszmetársulat láncolatán, hogy én természetfölötti tüneményekben nem hiszek. Ez a te művészeted mégis hazugság, csalás.
- Hát legyen az. Senkinek nem teszek vele kárt, ha megcsaltam.
- Csak magadnak.
- Szégyenemre válik, ugye? Hiszen van más fajtája a csalásnak, ami becsületünkre válik - nekünk, lányoknak. Ez a csalás meg van engedve, sőt kívántatik tőlünk. Ez aztán kárt is okoz másnak; de nem nekünk. Hiszen, ne félj, erre is elő van készítve az út. A delejes alvótól nemcsak a jövendő után kérdezősködnek, vannak, akik a jelenre kíváncsiabbak. (Nézd, hogy ég az arcom? Tedd rá a kezedet.) Mindennap hallani ilyen kérdést. Ha nekem mondják, válaszol rá a rézfüggöny. Az okosabbak a patronának mondják el. Az feljegyzi, s közli az anyámmal. Következik heves vitatkozás. Valóságos árverezés folyik! (Nézd csak; olyan a kezem, mint a jég!) No, ne szorítsd meg olyan nagyon. Anyámról meg kell mondanom, hogy ő büszkeségéről sohasem tett le. Annak az aranynak, ami ezt a büszkeséget megveheti, elébb gyűrű alakot kell felvenni. Ha az árverezők közül, akik kincseiket a mérlegre halmozzák, valamelyik - a sok közül - aki legbolondabb - azt találja mondani, hogy ,,No, hát magát a kezet is!" - az megkapja a pálmát. Az aztán nem kérdés, hogy a potrohos lesz-e az? Vagy a rezes orrú? Vagy a festett hajú? Vagy a bajusztalan? (Ezek között nem a legvénebb a leggyűlöletesebb). Ahhoz menni kell. - Ez a hivatása a leánynak. - És akkor aztán áttér az egyik csalás útja a másikéba. Hát nem milliomszor nagyobb csalás-e a delejjóslatoknál, ha én odatérdepelek az oltár elé, s Istent tanúságba híva azt esküszöm egy embernek, akit gyűlölök, utálok, megvetek, hogy én azt szeretem, hogy hozzá hűséges maradok, hogy semmi bajában el nem hagyom, midőn minden idege a szívemnek azt hangoztatja vissza: ,,De meg foglak csalni! De veszedelmednek örülök! S kívánom, hogy elbukjál, hogy elhagyhassalak!" S mikor a nagy hazugságnak a végén azt kell mondani: ,,Isten engem úgy segéljen!", hogy rebegem utána az ,,ámen"-t, mikor lelkemben ez az istentagadó érzés szól: ,,Hiszen ha ide hagytál hurcoltatni, mit segíthetsz rajtam ezentúl!" Tehát hazudni, csalni, hamisan esküdni! - Hanem ez becsület! Ez megszerzi a világ tiszteletét. Szegény leány, ha a theátrumon komédiázol, megvetés a sorsod - hanem ha a templomban tetted azt - dicsőség és hálálkodás fogad.
Manó fogva tartá az ablakból kihajló leánynak a kezét, s halkan suttogott hozzá.
- És hátha a templomban is lehetne igazat mondani a leánynak? Hátha olyan kéz vezetné oda, melynek nem kell lánc, hogy örökre ott tartsa?
- De ez álom.
- Nincs olyan álom, amit ha erősen akarunk, meg ne valósuljon. Légy az én nőm.
A leány elszomorodott e szóra.
- Minek mondtad ki ezt a szót? - monda bánatos hangon - látod, ez a szó olyan szent valami, mint az Isten neve; nem szabad azt könnyen kimondani.
- Én egész hitemmel mondtam.
- Ha te annyit gondolkoztál volna ezen, mint én! Gyermekkoromban is, amikor még nem szerettem más elérhetetlent, mint a holdat, voltak ilyen gondolataim. Mi van a holdon túl? A csillagok. Hát a csillagokon túl? A tejút. Hát a tejúton túl? A ködfoltok. Hát azokon túl? A semmi. Hát annak hol van a határa? Azután más végtelenség után kezdtem futni. Mi lesz belőlünk? Én is, te is, leszünk-e valamik? Hát aztán mi lesz? Találkozunk-e valaha ismét? Hát azután? Fogsz-e olyan jó lenni akkor is hozzám? Hát azután? Meg még azután? És ismét azután? Ebbe olyan könnyű belebolondulni, mint a világ végének a keresésébe. - Tegnapelőtt óta, hogy megláttalak, nem vagyok képes az alakoskodásra. Azt kellett mondanom, hogy beteg vagyok, nem tarthatok előadást. Egyet megtudtam - lettünk valamik: én egy szemfényvesztőnő, te egy császári tiszt; azután még egyet; ahányszor én álmodtam tefelőled, te is annyiszor énfelőlem, de hát azután? Neked semmid sincs, nekem sincs. Két semmiből nem lesz valami. - Anyámnak minden vagyona ez a kis ház, amiben lakunk. A te apádnak pedig nem marad idestova egyebe, mint az őseinek a csontjai; az anyád el fogja hagyni. - Ezt nem én jövendölöm. Ezt az anyám tudja így. Egy császári hadnagy, meg egy híres somnambula! Hogy csinálsz ebbül egyet? Mi van az utolsó csillagokon túl?
- Hát én megmondom neked, hogy mi van az utolsó csillagokon túl! Egy új csillagvilág. Te azt mondod; én is semmi vagyok, te is az. Lehet-e két semmit összeadni? Én annál nagyobbat is tudok. Kétfelé vágni a semmit, s az egyik feléből csinálni valamit.
Mint császári hadnagy nőmmé nem tehetlek, de letehetem a tiszti kardbojtot, amikor nekem tetszik, s akkor szabad ember vagyok.
- És koldus.
- Nem az! Nem koldus az, aki a száraz kenyeret meg tudja szolgálni becsületes munkával. Mint a mítoszi ambróziában egyesülten élvezhető volt minden íz és zamat, úgy megvan ez a munka szerezte falat kenyérben. Óh, ha tudnád, hogy milyen édes, milyen jól tartó ez a kenyér! Ez a te ismeretlen világod. - Én már jártam benne. S gyönyörrel emlékezem vissza a boldog estékre, amikor a puszta földön fekve nem kellett senkinek megköszönni az elmúlt napot, s a reggelekre, amikor nem kellett aggódnom, hogy mi lesz velem ma. Ide hívlak ebbe az ismeretlen világba. - Lesz semmink és egy egész világunk benne! - Nem beszélek neked hóbortokat. Messzelátó terveim vannak. Most indult meg hazánkban a nagy Tisza-szabályozási művelet, oda tanult mérnökök kellenek: engem ott szívesen fogadnak. Keserves, nehéz munka lesz az; semmi kényelem, semmi megpihenés. Egy nádkunyhó itt-amott valamelyik láp szigetén, vad szederindával befutva; ez lesz a palotám, ahová a menyasszonyomat viszem; a dobogó keblem a vánkos, amire a fejét lehajtja; maga lesz cseléd, szolgáló, aki süt, mosogat, ruhámat megfoldja, s danolva vár, mikor csónakommal közelítek a nádasból feléje, s akkor aztán a ropogó tűz mellé leheveredve elbeszélgetünk egymással azokról a csillagokról, amik túl vannak a látott csillagokon.
A leány elkezdett zokogni, s csak annyit rebegett:
- Hol van az a szederindával befuttatott nádkunyhó?
Megvolt az eljegyzés. - Hozzámegy.
Hogy magához téregetett a gyönyörvegyületű fájdalomból, azt kérdé lelke ifjától:
- És te valóban képes volnál arra, hogy énérettem, a te szíved kívánságából, lemondj arról a fényes pályáról, amit annyi szorgalommal vívtál ki magadnak? Hogy a tiszti rangot letedd énértem cserében?
- Hát lássad, kedvesem - szólt szelíd komolysággal az ifjú. - Énnálam még az elhallgatott igaz szó is éppen olyan súlyos, mint a kimondott hazugság. Ha hízelgő, csábító volnék, azt mondanám: ,,Csupán teérted teszem azt, hogy téged bírhassalak!" - Egyéb okom is van rá. - Ma kaptam levelet az apámtól. Azt már megtudtam, hogy őt császári tisztté kineveztetésem nagyon lesújtotta: rögtön eltávozott Pozsonyból, otthagyta az országgyűlést, hazament Tűzhalomra. Elhiszem, hogy abban az állásban, amit ő a politikai életben elfoglalt, az én címem rá nézve egy rákseb, belehal, ha ki nem égetheti. - Ma levélben keresett fel. Igen szelíden és higgadtan írt. Kedves fiának nevez. Elmondja hímezetlenül, hogy az én mostani életpályám az övét egészen lerontja. Azután szeretetteljesen kér, hogy az ő kedvéért mondjak le a tiszti rangról, térjek haza. Ő átengedi nekem őskövi uradalmát, gazdálkodjam rajta. S minthogy ő soha senkitől sem kért az életben semmit ingyen: rám hagyja, hogy ennek a kívánságának a teljesítéseért kívánjak tőle akármit, ami tőle függ, előre ,,igent"-t mond. Te kitalálhatod, hogy mit fogok tőle kívánni. - Hát mármost megtudtad, hogy nem csupán teérted hagyom el a tiszti pályát.
A leány sóhajtva mondá:
- Hát akkor mit biztattál engem azzal a szederindás nádkunyhóval?
- Óh, azért ne félj! A kunyhó meglesz. Mert afelől megint én mondhatok egész bizonyossággal jóslatot, hogy engem harmadnapra a hazakerülésem után - vagy az ajtón, vagy az ablakon -, de ki fognak dobni a tűzhalmi kastélyból, s nagy szerencse lesz, ha meg nem vernek.
Olyan jókedvűen tudtak ezen nevetni! - Kezeiknek az öt ujja egymásba volt fonva.









Jókai Mór: A kiskirályok


XXXIV. Az édes otthon
Hét éve már, hogy az atyai háztól elszakadt az ifjú, azóta ő is nagyot változott, a gyermekből daliás legény lett, az arca megnyúlt szép tojásdad alakra; ajkain, állán pelyhezni kezdett az ütköző férfijel, termete katonás, egyenes tartáshoz szokott, dús fekete haja az akkori időkben divatozó csigákban takarta homlokát, halántékait - egész arckifejezése hideg volt, és kemény; hanem a szemeiben volt valami igézet, aminek a varázsa alól ki nem tudta magát vonni sem ember, sem állat, s vagy odasimult hozzá, vagy elszaladt előle.
Mikor egy utolsó ablaklátogatásnál búcsút vett kedvesétől, megmondva, hogy holnap indul a szüleihez, azt mondá neki a bölcs leányzó:
- Aztán tudod, édesem, amire kértelek. Csak arra, hogy tanulj hallgatni. Lásd, olyan az igazmondás, mint a töltött fegyver. Az ember használja védelemre, támadásra: az férfias dolog; de ok nélkül, tréfából játszani vele bolondság, gyermekeskedés.
- Jól van. Tégy zárt a szájamra.
A leány aztán megpróbálta mindenképpen lezárni azt a szabadon járó száját a fiúnak. Talán használ neki, legalább egy időre.
De Manó is sok változást talált az apai háznál, visszatértében. Először is az anyja egészen más asszonyság volt, mint amilyennek azelőtt ismerte. Az egykori tűzrőlpattant háziasszonyból a pozsonyi társaság egész úri dámát mívelt. Szalont, boudoirt tartott; Dorkó nénő ki volt szorítva a cselédszobába; Sára asszonynak Svájcban született francia társalkodónője volt: attul rettenetes sok német és francia beszédet tanult el, parádézott is vele állandóan; sőt még abba is beletörte magát, hogy olvasni megtanult, minden asztalán feltárt könyvek voltak láthatók, s azokból ő aranyfogantyús lorgnonnal olvasott, s ha látogatója jött, sietett a társalgást az irodalmi térre átvinni. Jósikának az Abafiját már egészen átolvasta.
Előre értesítve lévén a fia megérkeztéről, annak a kedveért grand toilette-et csinált, és svéd kesztyűt húzott, a haját à l'anglaise fürtökbe süttetve. (Szép asszony volt most is!)
Mikor Manó belépett a szobájába, felugrott a hímzőráma mellől és eléje szaladt, dicsekvőn kiáltva németül, franciául.
- Oh, te schene Pum! Regardé mamzell: nid wahr, ist bogár Sohn? (Beau garçon.)
Azzal megkapta a fejét: összevissza csókolgatta, egy foltot szárazon nem hagyott rajta; folyvást áradozva:
- Combién bogár Sohn!
Azzal odaülteté maga mellé a pamlagra, folyvást ölelgetve s a tenyerével veregetve az orcáját; szinte elfeledte az etikett parancsát, hogy a szobában levő hölgyet bemutassa neki:
- Mamzel Zsüliett!
A svájci hölgy igen kövér képű szép volt: áldott jó teremtés, szemérmetes és mindjárt elpiruló. Amint Manó ránézett, el akart távozni a szobából.
- Resztó! resztó! mamzel! - marasztalá Sára asszony. - Ist mein Emma ta! Hab i xakt, kommst her!
- Hát, édesanyám - szólalt meg Manó -, ha a kisasszony megengedi, beszéljünk magyarul.
- Sik-zik-nik! Az nem illik. Ha valaki nem érti a nyelvünket, az előtt magyarul beszélni.
- Hát akkor én majd csak csendes hallgató leszek.
Úgysem jutott volna itten szóhoz. Sára asszony egyre kérdezett, de feleletre nem hagyott időt; mindent meg akart tudni, ami azóta történt, amióta ,,hast davongeloffen", ,,du Schelma, du Kanáli!", s más ilyen válogatott édnevek kíséretében. S majd nemsokára rátért a vallatás arra a kérdőpontra, hogy nem szeretett-e bele még valami hercegasszonyba? Hán? Valld meg igazán? Senki sincs még?
Azzal magyar tréfás szokás szerint a mutatóujja hegyével megtapintá a Manó orrának a hegyét: az elárulja, ha hazudott.
- Nix nutz! Azt majd én választom ki a számodra! Ohó! Mennyi kontesz, hát baronesz van Pozsonyban: nobel bálban. Sármánt, elegáns, mányifik!
Aztán elszámlált neki nagy gyorsasággal, de nem egészen hibátlanul egy egész kalendáriumot, előkelő úri hajadonok keresztneveiből. Ezekből mind válogathat ,,ő" a fia számára.
(Hiszen éppen azért jött most ide Manó!)
El is felejtette, hogy lakat van a száján, s egyszerre csak kirukkolt vele nagy magyarul.
- És hátha olyan szegény leányt választottam volna, mint amilyent az apám vett feleségül?
Erre a szóra nagyot lökött az öklével a fiának az oldalába.
- Úm möglök (unmöglich).
No, ez a lökés legalább a régi stílusból való volt. Manó annyit megtudott, hogy az anyjánál nemigen számíthat pártolásra. A szegény leányból lett úrasszony grófnét keres a fiának arául.
- Hát az apámat hol találom? - kérdé, kibontakozva az anyai ölelő és taszigáló karok közül.
Erre Sára asszony fontoskodó arccal mondá franciául:
- Ton pér e boku pér avek.
Manó bámulva nézett szét, s aztán a mademoiselle-hez fordult tiszteletteljes kérelmével, hogy magyarázza meg neki, mit értsen az alatt, hogy az ő apja most egyszerre olyan sokadmagával lett apa?
Mamzell Juliette aztán, lángvörösre pirult arcát kecsesen félrefordítva, mintha valami szívbeli titkot vallana meg, világosítá fel a tényállas felől, miszerint jelenleg igen sok lelki atyák vannak a kastélyban összegyűlve, akik a követ úrral együtt tanácskoznak.
- Értem, kisasszony. Köszönöm. Tractualis gyűlés van, esperesek és assessorok vannak itt, az atyám a tractus coadjutor curatora.
Tehát itt is egy nevezetes mozzanatra érkezett meg véletlenül.
Iparkodott szabadulni a boudoirból, s ment az apját felkeresni.
A folyosón majd leverte a lábáról a sok szembe jövő tiszteletes és világi assessor, kik éppen az előértekezletről jöttek ki Decebáltól. Megbámulták valamennyien.
Mindenki tudta már, hogy megérkezik az elveszett fiú, s ugyan kíváncsiak voltak rá. Vajon csakugyan Sobri Jóska volt-e? Vagy medvetáncoltató? Vagy - ne adj Isten! - császári tiszt? Egyik sem nézett ki belőle.
Manó azon az ajtón látta jónak bemenni, amelyiken a frequentia kijött: a consistorium tanácsterme volt az. Csak ketten voltak már odabenn, a coadjutor curator, meg a tractualis nótárius. Az utóbbi Manó előtt jól ismert alak a diákéletből, az ő diákkorában contrascriba volt a debreceni kollégiumban, s mint ilyen az alumnusok főfelügyelője. De sok poshadt káposztát megetetett velük! Azért el is nevezték ,,Géházi"-nak. Most már pap valahol, s nagyra vihette a dolgát valami kerülő úton, hogy ő viseli az egyházmegyei jegyzői hivatalt.
Egy hosszú, zöld asztal elnöki pozíciójában jegyzőkönyvet collaudálva találta az apját Manó.
Ha már az anyjánál kellemesen volt meglepetve Manó azon feltűnő változás által, melyet a közmívelődés annak az egész lényére gyakorolt, ez a benyomás csak fokozódott azon átalakulás szemlélete által, mellyel az atya tündökölt.
- A tréfás, népdalontó, jó kedélyű cimbora helyett maga előtt látta a szónokok és statusférfiak egyik tipikus példányát, ki saját fontosságának érzetét sohasem hagyja el.
Decebál addig nem reflektál az ajtón belépő jövevényre, amíg a jegyzőnek az információt meg nem adta.
- A gyűlést megnyitó szónoklatot per extensum kell a protocollumba felvenni; nem per excerpta: diaetán is ez az usus.
Csak azután méltóztatott a kezét nyújtani a hazakerült fiának, e rövid mondattal:
- Szép tőled, hogy hazajöttél.
- Te parancsoltad: én szót fogadtam - felelt Manó, megcsókolva az atyja kezét.
- Úgy is kellett - szólt Decebál országgyűlési szónoklat öblös hangán. - Az embernek hármas kötelességei vannak az életben: a családja iránt, a hazája iránt és vallása iránt. E hármas kötelességet sohasem szabad az életben elmellőznünk. (Ez készült beszéd volt!)
Manó hasonló ünnepélyes tenorbul felelt meg.
- Arany betűkkel fogom felírni szívem érctáblájára ez emlékezetes szavaidat.
- Bomolj meg! - neveté el magát Decebál, kiesve a méltóságteljes szerepből. - Most is csak hóbortoskodol! No, hát beszéljünk prózában.
E szóra a jegyző úr jónak látta kibújni a karszékéből s protocollumostul együtt elosonni más, kedvezőbb éghajlat alá.
Decebál fölkelt, kinyújtózta magát, s megropogtatta az ujjait: az öt óráig nyúlt consistorium egészen a hátába állt.
- No, hát gyújts rá, fiam, ott a pipa. Micsoda? Nem pipázol? Hát csak tubákot szívsz? Azt is kaphatsz az anyádnál. Ő titokban rákapott. Látott már az anyád?
- Már meg is házasított.
- Itthon fogsz maradni?
- Egészen rendelkezésedre állok.
- A lemondásodat beadtad már?
- Azonnal, amint megtudtam, hogy az általam választott életpálya a te érzületeddel ellenkezik.
- Óh, azért ne képzeld ám, édes fiam - szólt Decebál méltóságot affectálva -, mintha én amiatt hagytam volna oda az országgyűlést, mert a te tiszti kinevezésed közbejött. Az én pozícióm nem olyan ingadozó, hogy azt egy ilyen csekélység megrendíthesse. Csupán azért siettem haza, mert itt a quartalis gyűlésen a pecsovicsok meg akarják változtatni az instrukciót az adókérdésben, ennek kell útját állnom. Azonkívül a tractualis gyűlésen is nekem kell vinnem a praesidiumot. És még annál is fontosabb dolgok vannak függőben, amiket majd megtudsz, ha érdekel. - Most azonban még fontos ügyeim vannak elvégzendők. Parancsolhatsz a lovászodnak vagy a kocsisodnak, s kirándulhatsz körültekinteni a gazdaságban. Vagy ha az nem érdekel, megtalálod a szobámban az országgyűlési írott naplókat: nagy érdekkel bírnak. Vacsorára jókor megjöjj, hogy a társaságot ne várakoztasd.
- Köszönöm a kocsikázást, édesapám, volt benne részem Bécstől idáig, a bölcs dolgokat is hagyom nálamnál okosabb embereknek, a vacsorát pedig nálamnál éhesebbeknek. Én csak egy kis zugot keresek a házban, ahová a magam bolond fejét nyugalomra hajthassam.
- Tégy tetszésed szerint, egyébként jól mondád.
El is mehetett bízvást Manó a számára rendelt kis szobába a kertre nyíló traktusban: a háznál minden embernek fontosabb dolgai voltak, mint hogy ővele foglalkozzék. Fumigálta őt még az utolsó hajdú is. - Sok is volt a teendő. Egy egész traktusnak eleget tenni nem tréfadolog!
De bizony mégis maradt egy jámbor lélek, aki hozzá húzódott: Dorkó nénő. Ezt a szegény, megbukott kegyencet, amióta az úri szobákból kimaradt, a konyhai körök sem szívelték. Így van ez a diplomáciában! A szakács sem engedte semmihez hozzányúlni. Minden hatáskörét elvesztette.
A félreeső szögletszobában ő vetette meg az ágyat az ifjú tensúr számára, s önkényt ajánlkozott, hogy a csizmáját lehúzza. Hogy az az áldozatkészsége nem vétetett igénybe, azt hozta javaslatba, hogy jó lenne tán, ha az Emmácska lábait dörzsölgetné, miként hajdan, minden este. Hogy ez is köszönettel lett visszautasítva: végre azt már csak nem engedte magától megtagadtatni, hogy az ifjú tensúr ágya lábához egy felfordított szakajtó fenekére lekuporodva, azt mesemondásokkal tartsa, amíg el fog szunnyadni: miként hajdan.
- Hát jól van, meséljen, Dorkó nénő.
- Jaj, tens ifjú úr: de egészen más világ van itten, mint hajdanában volt! Amióta maga itt hagyott bennünket, mintha a boldogságot is elvitte volna magával. Az ember magamagára sem ismer már, úgy megváltozott minden. Én bizony nem is kívánok a belső szobákba menni. Az a francia mamzel még csak a jó nap köszönésemet sem tudja visszaadni; az édes mama meg mindig csak azt mondja neki, hogy ,,ui, ui!". Hisz én bizony meg nem vagyok kezes malac, hogy azt mondjam: ,,ui, ui". Hanem azért, ha nem értem is, mégis tudom én jól, hogy mit beszélnek. A múltkor azon kaptam őket (tudja, mikor már híre járt, hogy a tensúrfi hazakerül), hogy egy festett képet mutogattak; azt mondták rá ,,kontesz". Aztán beszéltek magárul, az Emmárul; azt a szót is mondták, hogy ,,máriás". Mintha én nem tudnám, hogy mi az a máriás? A franciafutáskor nekem is mondta azt egy nyalka francia szapör: verje meg a csoda! Azt teszi az, hogy ,,házasság"! Jaj, lelkem Emmácskám, el ne vegye azt a konteszt! Csúfabb az a madárijesztőnél. - Hanem hát gazdag. Én Istenem, atyám! Hát már a Tanussy famíliának arra kell nézni, hogy hol van egy gazdag menyasszony? - Kell bizony, édes jó Emmácskám, mert ég ez a mi kastélyunk, csak a füsti nem látszik. Tudok én mindent a kasznár gazdasszonyától. - A legszebb birtokunkat elcseréltük sok bolond erdőkért; mert azokban volt egy domb, akiben el voltak rejtve a Tanussy família ükei, csupa csontvázak. (Isten nyugtassa meg őket!) Már minek volt azokat kiásni! - Azt mondják, hogy rettenetes sok kincseket találtak ottan; idehordták a kastélyba. - Na, ezek bizonyosan olyan kincsek lesznek, aminőkről én szoktam álmodni; amíg álmomban markolászok benne, csupa körmöci arany, mikor meg fölébredek, hát a kukoricás szakajtóban vájkál a kezem. Azt tudom, hogy amióta azok az elátkozott kincsek idekerültek a házhoz, egyik gulyát, egyik ménest a másik után adogáljuk el; nincs már se ciframénes, se szűzménes, se törzsgulya. De még azt is meg kellett érnem, lelkem Emmácskám, de meg ne mondja, hogy éntőlem hallotta, hogy egyszer az egész kastélyt lepecsételték: idejöttek a sok akasztani való fiskálisok, azt mondták, hogy mindent elkótyavetyélnek, még a tekintetes asszonynak a kanapéját is. - Jaj, de nagy szégyen volt a házunkon. - Hát még aztán az az istennyila nagy követi restellatio. Lelkem, Emmácskám! A levesestálból itták a bort, a gödények! Hogy a döbröc verte volna meg őket. Csakhogy a ház tetejét meg nem ették. De biz azt is megették. A városi házunkat tövig lebontották; utoljára még Tanusvárt felgyújtották: minden porig égett. Nekünk kellett a templomot felépítenünk. Most is jár ránk az ácspallér a toronyfedél áráért. - Amióta meg aztán felmentek Pozsonyba követnek, felfordult itthon az egész gazdaság. Senkit sem fizetnek, hanem ki mit ellophat, az az övé. Minden ember egymás elől dugdos. Senki se vesz semmit számban. - Hát legalább maradtak volna Pozsonyba, ha már német szóra kellett nekik menni; de minek jöttek megint haza? - Nézze csak, galambom, Emmácskám: ez a sok tiszteletes, aki itt most nyüzsög, mint a hangya! Ne gondolja ám, hogy ez mind tanácsot ülni van itt. Megint bele akarják ugratni a mi áldott jó urunkat valami nagy pocsba. Óh, mert hiszen olyan jó ember, mint a falat kenyér; ha az ingét kérik, azt is odaadja. Megint készül valami nagy restellátió. A kálvinisták főkurátort akarnak választani. A tuhutumiak a mi urunkat akarják felléptetni, az egész Tiszahát ellenére. Nem bánom én, akár lesz, akár nem lesz; de a vége mégiscsak az lesz, hogy megüti a házunkat a lapos guta. - Jaj, lelkem Emmácskám, de sokat mesélhetnék én magának ezekről a dolgokról, de nem akarom az álmát elrontani. Látom már, hogy nagyokat ásít. No, de még csak egyet! - Tegnap este, hogy a tiszteletes urak ajtaján hallgatóztam, mikor vacsora után cihelődtek, megütötte a fülemet az, hogy magáról beszéltek, akinek neve közöttünk csak ,,a tékozló fiú". No, nézze csak, drága Emmácskám, micsoda követ fújnak maga ellen. Holnap, vasárnap ,,Téged Isten dicsérünk" lesz szokás szerint a templomban. Ez a ferde vállú, ez a sunyi Pilátus-kergető fog prédikálni, akit azért tolnak úgy előre, mert az esperes úrnak a kisasszonyát akarja elvenni. Köztünk mondva már egy kicsit idejemúlt perszóna őkelme, aki sok farsangon tőkét húzott. Hát ez a pokolra való papja azt fundálta ki, hogy a holnapi prédikáció textusának a tékozló fiút választja, s a tensúrfit, a mi drága Emmácskánkat fogja kiprédikálni. Én bizony nem mennék a templomba, ha magának volnék. Hogy az egész világ hallatára csúffá tegyenek. Mondja azt Emmácska holnap reggel, hogy a hasa fáj. Főzök én magának olyan jó herbatejet fodormentábul, hogy..."
De már akkor aludt az Emmácska mélyen.
Kiprédikálni valakit, aki arra erkölcsi magaviseletével rászolgált: ez szokás a kálvinistáknál; ősi előjogon alapul, mely a hajdankori próféták dicsőséges példáiban gyökerezik. Megdorgálni a hatalmasokat az Isten igehirdetőjének, miként tette Éliás, Dániel, Keresztelő János, Akhabbal, Heródiással és magával a szent Dávid királlyal, dacolva a világi hatalommal s engedelmeskedve az égi parancsolatnak: ez olyan magasztos hivatás, melynek betöltése éppen a reformáció feladatai közé tartozik.
És ennek a megfenyíttetésnek tartozik magát mindenki alávetni, töredelmesen.
Manó nem is gondolt arra, hogy magát a fenyíték alól kivonja, sőt inkább igen megtisztelőnek találta, hogy egy sátoros ünnepen az egész eklézsia az ő bűneinek és bűnhődéseinek tanulságából merítse lelki épülését. Fel is öltözött az ünneplő ruhájába szépen, s mikor a másodikat harangozták, már ott kopogtatott a ,,szép mama" öltözőszobájának az ajtaján. Szavát megismervén, bebocsátották. Sára asszony szintén fel volt már készülve a templomba menetelhez, csak éppen a fejkötőjét tetette fel a kontyára. Volt azon három nagy strucctoll, nemzeti színű, amivel jelmezbálban nagyon szépen lehetett volna parádézni.
Sára asszony bókot várt a fiától, körülfordulva a sarkán a nagy álló tükör előtt, arra a hármas strucctoll bóbitára volt különösen büszke, s hogy Manó késedelmes volt, egyenesen felszólítá:
- Nos, hát szép vagyok-e ma?
Manó szeretetteljesen csókolá meg az anyja kezét, s igaz érzéssel suttogá, hogy más nép ne hallja:
- Óh, kedves jó anyám: szép vagy te nekem mindig és minden alakban.
- De hát ez a kofputz?
- Enélkül még szebb volnál.
Ettől a szótól aztán eltört a türelem mécsescserepe.
- Eredj! Cudar, csúfolódó, pimasz! Azt akarod mondani, hogy nevetséges vagyok! Hátam mögött kinevetsz! Meg szemtül szembe is csúfolsz. Mindig tiszteletlen voltál irántam. Nevetségessé tettél a világ előtt; kikacagtál. Ha én hízelegtem neked, te a nyelvedet öltötted rám. Összeültél a csúfolóimmal, hogy megszólj. Könnyebb volt a lelkednek, ha ócsárolhattál rajtam valamit: nem gyermekem, hanem szegődött ellenségem voltál...
Manó csak ámult és bámult, hogy mekkora zivatar támadhat a megsértett structollból.
- De édesanyám.
- Nem édes! Keserű! Hát emlékezzél vissza arra a debreceni levélre! Mi? Én odafáradok, töröm magamat hozzád, hogy nyomorúságodbul kiszabadítsalak, s te nekem levelet küldesz, mikor tudtad, hogy én nem tudok olvasni, csak azért, hogy te a piszkos, szutykos, rücskös (mondott még egy nagy sort, hogy milyen) mendikás pajtásaid előtt nevetséget csinálj az anyádból! Szívtelen, érzéketlen fajankó, te! Egy macskakölyök nem tenné azt az anyjával! A kismacska nem karmolja meg az anyját, de te az én arcomat karmoltad össze, mikor azt a levelet karmoltad.
Manó szeretett volna közbeszólni, hogy ő ugyan nem írt semmi levelet, de valamint a Niagara-zuhatagba nem lehet egy kavicsot belehajítani, mert visszapattan róla...
Csak éppen, hogy felnyitotta a száját...
- Mit? Talán el akarod tagadni azt a levelet? Behívassam a hajdút, hogy a szemedbe mondja?
- Kérlek! Hiszek neked is annyit, mint a hajdúnak. Hát még mit vétettem?
- Semmit. Ezt is jól tetted. Mert ezzel a megszégyenítéssel ösztönöztél rá, hogy tudatlanságombul kivetkőzzem. Éjjelt napallá téve törekedtem, hogy kimíveljem magamat. Isten ekként jóvá fordította a te gonoszságodat. Nincs okod többé szégyenleni az anyádat: vajha énnekem se legyen okom pironkodni temiattad. Te lájtinánt! Volt már nekem szerencsém feldmarsalokkal is beszélni, de azok is mind tiszteletet tudtak előttem. ,,Enélkül szebb volnál!" - Hiszen csak ne volna ma az a szent ünnep, tudom, hogy megmosdatnám a fejedet lúg nélkül!
Manó úgy találta, hogy jobb lesz innen kitakarodni.
- Jobb is, ha elkotródol; majd mikor érted küldök, akkor jöjj ide.
No, itt megbuktunk - az igazmondással. Hát nem megfogadtuk-e annak a leánynak, hogy nem mondunk el mindent, amit igaznak tartunk. De kár volt a fogadásról megfeledkezni.
Most már jónak látta az apját felkeresni.
Annak a szobájában már össze voltak gyűlve az egyházi és világi elöljáróságok, s csak a harmadik harangszóra vártak. Decebál az atyai tekintély egész méltóságával tudatá a legközelebbi teendők iránti elhatározását.
- Emmánuel fiam, te mellettem fogsz ülni, azon a helyen, ahol én szoktam ülni az apám mellett hajdanában. Azután a szentegyházban méltó és illendő magaviseletet tanúsíts.
(Ezek idehaza bizonyosan azt hiszik, hogy ő a templomban fütyülni szokott, vagy a padot faragja.)
A harmadik harangszóra megindult a menet a templom felé gyalog; pedig az jó messze esett a kastélytól. Kocsin csak az úrhölgyek jártak a templomba.
Addig a népség sem vonult be, amíg az urak meg nem érkeztek; künn az utcán várt férfi és asszony.
A távolrul jöttek között volt tizenkét egyházi férfiú, az esperest és alesperest, meg a mai nap szónokát is beleszámítva; egypár vén vaskalapos, de vagy három fiatalabb korú lelkész is, mind simára borotvált arccal és fekete selyemreverendában, aminek a gallérjárul hátul hosszú stóla függött alá: azt mindenik a karján előrevetve viselte.
Csatlakozott hozzájuk két szál világi ülnök. Az egyik egy nyelvbeli Sámson, a másik egy annál izmosabb hallgató ember. Azután volt egy csoport néptanító, vulgaris néven ,,kosta", ezeket nem számlálják.
A templomban a lelkészek a kathedra melletti kettős padot foglalták el, szemben a gyülekezettel; a középső padsor volt a presbiterek helye, az első pad magáé a Tanussy családé, melybe a családtagok mellé senki sem ült, kivéve a gyűléseken, amikor az assessorok részesültek ezen kitüntetésben. Szélről foglalt helyet a coadjutor, Decebál, mellette Manó.
A tanítók felvonultak a karzatra az orgona mellé, s képezték az énekkart, midőn megzendült a zsoltár.
Nagyszerű az a kálvinista zsoltáréneklés a gyülekezetben; jellemzi magát az egész hitelvet. Azok a fennkölt dalok, amiknek szerzője egy szent volt, egy király és egy költő egy személyben, akit az egy Isten (még akkor csak egy kis népfajnak ura) csoda módon felemelt a pásztorhalomról a trónra; - soha senki nem fog azokhoz hasonló énekeket szerezni, nem is teheti más, mint ő, aki színről színre látta a Jehovát, a maga népe előtt járva! S mikor ezeket az őszintén nyilatkozó zsolozsmákat rázendíti egy éppen olyan őszinte szívű, keleti eredetű nép, aki szeret a maga Istenével közvetlen beszélni: ,,Kiáltásom halld meg, Isten! Vedd füledben az én könyörgésemet! Mert én szívem nagy ínségből, Messze földről, Kiáltja fölségedet!". Olyan ez, hogy szinte visszhangzik rá az égboltozat, ahonnan a Kherubim és Szerafim serege felelget rá vissza. Nem félig nyitott szájjal, nem lesunyt fővel, aggóskodva, de tele szívvel és tüdővel bocsátja neki a hangját minden ember; s a koldus rekedt hangja, az obsitos katona recsegése összevegyül a nagy urak és úrasszonyok énekével, s mindenkinek megkönnyebbül szíve-lelke utána; kipanaszkodta magát! Meghallgatták! Nem torkolták le: ,,Hallgass! Itt nagy urak vannak!"
De senki sem énekelte azt a zsoltárt olyan szépen, mint Tanussy Emmánuel. Gyönyörű tenorhangja teljes érvényesülést szerzett magának a gyülekezetben, kihangzott az ezer ember éneke közül is. Most már tenorrá csattant meg a gyermekkori szép áltushang; de bámulva hallgatta azt minden ember, még a rektorok is odafenn a karzaton. S mindenki rajta feledte a szemét azon a gyönyörű, szelíd ifjú arcon, melyen semmi rosszindulat nyoma sem volt található, önkényt látszott jönni az áhitat, mért színlelte volna? S mikor a végsorokat zengették a magasan járó énekben: ,,Te voltál és vagy örök Isten! És te megmaradsz minden időben!", csaknem egyedül hangzott az ő szava: úgy elhalkallódott mellette az egész gyülekezet. Arca, tekintete a magasba volt emelve, a kálvinista templom puszta fehérre meszelt padmalyára; nincs ,,Ő" odafestve, de azért mégis meglátja, aki keresi. Úgy tetszett neki, mintha az első keresztények gyülekezetében volna, akik elhagyott romok közt, barlangüregekben, sírboltok pitvarában tartották istenitiszteletüket, s várná a mártíriumát.
Az is megérkezett. Az éneklés után következett az imádság (felállva), s aztán a prédikáció.
A leülés zsurmolása alatt odasúgott Sára asszony a svájci mamzellnek
- Nid wahr? Il chant, comm ün angelo?
Hanem azért mégis:
- Der Kanali: infame!
Hát aztán a prédikáció is csak elment a maga útján. A textus a tékozló fiú allegóriájából volt véve, amit a szónok mindenképpen iparkodott párhuzamossá tenni a Tanussy család elzüllött sarjadékának történetével; ami néhol szellemdússá is vált: például, ahol a bibliai tékozló fiúnak az együttlakomázása a sertehordozó állatokkal még fölébe helyeztetik annak az állapotnak, amidőn egy magyar nemesi család ivadéka egy vályúból étkezik a német kadétokkal.
Hogy ez a prédikáció egyenesen Decebál apa meghagyásából készítődött, azt kitalálhatá Manó abból az elégedett ragyogásbul, ami az apja arcát megdicsőíté a fenyítő szónoklat alatt. Egyszer-egyszer Decebál a könyökével meg is taszítá a fiát, s a szemöldökével odavágott neki: ,,Ez terád talál!"
Hanem a szónok annál jobban izzadt; ő maga érzé azt legjobban, hogy most nagy igazságtalanságot követ el: hiszen ha őt most igazán az Illés, Dániel és János prófétai szelleme szállta volna meg, hát nem a tékozló fiút kellene lemennydörögnie, hanem a tékozló apát.
Azonban hát nincs olyan hosszú prédikáció, aminek ebéd idejéig vége ne legyen. Manó kiállta a nagy fenyítéket, szép keresztényi önmegadással; se nem feszengett, se kihívó arcot nem mutatott, se el nem mosolyodott; a prédikációra következett zsoltárt megint együtt énekelte, s azután részt vett az úrvacsorájában, amit a kálvinisták ,,áldozás"-nak hínak.
A gyülekezetbontás után a tractualis férfiak ismét összevárták egymást a templom székfűtől illatos udvarán, hogy amíg a népség hazatakarodik, az egyházi személyek hátramaradjanak.
Tisztelendő Nyeles úr, a mai nap szónoki hőse, sorba élvezé a gratuláló kézszorításokat, amelyekkel homiletikai remeklését a szakférfiak jutalmazták; mindazok közt legbecsesebb lehetett rá nézve az a magasztalás, mellyel a kegyúr, a kurátor elhalmozá. Decebál sohasem hallott ennél szebb prédikációt. S különösen feldicsérendőnek találta annak erkölcsi tanulságát és alkalmaztatását.
- Ez egészen az én rossz fiamnak a viselt dolgait ábrázolta.
Manó ezt is csak egy szelíd mosolygással fogadta. Hadd találja benne kedvét az apa.
Hanem Nyeles úr múlhatatlan kötelességének tartotta a delikvens büntetését enyhíteni és nem súlyosbítani.
- Óh, kérem alássan - szólt féloldalra mosolygó szájjal, a fejét a görbe vállai közé húzva. - Világért sem úgy volt célirányozva. Távol volt tőlem minden vonatkozás. A tékozló fiú története nagyon régi esemény.
Ez az esetlen, ügyetlen mentegetés aztán teljesen elfogyasztotta Manónak a flegmáját, ami különben sem szokott fiatalembereknél nagy készletben tartózkodni. Azt tette, hogy a vállára ütött a tiszteletesnek, s azt mondá neki:
- Ugyebár, Géházi! Akkor történt ez meg, amikor te poshadt káposztával tartottál bennünket, szegény tékozló mendikásokat.
Tyhű! Ez volt ám a furcsa puska! Ijedtében az egész nagytiszteletű gyülekezet sóbálvánnyá meredt vala. Így beszélni az egyházi szónokkal! Vállára ütni és per tu szólítani, s még a diákoktul kapott gúnynéven nevezni: ,,Géházi!". Ki ne tudná, miféle csúnya név az, a bibliából? Illés próféta bélpoklos inasa! A pénzért bejelentő! Maga a megtisztelt csak tátogott, mint a partra rántott potyka.
Még Decebál maga is megijedt. Ettül a fiókegyszarvútól kitelik, hogy még őtet is megökleli!
Manónak azonban kisebb gondja is nagyobb volt annál, hogy az odavetett bombájának a romboló hatásában gyönyörködjék, ő észrevette, hogy találkozik itten háládatos publikum is. A derék jó kosták mind félrekapták a fejüket, hogy derült kedvüket felében legalább eltakarják. Mert nagy az öröm Izraelben, ha a vaskalapot valami katasztrófa éri! Csak egy ábrázat vigyorgott egészen szemközt fordulva a gorombaság után, s ez ábrázatban Manó egyszerre felismerte, dacára az orra hegyéig benőtt serteszakállnak, az ő kedves hajdani cimboráját, Jancsit. Egyszerre odafordult hozzá, hátat mutatva az illusztris társaságnak, s megfogta a néptanító kezét.
- Servus! Jancsi pajtás! Te vagy a Galgai Jancsi, ugye?
- Hát rám ismertél?
- Hogy ne ismertem volna? Hát te mit csinálsz itt?
- Itt vagyok kosta, Lúdbereken; a rektori értekezletre jöttem.
Azzal Manó rögtön a hóna alá dugta a feltalált régi jó pajtásnak a kezét, s rontott vele előre, ki a templomudvarból. A tanítócsoport zsivajgott utána, s ahogy mindenki könnyen kitalálhatá abbul a derült nyájaskodásbul, amivel a rektorok Manót körülvették, cirógatták, tapogatták, a fülébe sugdostak: ez most mind azt mondja neki: ,,Jaj, de istenes dolog volt ennek a Géházinak megmondanod az igazat!"
Van tehát még olyan emberi osztály, amelynél az igazmondás forgalomban levő pénz! Igen, a szegény rektorok azok. Még őközöttük járja az igazság. Minden megvehető a világon vagy egy, vagy más módon; de az, hogy egy falusi rektor egy jó kapóra jött igaz gorombaságot veszendőbe engedjen, annak nincsen ára.
Manó igazán nagyon megörült neki, hogy a Jancsit feltalálta. Tehát mégis van hát itt valaki, aki szereti.
Ebben az ,,otthon"-ban!
- Hát az apám, meg az anyám, nem ismert-e rád? - tudakolá Manó a régi cimborától.
- Kire? Egy kostára? Hát ember az? Annak a szája csak arra való, hogy enni adjanak neki, de nem, hogy beszéljenek is vele. Hát nem tudod? A nagy étteremben van két asztal, egyik a közepén, a másik a falnál. Mind a kettő fel van terítve. A középsőnél ülnek a rangbéli vendégek, a szélsőnél a kosták. Ez a rektorok asztala. Annyian ülhetnek mellé, ahányan odaférnek. Ebéd után az mondja nekik a kastély ura: ,,Nagyon örülök, hogy szerencsém volt uraságaitokhoz, igen kérem, hogy jövőre is, amikor itten lesz dolguk, tiszteljék meg szerény hajlékomat becses jelenlétükkel!" Hanem hogy kinek mi volt a neve? Azt nem kérdezi meg tőlük.
Egészen úgy volt a szokás, ahogy azt Galgai Jancsi elmondta, a tűzhalmi kastélyban.
Oda leghamarább megérkezett a gyors inú kostasereg, Manó vezérlete alatt; Sára asszony a mademoiselle-lel kocsin még hamarább, és így Manó legújabb viselt dolgának még nem futamodhatott híre a kastélyban. Később pedig az úrnő öltözködéshez fogott, s senkit sem bocsátott magához, amíg azzal el nem készült. Akkor azután a komornától izent a hajdúnak, hogy keresse fel az úrfit, és híja be.
Ezúttal már nem kérdezte Sára asszony a fiától, hogy szép-e a fejkötője; pedig volt rajta három georgina: egy veres, egy sárga, meg egy rózsaszín, hanem csak egyszerűen leckét adott neki a társaságban követendő illemről, amit az ilyen katonaiskolából kiszabadult kamasz nem is ismerhet.
- Aztán idegen emberek előtt csináljunk nyájas képet. Most nyújtsd a karodat: vigyázz, hogy le ne taposd a sleppemet.
Sára asszony a fia karján lejtett át az étterembe, a mellékszobában még dörmögött rá, duzzogott; amint az ajtó kinyílt, egyszerre nyájas képet mosolyított feléje, s kecsesen megköszönte neki, hogy a karján idáig vezette, legyezőjével megcirógatva az orcáját: ,,mon cher petit bébé!", s azután még complimentet is mondott neki: ,,tu as voix très bien". Amiből Manó megértette azt, hogy az anyja az énekéért dicséri meg, s sietett neki franciául, egész courtoisie-vel ezért hálás köszönetét kifejezni.
- No, csak ne hadarj olyan nagyon! - oktatá Sára asszony.
A franciát szép csendesen, halkan kell mondani, minden szótagot jól megnyomva, óh, tudom én, beszéltem én a diaetán Pozsonyban elég francia úrral, még attasékkal is.
Énnél a szónál az esperes úr közbelépett. Kedves kötelességének tartá alkalmat nyújtani a ház asszonyának a kedve szerint való francia társalgásra, ő kint tanult az akadémiákon Németországban, ott sajátítá el a francia idiómát, bár azóta nemigen gyakorolhatta. Így azután, egymás mellett ülvén az asztalnál, folyvást tarthatták egymást francia beszéddel: érteni ugyan nem értették, hogy mit mond a másik; ellenben mondtak egymásnak olyan gorombaságokat akaratlanul, hogy a mademoiselle folyvást a legyezőjével takargatta elpiruló arcát.
Manónak az a szerencse jutott, hogy a rektorok asztalánál elnökölhetett. Igazán szerencse. Ott van aztán jókedv, pattogó élc, adomamondás. Hiszen otthon is ez a szegény rektornak az asztalán a harmadik tál étel, ez az ő vizeskancsójához a borjárulék, a tréfás jókedv. Hihetőleg az édes Jézus is azon módon változtatta a kánai mennyegzőben borrá a vizet, hogy rászabadította a tanítványait (az első kostákat) az adomázásra.
Itt azonban nem volt hiányosság a borban, s annak mind a főasztalnál, mind az alsó táblán meg is felelt emberül a vendégsereg.
Manó sohasem ivott bort. (A kadétokat bizony nem traktálják olyannal.) De nem is szerette. Most mégis belediktálták. A jó barátságért, a viszontlátás örömére! Nem tagadhatta meg.
S a bornak volt is hatása. Érzé, hogy ez valami jókedvű ördög, aki az embernek az érzéseit fel tudja csiklandozni. Tüzet gyújtott, ahol jég volt.
A főasztalnál javában volt az áldomásozás, körmönfont toastok (egész búcsúztatók!) törtek keresztül a kés-, villacsörömpölésen. Manót is ösztökélték az asztaltársai, hogy bocsásson el egy felköszöntést, de nem akart rá vállalkozni.
- Ha én valakit tisztelek, szeretek: azt én a háta mögött, ha megtámadják, megvédelmezem, még kardot is húzok érte; de hogy én valakit szemtől szembe nyakon-pofon dicsérjek: arra nem visz rá a lelkem.
Ez olyan fennhangon volt mondva, hogy a szomszéd asztalnál is meghallhatták, s meg is orrolhattak érte.
- Egy embert azonban mégis kedvem lett volna felköszönteni, ha jelen volna - szólt Manó. - Az én feledhetetlen mesteremet, Horkázit, a táltosok utódját. Csodálom, hogy ő most nincsen itten.
A tűzhalmi rektor tudott róla felvilágosítást adni. Nem jöhet az öreg: megdagadtak a lábai, nem járhat rajtuk, feküdni kénytelen, s nem szabad neki bort inni.
- Akkor meg fogom szegény öreget látogatni.
Mentül jobban fogyott a jó bor, annál nagyobbra nőtt a jókedv, különösen a rektorok asztalánál. A nagy zsivaj, hahota miatt alig lehetett már a főasztalnál érvényt szerezni a későbbi toastoknak, hasztalan parancsolgatott át Decebál: ,,Csendesen ott a macskaasztalnál", rá sem hallgattak. Bornak, rektornak külön sem lehet parancsolni, hát még ha összefognak. Aztán Manó adta maga a rossz példát. Restellte is a dolgát Sára asszony nagyon, s figyelmeztetésül kenyérgalacsinokkal hajigált hozza.
Az esperes úr végre, az ebéd végén, mikor már a hajdúk az 1834-ikit töltögették a karcsú poharakba, szellemi felsőbbségének tudatára levén hangolva, jónak látta odafordulni Manóhoz, a dévaj fiatalba belekötni.
- Hát, édes uramöcsém, Emmánuel úr, járt-e kadét korában is a templomba?
Manó fidélis modorban válaszolt.
- Jártam bizony, mert muszáj volt.
- Persze, hogy pápista templomba?
- Biz a kadétok számára nem tartanak mást.
- Hát aztán mit szoktak csinálni a kadétok a templomban?
- Bodzafa fújótülköket vittek magukkal, s virtust csináltak belőle, hogy ki találja el egy szem borsóval a regimentspáternek a fején a süveget.
Ez derék mulatság volt: nagyon megnevették.
- Hát, Emmánuel öcsémuram, kegyed is részt vett ebben az ájtatos rítusban?
- Annyi bizonyos, hogy engem is rendesen becsuktak az egész classissal együtt, mert a tettest senki sem árulta el.
- Hát azután gyónásra vitték-e a kadétokat? - kérdezősködék tovább az esperes úr.
- Rendes időközökben.
- S vajon mit szoktak meggyónni a kópék?
- Hát hogy pénteki napon, amikor böjtölni kellene, hány legyet találtak a levesben, aztán meg volt a regimentspáternek egy csúf vén gazdasszonya: az ez iránt táplált tilos érzelmeket gyónta meg mindenki a páternek.
- Hát öcsémuram is éppen ilyen istentelenkedést mívelt-e?
- Én más metódust követtem. Mikor a reglement szerint gyónni rendeltek, én mindjárt azt a bűnömet vallottam meg, hogy nem adok semmit a papokra, erre aztán az volt az absolutio, hogy mehetek a pokolba!
Ezt is harsány nevetés követte.
- De reménylem - szólt az esperes úr (egyedül tartva meg komoly méltóságát az asztalnál) -, hogy öcsémuram e szóval csak a pápista papokat értette?
Manónak nagyot csendült a füle. Eszébe jutott, hogy mit fogadott meg Lizandrának: ,,Ne mondj el mindent, ami a nyelvedre akad, csak azért, mert igaznak hiszed." Talán hallatlanná lehetne tenni azt a kérdést, s inkább rákezdeni valami nótára. De az a nyughatatlan ördög, aki a boron keresztül lopózik az ember zsigereibe, nem engedte neki, hogy elnyelje, amit gondolt.
- Én bizony, megvallva az igazat, mind valamennyit odaértettem.
Már ez csúnya nagy gorombaság volt! Ennyi reverenda jelenlétében. Ilyet igazán csak részeg fővel mondhat ki valaki.
Fel is háborodott erre az egész traktus. Az esperes úr az elszörnyedés hangján emelé szózatát e súlyos vádra:
- Hisz akkor kegyed ateista! Vallástalan! Isten- és Krisztustagadó.
Erre aztán egészen szembefordult Manó, s elkomolyodva nézett a lelkész arcába. Nagy csendesség támadt.
- Nem vagyok hitetlen, nagytiszteletű úr. Én Istent imádom, s parancsolatjait követem. Krisztusban hiszek, és azt vallom, hogy minden, amit ő tett és mondott, isteni volt, és örökké megmarad, - de amit az emberek tettek hozzá, az mind gyarló, emberi munka, tökéletlen és mulandó beszéd.
De jobb lett volna a gyereknek a zimankós jégesőre kiállni s azt kapacitálni, hogy nincs igaza, mint ilyen szót odadúdolni egy asztalra, amit hosszában csupa papok ülnek végig.
Nagy zivatar zúdult a fejére. Decebál el akarta ütni a dolgot.
- Ugyan, ne hallgassanak a haszontalan kölyökre! Hiszen be van rúgva! Nem tudja, mit beszél.
De az esperes nem volt hajlandó kiereszteni az áldozatát a kezei közül, s lecsitítva a többieket, megaposztrofálta a lázadót.
- Tehát tökéletlen munka mindaz, amit emberek csináltak? Hát például a ,,credo"?
Ahá! No, most meg vagy fogva, Emmánuel. Feküdj le! Erre nincs felelet. A ,,Hiszekegy" ugyanaz a kálvinistának, ami a pápistának, a lutheránusnak, a görögnek. Ez ércből öntött monumentuma a múlt és jövendő évezredeknek.
Még nagyobbat csendült a füle Manónak. Csak úgy inté az a távollevő jó lélek: ,,Hallgass el! Sunyd le a fejedet! Kérlek, járj eszeden!"
Nem fogadott szót neki. Kinyújtotta a kezét. Mutatta, hogy felelni akar.
- Igenis. Éppen a credo az, ami az emberi munka jellegét legjobban viseli magán, mert van benne egy igen nagy hiány, egy nagy valótlanság és egy nagy ellenmondás.
Erre a blaszfémiára Sára asszony felugrott az asztaltól, s a füleire tapasztotta a tenyereit.
- Juj, juj! Ezt nem hallgathatom tovább. Hisz a lelkem kárhozik el vele!
S azzal kiszaladt az étteremből a mamzellel együtt.
- Fiú! - kiálta Decebál Manóra. - Eredj ki innen! Az ilyen szent dolgokat egy ostoba fiúnak nyelvére sem szabad venni. Az esperes nem engedett.
- De csak maradjon. Hiszen mi teológusok tanulhatunk tőle. Az úr néha a gyermekek ajkán át hirdeti a bölcsesség igéit.
- Sőt, a szamarakén át! - kiálta Decebál. - Mint Bálám idejében.
Most aztán egészen a tíz körmére állt az ördög, akit Manó lenyelt. Felállt a helyéről, s kilépett a kérdező elé.
- No, hát itt maradok. Jézus tizenkét esztendős volt, mikor a papokkal, az írástudókkal disputált.
- Hát halljuk azt a nagy hiányosságot a credóban?
- Előadom. A credo elmondja, hogy a Krisztus született és meghalt, de ami a fődolog, azt, hogy életében mit tett; azt, hogy megváltó lett, azt, hogy a szeretet Istenének vallása által a bálványokat ledönté, és ezért szenvedett kínhalált, arról a credo nem szól semmit.
E meleg érzés hangán elmondott szavak nem költöttek többé haragos ellenkezést, hiszen nem gúny, nem istentagadás hangzott azokban: ezt bizony Sára asszony is meghallhatta volna. - Azonban mégis minden oldalról rá jött az alapos cáfolat:
- Az nem hiány! Azt minden keresztény ember úgyis jól tudja! Nem lehet mindent összefoglalni.
- No, jól van. Elég volt! - mondá rá Decebál.
- Nem. Kérem! Halljuk - tiltakozik az esperes. - Ebben az ifjúban egy nagy apostol veszett el. Hát az a valótlanság a credóban hol található?
Manó erre is vállalkozott: hiába volt a fülcsengés.
- Ott, ahol ez mondatik: ,,Szálla alá poklokra." Ennek ellene mond maga egyike ama hét mondásoknak, amiket a megváltó a keresztfáról hangoztatott, midőn így szól az egyik latorhoz: ,,Bizony mondom neked, ma velem leszesz a paradicsomban." Tehát Krisztus azt mondta, hogy ,,ma" fog a paradicsomban lenni: halála napján. Én a Krisztus szavainak hiszek.
Már ez nagy szóvihart idézett a gyerek fejére:
- Erre majd megfelelünk! - biztatták minden oldalról.
Ő azonban rájuk sem ügyelt, hanem a harmadik skrupulusát is előadta, kérdezést sem várva:
- A nagy ellenmondás pedig van e két tételben: ,,onnan lészen eljövendő ítélni eleveneket és holtakat" - s aztán három sorral odább: ,,hiszem bűneinknek bocsánatját". Már vagy megítéltetnek a bűneim, vagy megbocsáttatnak, de együtt a kettőt nem érthetem.
No, megeredt erre minden oldalról az exkommunikáció: ,,Manicheus! Arianus! Socinianus! Patarénus! Baffometista"!
- Hiszen ez amaz egyszarvú, akinek eljövetelét János Jelenések könyve megjósolja! - mennydörgé az esperes, míg Decebál megsemmisülten rogyott hanyatt a karszékébe. - Ez a rossz kölyök porba ejti még az egész főkurátorságot.
Maga Manó is kezdett most már megszontyolodni. Ennél mégis okosabb dolog lett volna egy toastot mondani, s felköszönteni az esperest, mint a tiszántúli Melchizédechet.
- Pajtás, te! - súgá a fülébe Galgai Jancsi. - Te ugyan szép hínárba másztál mostan bele. No, megállj, majd én kirántalak belőle. Csöngessétek a poharaitokat!
Amire a rektorok elkezdték késfokkal pengetni az ivóeszközöket.
Galgai Jancsi pedig rákezdé.
- Uram, uram! Tisztelendő Sohaj Mátyás uram, szállok az úrnak.
A pohárcsengetésnek megvan az a varázshatása, hogy egy pillanatnyi csendességet idéz elő, s ha a merénylet elkövetőjének van elég harsány hangja és ügyessége magát ebbe a hasadékba befúrni s a toastját hirtelen elsütni, hát még gyakran sikerül is. Így tett Galgai Jancsi, röviden odakiáltva a felemelt pohárnak.
- A mai nap hősét, tiszteletes Nyeles Lőrinc káplány urat, a leendő sásligeti lelkipásztort, az Isten éltesse!
Erre egy részleges lelkesedés és pohárösszecsörrenés következett, a megtisztelt felugrott a székéről, s sietett elébb a főasztalnál ülő patrónusokkal, azután pedig felköszöntőjével a poharát megütköztetni.
- Mi volt ez? - kérdezé Manó a barátjától -; te felköszöntöd azt az embert, akit ki nem állhatsz?
- Megállj csak - súgá az -, várd el, mi lesz ennek a folytatása!
Nyomban következett az eredmény. Egyike az úri asztal végén ülő fiatal papoknak, még harsányabb hangon, mint az előtte szólott, rivallá el a contratoastot.
- Én pedig emelem poharamat szintén a leendő sásligeti lelkészre, tiszteletes Baksavári Antal uramra.
Az is nagy éljenzést kapott, fele a társaságnak, kivált a fiatalja, annak a részén volt.
De az öregek nem hagyták abba a dolgot. Protestáltak.
- Az nem lehet! Abból nem lesz semmi! Baksavári sohasem lesz sásligeti lelkész!
- Miért nem? - kiabált vissza az ellentábor.
- Mert kánoni hibája van.
- Miféle kánoni hiba?
- Megcsalta a jegyesét; otthagyta esküvő előtt.
- Ezt nem tiltja a kánon!
- Hanem tiltja az eklézsiában való korteskedést, amit Nyeles követ el.
Erre a szóra kiütött a háború; a Páris almája, a szép Heléna papucsa, a kovásztalan kenyér, az alexandriai schismák, mind gyönge ürügy a háborúra a sásligeti papválasztás dolgához képest. Miként Attila halálával a hunnusok tábora egymást öldökölni támadt, akként kavarodott fel egyszerre az egész traktus ezzel a dupla felköszöntéssel, még a német assessor is kiabálni kezdett, s mind valamennyien Decebálhoz rohantak, majd széjjeltépték, hogy tegyen hát igazságot közöttük, melyik a nagyobb kánoni hiba, az-e, ha valaki a mátkáját ülve hagyja, vagy az, ha a hívek között korteskedik; Decebál pedig ezer zavarban volt; bánta is, akármit mondanak a ,,komjáti kánonok", csak az ő gallérját eresszék! Hisz egyik félt sem sértheti meg azzal, hogy ellene tegyen igazságot. (Jön a főkurátorválasztás.) Futhatott ezalatt Emmánuel úrfi, amerre akart, nem törődtek már vele, ha magát Pilátust kidisputálja is a credóból.
El is osont az úrfi szépen az amabilis confusio alatt, amit a kedves pajtása rendezett a számára.
Ebéd közben elmondá neki Galgai Jancsi, hogy ő nem akar ám pappá lenni, hanem ami pénzt keres a rectorián, azzal felmegy Pestre, prókátorságot tanulni. Be is bizonyította, íme, hogy milyen szép talentuma van a pörcsináláshoz!
Manó aztán az ajtófélhez támogatott botok közül kiválasztva a leggörcsösebbet, azt elvitte magával a sétára, az italhordó hajdúnak megmondva, hogy ha keresik, hát tudassa, hogy Horkázi urat ment meglátogatni.
A hajdú ezt menten megreferálta a szobaleánynak, a szobaleány besúgta Sára asszonynak, az pedig nagyon megijedt miatta. Őneki sokszor elhistorizálta Horkázi, hogyan fogták el az Emmát legátus korában. Ez a fiú most, hogy hazakerült, megy bosszút állni a megkínzóján. Erős dalia lett belőle, ha megharagszik, porrá töri azt a vén táltost, aki meg egész rokkant lett azóta. Sára asszony hirtelen behívatta a Dorkó nénőt, ráparancsolt, hogy fusson az úrfi után, lesse meg, hová megy; ha a pópához megy, leskelődjék be az ablakon, s ha valami gorombaságot találna elkövetni a tisztelendő úron, rontson be, és adja tudtára az Emmának, hogy a mamája hívatja, rögtön siessen haza. De ha lehet, még fogja el útközben, és térítse vissza.
Manó azonban nem úgy járt, ahogy okos emberek szoktak, a csinált úton, hanem nekivágott toronyirányában a mezőnek, az útját szelő patakot átugrotta, a vadaskert sárfalán keresztülvetette magát, lovon sem lehetett volna utolérni.
Az Árpád-kori templom közelében állt az alacsony paplak, mely Horkázi rezidenciáját képezte, az ajtaja tárva-nyitva volt, éppen akkor jött ki rajta a diakonus; harangozni kellett neki a délutáni templomra, amihez csak a pap hiányzott, meg a közönség.
A paplak udvarán akkora volt a csalán, lósóska meg az ebkapor, hogy bottal kellett utat törni a konyhaajtóig. A tűzhelyen nem égett tűz, pedig vasárnap volt. Bizonyosan a kastélyból küldik ide az ételt. Még egy kutya sem ugatta meg a látogatót.
Manó benyitott az utcai szoba ajtaján: az volt a táltosnak a díszszobája. Mikor volt ez kimeszelve? Hát még felsúrolva? Piszok, pókháló, penész uralkodott szerte, bőrszékeken, pamlagon olyan vastag volt a por, hogy a látogató ujjával ráírhatta a nevét. A nagy szobába torkollott egy kis benyíló, aminek tárva volt az ajtaja. Annak a belsejéből hangzott ki valami mély, rekedt hang:
- Ki mászkál ott a szobában?
Manó legjobb válasznak tartá bemutatni az alakját a kérdezőnek.
Az öreg szittya ott feküdt az ágyon, egyik lábát kinyújtva egy szalmaszékre: az a lába olyan kegyetlenül be volt bugyolálva, hogy valóságos elefántlábhoz hasonlított; egy lópokróc meg egy medvebőr képezték az ágybelijét ősi szokáshoz illőn. Olyan tárgy nem volt a szobájában, amitől a tolvaj el ne szaladjon, ha utána dobálják. Asztal nem volt a fekhelye előtt, hanem az ágya felett volt egy mély ablak, mely a folyosóra nyílt, aminek az a kettős haszna volt, hogy kikiabálhatott rajta a diakonusára, aztán meg a savanyúvizes palackokat is odarakhatta.
Mikor a látogatóját meglátta Horkázi, azt hitte, hogy az utolsó órája ütött. Egyszerre ráismert a hajdani tanítványára.
- Nini! Az Emmácska! - hebegé ijedten, s elfeledkezve a fájós lábáról, ki akart ugrani az ágyból, hanem aztán sziszegve esett vissza, s a térdéhez kapott.
- Én vagyok biz az, Horkázi bácsi - mondá enyelgő hangon az ifjú. - A hajdani Emma - most pedig Manónak hínak. De ne féljen tőlem, nem vagyok valami félelmes ördög, csak afféle fűevő manó, akit a német ,,Grasteufel"-nek nevez.
- Hát nem haragszik rám? - kérdezé az öreg síránkozó hangon, s összetette könyörgő módra a két kezét.
Manónak az egész arckifejezésében volt valami csodaszerű, engesztelő varázs, ami, ha akarta, öreget és ifjat meghódított. Ez megelőzte a szavait.
- Igazán megmondom, hogy mind e mai napig nehéz szívvel voltam önre, páter; de ma meggondoltam. Talán a véletlen, talán magasabb sugallat volt, ami oda vitt. A templomunkban voltam. Áldoztam. Ez minálunk annyit jelent, hogy kibékülünk ellenségeinkkel, s megáldozzuk a haragunkat. Megfogadtam, hogy békejobbot nyújtok ma önnek, ha a házunkhoz jön. Aztán meghallottam, hogy ön betegen fekszik. Hát idejöttem. És most én kérem önt, hogy bocsásson meg azért a sok keserű óráért, amit gyerekésszel önnek szereztem, s aztán részemről is legyen feledve minden.
- Igazán! - rebegé az öreg, s félve nyújtá a kezét Manónak, s csak azután, hogy az nem ropogtatta össze a csontjait, állapodott meg iránta a bizodalma: nem tréfa, amit mond. Komolyan veszi, amit ,,áldozat"-nak hínak a kálomisták. ,,Ne menjen le a nap a te haragoddal!"
Manó aztán leült a beteg ember ágya szélére, s kikérdezé nagy részvétteljesen, hogy mi baja? Hogyan gyógyítják?
A beteg embernek olyan jólesett, hogy elmondhatta valakinek, hogyan vándorol az a kutya fájdalom a bokájából a térdébe, onnan egyszerre átugrik a másik térdébe, s aztán masírozik le egész a sarkáig, a lába öregujjáig: azt hiszi, hogy megdicsőül bele. Nem ér semmit az a sok kenőcs, medicina, amit a doktor rendel többet használnak azok a mindenféle lapuk, amikkel egy javasasszony a lábát beborogatja, de legtöbbet használ ennek majd a hideg föld.
Manó vigasztalta az öreget: majd jön a nyár, a jó nap melege többet ér az egész patikánál, még az ő lakodalmán táncolni is kell az öregnek.
Ezzel még meg is nevetteté.
A nevetésre nyitott be Dorkó nénő. Azzal a politikával élt, hogy egy tálba meg egy asztalkendőbe összeszedett holmi sültet és süteményt az úri asztal maradékaiból; azzal szaladt át a paphoz, hogy tiszteli a tekintetes asszony, egy kis collátiót küldött. Úgy tett Dorkó nénő, mintha nagyon meg volna lepetve, mikor Manó úrfit megpillantja. Nem is gondolta volna!
Még egy palack borocskát is hozott a betegnek, de ez azt határozottan visszautasította.
- Csak idd meg magad, Dorkó lyányom, nekem nem szabad bort innom. Jobb volna nekem egy kis bikszádi borvíz. Attól meggyógyulnék, ha mindig azt ihatnám.
- Hát miért nem hozat? - kérdezé tőle Manó.
- Mert nincs hozzá való monéta. A szegény tűzhalmi orosz esperesnek nincs se keresztelője, se esketője, se temetése, csak úgy teng, mint a Toldi Miklós lova. A bikszádi pedig drága, egy tízesért adják a görögnél.
Hanem az ennivalónak nagyon megörült, mindjárt hozzá is látott. Hogy könnyebben étkezhessék, fel kelle őt ültetni az ágyában, egyik lábát a másik után nagy óvatosan leemelgetni, aztán alátett karral ülő helyzetbe hozni a nehéz testet. Manó segítsége nélkül ez meg sem történhetett volna. Az emelgetés közben Manó egy ezüstpénzt odacsúsztatott a Dorkó kezébe. Elértette a jó lélek, mire kell az, s lódult ki a szobából.
Manó pedig azalatt gyönyörködött benne, milyen mohón tömi magába két marokkal a páciens a pecsenyét, tortát egymás után. Nagyon ki lehetett éhezve.
Sebtében megérkezett Dorkó nénő, hozta, amiért küldték: a bikszádi borvizes palackot. Talált egy poharat, azt teletöltötte. Haj, de jól is esett! Ez az igazi nektár!
- Elég lesz mára! Holnapra is maradjon.
- Nem úgy lesz az, páter - mondta Manó. - Hanem hozasson magának, ha ezt rendelte az orvos, s érzi a jó hatását, egy egész ládával.
- Rengeteg pénz kéne ahhoz.
- Tán csak kikerül még valahonnan - monda Manó, s a zsebébe nyúlva, kivett valami aprópénzt, s a pópa kezébe csúsztatá. Az azt hitte, ötkrajcárosokat kap, s nagyot hördült, úgy megijedt, mikor a markába tekintett.
- Hüh! Hisz ezek sárga csikók!
Nem akart hinni a saját szemeinek, Dorkó elé tartá a tenyerét.
- Arany ez? Ugye, Dorka?
- Jézus Máriám, tíz arany! No, már ez nagy eset!
Azzal Dorkó felkapta az asztalkendőt, amiben a tálat hozta, s futásnak eredt. Hogy ezt a nagy esetet mentül hamarább elmondhassa az úrasszonyának. Jaj, dehogy döngette meg az Emma úrfi a vén papot, de még a fájós lábát is emelgette, de még tíz aranyat is adott neki bikszádi vízre. Az öreg még a másvilágon is bikszádi vizet ihatik azon.
Manó is tovább akart menni, csak helyre kellett még fektetnie a hajdani mentorát, a testét az ágyba, a lábát a szalmaszékre. Hanem az öreg megfogta a kezét, s visszatartá.
- Hát igazán megbocsát nekem, Emmácskám?
- Gyermekdolgok azok! Ki tartogatná emlékében?
- Mondja azt, hogy megbocsát! Nekem ezt a szót kell hallanom. Ezt akarom a fejem alá tenni, hogy aludni tudjak. Mert különben úgy zúg, mintha egy méhkas volna a fejem alja. Meg tud-e nekem bocsátani mindazokért, amiket maga ellen vétettem?
- Jól van, páter, megbocsátok - szólt Manó, komoly, határozott tekintettel nézve a beteg ember zavaros szemébe, s kezét nyújtá neki.
A pópa mind a két kezével odaszorítá a szívéhez ezt a kezet, suttogó hangon kérdezve:
- És tudja, hogy miért bocsát meg? Nemcsak azért, amit a gyermek ellen vétettem.
- Tudom. Még azért is, amiket a gyermeknek az apja ellen vétett ön.
- Hallott már valamit?
- Csak néhány szót, de abból sejtem az egészet.
- No, hát maradjon itt még. Én meggyónok mindent. Le is írtam azt levélben. Halálom után megkapja ezt Tanussy Decebál. De a fiának még életemben elmondom, mert tudom, hogy nem fog megölni érte. Nagy gonoszság ez, amit mi elkövettünk: én és mások. Akikről nem is hinné el. Hogy egy nagy, hatalmas embernek szarvakat növelünk, hogy azután a szarvainál fogva elvezessük a vágóhídra. Üljön ide mellém, hallgassa meg. A szittyák történetét; nem azt, hogy honnan támadának, hanem, hogy hogyan múlnak el.
Késő este volt, mikor Manó visszatért a táltos látogatásából; Sára asszony kétszer is visszaszalajtá Dorkó nénőt, hogy lessen be a folyosóablakon az Emma után: lehetetlen, hogy az a suhanc valami gyilkosságot ne kövessen el, bizonyosan parazsat rakott a pópa hátára, de a Dorkó mindannyiszor azzal a tudósítással tért vissza, hogy a páter meg az úrfi nagyon nyájasan beszélgetnek egymással. Egyszer-egyszer a pap a mellét üti ököllel: az úrfi csillapítja, vigasztalja; a páter zokog, az úrfi meg letörli a könnyeit. A páter még a kezét is csókolja neki.
- Mesebeszéd ez mind!
Manó egy nagy, nehéz tudománnyal lett gazdagabb (keserves gazdagság!), mikor az apai kastélyhoz visszaballagott. Útközben, ahány bogáncsot talált virágjában, a botjával leütötte a fejét, s zsebre rakta. Jó az a Bálám szamarának!
Azalatt a tiszteletes urak ki is békülének, le is ülének a capári cvikkhez, s adutoztak erősen, feledve minden controversiát. Decebál természetesen nem kártyázott; ő nem szokott krajcárban játszani.
A Manó úrfi legújabb viselt dolga a beteg papnál már köztudomásúvá lett: Dorkó elmondta a hajdúnak, a hajdú az uraságoknak. Egy kis dogmatikus vita is keletkezett belőle; kérdés: ,,Vajon elfogadható-e keresztény embernek az, aki szavaiban tagadja, de cselekedeteiben követi a szentírást?" - Pro és contra. - Ej! ,,Frische viere!"
Amint Manó a társaság közé lépett, nagy volt a vigasság, amellyel fogadták:
- Itt jön az új apostol!
- Hát megtérítette-e uramöcsém a pópát? - kérdezé tréfásan az esperes. (Éppen nagy zsinórt húzott be.)
- Meg - volt az egyszótagú válasz.
- Én másképp térítettem volna meg! - szólt Galgai Jancsi. - Pedig éppen az én botomat tetszett magával vinni.
- A megbocsátás a legszebb keresztény erény! - sápogá Nyeles úr, tiszteletteljesen váltva fel az adutt kétszemet a hetessel. Decebál nem hagyhatta szó nélkül ezt a felmagasztalt erényt.
- Hanem nagyon sok pénze lehet fiamuramnak, ha csak úgy tíz aranyával osztogatja az ajándékokat.
- Hát Illés prófétának a hollótól küldözött az úr zsemlyét, mikor őkelme megéhezett a pusztában: én is vagyok annyi holló.
- Az, hogy hol veszi a holló a zsemlyét, még nem olyan csoda kérdés, mint az, hogy hol veszi egy kadetiskolából kikerült hadnagy a gyönge aranyakat?
- Ennek a talánynak pedig ugyan könnyű a nyitja. Mire való a ,,szivattyú"?
- Ohó! Kis fiacskám! Hát te már tudod, hogy mi az a szivattyú? Nagyon korán kezded! Sajnálom az uzsorásodat, de nem fogom az adósságodat kifizetni. Még kiskorú vagy.
- Én nem uzsorástól kaptam a pénzt, amit kiadok: igen tisztességes ember adta, aki nekem kamat nélkül, másoknak pedig hatos kamatra szokott kölcsönözni.
- Haha! - kacagott Decebál. - No, azt a jámbor samaritánust szeretném ismerni. - S azzal meggyújtotta a pipáját a kártyázóasztal gyertyájánál.
- Pedig ismerheted; Ponthay Adalbert grófnak híják.
Erre a szóra kiesett a tajtékpipa Decebál szájából: szerencse, hogy össze nem tört.
S ezzel Manó odalépett Decebálhoz, a vállára tette a kezét, s azt mondá neki:
- Hat évig a gróf fizette érettem a szükséges költségeket. Elfogadtam, mint becsületbeli tartozást. Tudom bizonyosan, hogy az én apám ezt neki vissza fogja fizetni.
Erre Decebál kénytelen volt sietve válaszolni:
- Vissza fogom neki fizetni, az utolsó forintig.
Manó ezzel megfordult a sarkán, s kiment a kártyázószobából. A társaság is, meg Decebál is rájött, hogy ez a fickó imponál a háznál.









Jókai Mór: A kiskirályok


XXXV. Exodus
Decebál sejtett valamit. Ez a fiú Horkázival beszélt. A vén szittyát nagyon elhanyagolták, amióta Pozsonyba felment az uraság. Elmaradtak az úri asztal örömei és a mellékjövedelmek, a panaszkodó leveleit pedig feltöretlenül rakták félre. Ez most bosszúból és mentekezésből sok szép felfedezést tehetett a fiú előtt, az itt történtek felől. Birtokcsere, terhes adósságok, pénzzavarok! Az ilyen ismeretek nemigen emelik az apai tekintélyt. Meg kell világítani a magasabb szempontokat.
Amint másnap a vendégek eltávozának, odahívatá magához Manót.
Ott fogadta a régészeti szentélyében, körülvéve múzeuma pompájától. A Thonuzóba-kincsek mind ódon mintázatú szekrényekben álltak, üveg alatt. Egy életnagyságú olajfestmény kitűnő művészünk, Kiss Bálint ecsetje nyomán, magát Thonuzóbát és a feleségét örökíté meg, abban a pillanatban, amidőn lovon ülve, a nyilak sokasága által keresztül-kasul fúrattatnak. A kép találóan jellemzi az ősök kedélyhangulatát, a vezér fumigálja az egész dolgot, az asszony csiklandozva érzi magát.
Azonban Manóra nemigen látszott hatni mindez a mesés kincstár, mikor belépett. Nyilván nem ért hozzá.
- Itt vagyok, apám.
- Nem azért hívattalak, mintha meg akarnálak dicsérni - kezdé Decebál a pirongatoriumot. - Tegnap ugyan helytelenül viselted magadat.
- Elismerem s szánom-bánom bűnömet. Mentsen ki, hogy szokásom ellenére bort ittam. Sohasem szólok többé bele vallásos dolgokba; hiszen nem akarok én új szektát alapítani.
- Nekem csináltál azzal csak nagy galibát. A te hebehurgya beszéded sokat rontott az én főkurátori jelöltségemen.
- Légy afelől nyugodt, apám. Az én bolondságom elenyészik a te érdemeid mellett. Az egész Tiszántúl nem találnak az egyház férfiai erősebb kálvinista hitet és jobb konyhát, mint tenálad.
- Már micsoda frivol beszéd ez megint!
Most azután egészen a helyzet magaslatára emelkedék Decebál, s nem késett meggyőződése lángpallosával megfenyíteni a fejét emelgető hidrát.
- Kár pedig oly fitymálólag beszélni a protestáns papokról, édes úrficskám! Ezek voltak a vezérvilágai a szabadságnak Magyarországon. Ezek szenvedtek kínzást, gályarabságot, vérpadot a nép szabadságáért, az emberi jogokért, az alkotmányért. Ezek tartották fenn a nemzeti érzületet, ezek terjesztették a lelki világosságot, a mi magyar népünk között századok során át. Ezeknek köszönhetjük elsősorban, hogy nem vagyunk helóták. Hanem azt persze nem tanítják a bécsújhelyi kadetiskolában! Ott csak nevetségessé tudják tenni a papokat. Pedig mivé lenne a nép vallás nélkül? Egy scopa dissoluta! Azért tanuld tisztelni a mi papjainkat: az égi üdv és a földi szabadság letéteményeseit!
Ez a valóban emelkedett hangulatú dorgálás minden más fiú keblében mély megábaszállást idézett volna elő, hanem hát az a bécsújhelyi iskola! - Nem volt fogékony kebel hozzá.
- Engem semmiféle iskola nem tett ellenségévé sem a népnek, sem a szabadságnak - mondá vakmerő feleseléssel a fiú -, de én nem azzal óhajtom a népet boldogítani, amivel a papok, hogy a másvilágon kínálom a jóléttel és a szabadsággal, hanem meg akarom adni neki azt még ezen a földön. Ha olyan nagyon szívünkön fekszik a szabadság, kezdjük magunkon, szabadítsuk fel a jobbágyainkat a szolgaság alól, ezt megköszönik.
- Ostoba vagy! Mit értesz ahhoz! - förmedt a fecsegőre a bölcs államférfi. - Itt vannak, ni, a josefina ideák! A demokrácia! Amely a magyar nemzetet semmivé teszi. Ehhez te ne szólj! Még egy kicsit nőjön be a fejed lágya. - Beszéljünk másról. - Nem országgyűlést tartani híttalak én ide; hanem, hogy adj számot a magad dolgairól. Úgy hiszem, hogy van jogom hozzá. S talán szabad azt a kérdést intéznem a fiamhoz, hogy micsoda összeköttetései voltak neki évek sorain át az én családom, a haza, a szabadság ellenségeivel, Ponthay gróffal? Erre felelj nekem, minden frivolitás és tergiversatio nélkül, komolyan és egyenesen.
- Ahogy parancsolod, apám. Kezdem ott, ahol a házadtól elszöktem. Ennek az okát talán ismered is?
- Akarom hallani.
- Tehát elmondom. Férfi voltam, eszemet éreztem, s engem leánynak és butának neveltek.
- Ez anyád dolga volt.
- Hagyjuk szegény anyámat. Az ő felfogását megmagyarázza a nagy szeretet, a hit a jóslatokban, s az ismeretlenség; de amit velem tettek, az mind a te szemed előtt történt. Te tudtad, hogy az nem jó, helytelen, és engedted történni.
- Az nem igaz.
- Emlékezzél rá, hogy azt a nevetséges exament, ahol nekem, leányruhában, egy őrült alfabet szerint kellett volna magamat világ csúfjára kitüntetnem, te hidegvérrel végignézted. - Semmi sem fájt olyan nagyon, mint apám egykedvű arcát látni e kigúnyoltatásom alatt. S ez elbutításban rendszer volt. És én ez ellen küzdöttem a gyermekakarat minden erejével. Játékidőmet titokban arra használtam fel, hogy játszópajtásomtul tanuljak. Szomjúságnál, éhségnél erősebb volt ez a vágy bennem. Te nem vetted észre! Itthon tarthattál volna, ha akkor, mikor a nevemet leírtam, megfogod a kezemet, s azt mondod a társaságnak: ,,Igenis, ez az én fiam, Emmánuel", hanem ahelyett engedted az úgynevezett nevelőmet utánam szaladni bottal, hogy megfenyítsen; az anyámat elküldted öltözködni, te magad pedig mentél (majd kivakkantotta: ,,kártyázni" - nem) magas politikát csinálni.
- No, hát jól van. Megszöktél. Jól tetted. - Halljuk tovább.
- Felkerestem azt a kálvinista nagy iskolát, amelyről igazán elmondhatni, hogy századokon át erős vára volt a nemzeti míveltségnek és szabadságnak. Beálltam mendikásnak. Vétenék az Isten ellen, ha egy panaszszavam volna azon napok ellen, amiket itt töltöttem. Nem éheztem soha; kaptam kenyeret és könyvet, amennyi elég volt, s ha ütöttek, úgy bántak velem, mint fiúval. És az én apám, anyám fél esztendeig felém sem nézett. - Nem volt az a szegény koldusgyerek közöttünk, akinek az anyja legalább egy sátoros ünnepen egy hamuban sült vakarcsot ne küldött volna, csupán a nagy Tanussy ivadékról nem emlékezett meg senki, annak nem jutott más, mint amit a pajtásai megosztottak vele. Hogyne szerettem volna hát meg ezeket a pajtásokat?...
A mondat másik részét elhallgatta.
- Hogy mi nem mehettünk utánad - vágott közbe az apa - annak erős okai voltak.
- Tudom. Államfogság. Tizennégy napig tartó. Váltságdíj. Sokkal nagyobb, mint amilyennel Barnabás nagyapánk kiszabadíttatott Sinan pasa fogságából. Aztán a nagy archaeologiai feltárás. Nagyobb dolgok ezek, mint hogy egy rossz gyerek után kérdezősködni is maradjon idő. - De igen, az anyám feljött Debrecenbe, aztán hogy meglátott, amint a petákos temetésen énekeltem, úgy megutált, hogy visszafordult, és otthagyott.
- Otthagyott, mert nem jelentél meg a hívására, sőt levélküldéssel inzultáltad.
- A levelet bizonyosan a tanárom írta, én akkor ágyban feküdtem, kimarjult lábbal.
- No, hát azt az anyád nem szagolhatta meg.
- Hiszen nem panaszt tenni állok itt most, hanem, hogy magamat igazoljam előtted. - Ebben a helyzetemben érkezett hozzám egy levele Ponthay Adalbert grófnak; ez a köztetek végbement birtokcsere után történt. Itt van a levél, olvasd el, kérlek.
Decebál kezében reszketett a levél, amíg a sorait átfutotta; az olvasmány az arcába kergette a vért.
- Láthatod a levél keltéről - folytatá Manó -, hogy én az ajánlatot nem fogadtam el. Nagy pénz volt, amit benne találtam; a csizmám talpába tettem, s rajta jártam; nem vettem hasznát. Akartam a megkezdett tövises úton tovább menni magam erejéből. Elmentem legátusnak. A szegény paraszttól elfogadhatom az alamizsnakrajcárt, de nem a bankót a mecénástól. És ekkor mit gondoltak ki idehaza azok, akiknek Isten és a természet jogot adott hozzá, hogy velem foglalkozzanak? Utánam küldték ezt a kiállhatatlan, gyűlölt csodabolondot, hogy egy brutális hajdú segítségével útonálló módon ejtsen kelepcébe. Azok megfogtak, megkötöztek, megnémítottak, újra beleöltöztettek az utált gúnyákba; ingerkedve, gúnyolódva, csúfosan hurcoltak el erőszakkal. - Hát mondjad! Ha te lettél volna akkor az én helyemben, s maga Lucifer nyújtotta volna a kezét, hogy kiszabadítson, nem fogadtad volna-e el azonnal?
Decebál bosszúsan dörmögé:
- Erről én semmit sem tudok.
- Így jutottam aztán a bécsújhelyi kadetiskolába, oda nem jöhetett utánam Horkázi. Az évdíjat és havi zsebpénzt Ponthay Adalbert gróf fizette értem, amit én visszafizetendő kölcsönül fogadtam tőle, s a kamaton kívül még valóságos hálával is tartozom neki; mert ott szereztem magamnak tudományos készültséget, mely mellett a világ bármely civilizált országában megélhetek: - még talán idehaza is.
Az utóbbi szavait Manónak hallgatta is, nem is Decebál. Ellenben ez a Ponthay gróf levele egészen elfoglalá. Annyi megütötte a fülét, hogy a fia beszél valamit az esze után való megélhetésről. A honfoglalás óta ilyen plebejus eszme be nem lopózott a Tanussy család keblébe. Erre kellett valami konkrét eszmével válaszolni. Más is tud ,,keresni", de egyszerre egész kincshalmazt.
- Hát, édes fiam, ez a levél némileg engemet látszik vádolni azzal, hogy egy jól jövedelmező birtokunkat egy rossz jövedelműért kicseréltem.
- Ellenkezőleg! Bocsáss meg, hogy a szavaidba vágok. E levél igazságszeretetedet emlegeti, hogy egy hosszú pernek barátságos egyezséggel végét szakítottad; a jog Ponthayék részén volt.
- De elhúzhattam volna a pert évtizedekig, s azalatt a haszonélvezet az enyém marad vala. Én azonban már akkor bizonyosan tudtam, hogy a cserébe nyerendő birtokon van elrejtve ősapánk, Thonuzóba sírja. A kegyelet megnyerte jutalmát. Ne véld, hogy tékozló kézzel téptem szét birtokainkat. Tekints magad körül, s látni fogod, hogy egy kincstár közepett állasz, melynek értéke megnevezhetetlen. Ezt én szereztem!
Manó nagyot sóhajtott. Fájt neki, hogy az apjára, akit szeret, egy okos emberre, akit tisztel, egy nagy emberre, akit félt, úgy kell tekintenie, mint ahogy a kedélybetegek intézetének orvosa szokott nézni azokra a szerencsétlenekre, akik magukat ,,római csaszárok"-nak hiszik. Azok után, amiket Horkázi elmondott neki, csak mély sajnálkozással lehetett eltelve az apja iránt.
Decebál körülvezette Manót a kincstárban. Kezébe adogatta a nagyszerű leleteket, magyarázatot tartott neki minden darabnál: Mi volt az? Mi célra szolgált? Mit bizonyít?
Mikor aztán minden részletesen fel volt magasztalva, akkor csak amúgy fitymálódva odaveté:
- És nekem ezekért a kincsekért négyszáznyolcvanezer forintot kínáltak már.
- Kár volt oda nem adni - mondá a fiú.
- Kár volt oda nem adnom? - ismétlé sértetten az apa.
- Én, ha neked volnék, még most is eladnám.
- Te eladnád, ha rajtad állna?!
- Tudok Bécsben egy régiségkereskedőt, Justus Fraus a neve.
- Justus Fraus? De furcsa név!
- Jó volna az emberét megismerned.
- És elcsaklizzam az őseim kincstárát neki?
- A világ jobban megismerné a műemlékeket, ha közszemlére, múzeumokba kerülnének, mint itt. Tenálad elrejtve maradnak. Különben is nem ártana ezeknek egy kis szakértő megbírálás. Én archaeolog nem vagyok; de annyit látok, hogy e kincsek között olyanok is vannak, amiket már akkor, amikor Thonuzóba élt, senki sem viselt, avar függők és kelta fibulák; de még inkább felötlenek a későbbi korból való ékszerek, amik a cinquecento művészeire emlékeztetnek; azt pedig, hogy a Mithras-imádat bálványai hogy keveredtek a magyar vezérek kincsei közé, éppen nem tudom megérteni.
- Mert nem értesz hozzá! Azt nem is kívánja tőled senki. Hanem a tényeket el kell hinned. Ez egész kincstárt saját felügyeletem alatt tárták fel; mindez együtt volt egy cölöpsírban.
- A cölöpsírt elhiszem.
- A többit is el kell hinned, ha én mondom. Ott volt a két csontváz lovon ülve, lábaiknál a kedvenc eb és sólyom koponyái. Az egész kincshalmaz, a nyilakon levő írás mind valódi hunnus eredetre vall.
- De hiszen a mi nyelvünknek nincs semmiféle ázsiai idiómával grammatikai hasonlatossága; nyelvtani rendszerünk egyesegyedül a finnekével azonos.
No, hiszen ilyen hittagadást még nem mondtak ki ennél a háznál! De még az egész tiszántúli kerületben sem, soha!
- Micsoda? - kiálta fel Decebál; olyan düh és meglepetés hangján, mint akinek alattomos kutya harapott a lába ikrájába. - Hát te is finnista vagy? Hát te is megőrültél? Hogy a finnekkel akarsz bennünket rokonságba hozni? A fókavadászokkal?
Manó abban a tévedésben volt, hogy itt most tudományos dissertatiót lehet tartani. Védelmezni akarta az álláspontját.
- Édesapám! Ezen az atyfiságon bizony nincs mit szégyenlenünk. A finn nemzet, azért, hogy számra kisebb a magyarnál, mindazokkal az előnyökkel fel van ruházva, amikre mi büszkék vagyunk. Vitézségben mindig elöl jár; a finn ezredek az orosz hadsereg legkiválóbb csapatai, a finn nemzet maroknyi létszámával, alkotmányos szabadságát, intézményeit egyedül bírta fenntartani a nagy Muszkaország közepett, s míveltség dolgában egészen az európai színvonalon áll; irodalma, tanintézetei ismeretesebbek, mint a mieink, s mesés hazaszeretete egészen ikertestvére a mienknek.
- De én nem akarok semmi testvériséget se a finnekkel, se a lapponokkal, se a csuvaszokkal, se a többi rongyos, riha pereputtyal! Nekem Attila volt az ősapám! Az Isten ostora!
Manó most vette észre, hogy micsoda rossz fát tett a tűzre! Hiszen finnistának lenni nagyobb haeresis, mint ha valaki zsidóvá lenne!
- Engedelmet kérek! Bocsáss meg. Egy szót sem szóltam. Visszavonok mindent. Ezentúl belefoglalom még Attilát is a hiszekegybe.
Decebálban forrt már a méreg. Átkozott kadetiskola! Hogy elrontotta ennek a fiúnak az érzelmeit. Nem szereti ez többé a hazáját!
Összeszedte magát. Parancsolt a fellázadt indulatainak. Félretette, hogy most apa és fiú (úr és jobbágy) állanak egymással szemközt. Leszállt a kedvéért a vitatkozó ellenfél diapasonjára.
- Nem akarom a vakon hívő hipokrita engedelmességet reád erőszakolni. Meg akarlak győzni az adatok csalhatatlanságával. Beszéljenek a kézzelfogható tények. Mondják azok a szkeptikus szemedbe, hogy igenis, a hunok utódai voltunk és maradunk. A dicsőséges hunoké, akik nem kutyák által vontatott szánokon jöttek be ide országot foglalni, nem ittak iramszarvastejet, nem öltözködtek tengeri fókabőrbe, nem volt laposra nyomott orruk, legyező fülük, fülig érő szájuk; hanem délceg, lovon ülő párducbőr-viselő daliák voltak; egyedül nemesek a népek tengerében, akikre nézve minden más nép csak jobbágy és rabszolga lehetett. Bendegúz, Mundzuk, Tuhutum. Ezek voltak a neveik. - Le a sarukkal, korcs ivadék! Mikor e helyre lépsz! Aztán olvasd el ezt! S akkor borulj arcra.
E szóknál Decebál egy a falba bevésett gránitkő szekrényből, cifra kulcs segélyével felnyitva a fiókot, elővette azt az aranykapszulába rejtett hártyairatot, ami nyolcszáz esztendőn át ott rejtőzött Thonuzóba összeszorított fogai között, s azt tenyerébe fektetve és kisimítva, odatartá Manó szeme elé.
- Olvasd el, mi van ebbe írva!
De már akkor Manónak a józan esze is fogyatékán járt; elfeledkezett minden tiszteletről, amivel a legközelebb eső apjának tartozík. Eszébe jutott mindaz a bosszantás, búsítás, amivel gyermekkorát elkeserítették, ez aprokrif betűknek a láttára. A lábával mérgesen dobbantott, s félretolta maga elől azt a megbecsülhetetlen régi írást; még a fogait is csikorgatta hozzá.
- Kérlek! Vidd előlem ezt a firkát!
- ,,Firkát!" Te! Nyáladék kölyök! Tudod, mi van ezen írva? Ős igazi hun betűkkel? A ,,szer", melyet a mi ősünk kötött a hét vezérrel. A jog, mely a Tanussy családnak utat nyit Magyarország trónjához.
Most már az egész világ sárgának tetszett Manó szeme előtt.
- Ne add a kezembe azt az ákombákot, mert összetépem.
Erre a szóra úgy ütötte arcul Decebál a fiát, a tenyerében tartott hártyairattal együtt, hogy csak úgy csattant.
E végzetes ütés után elnémulva nézett egy percig az apa és fiú egymás szemébe.
Hogy ezzel örökre el vannak egymástul szakítva, azt tudta mind a kettő.
Manó találta meg elébb a szavát. Halkan, suttogva rebegé:
- Adja Isten, hogy ezt az ütést soha meg ne bánd, apám.
Decebálban erre még jobban felforrt a dölyfös indulat. Még egyszer felemelte a kezét. Talán ismételni akarta? Hanem az ifjú hamarább elkapta a kezecsuklóját, s az apa érezheté, hogy a fiának az ökle, mint egy vasbilincs, úgy tartja fogva a kezét.
- Emlékezzél reá - suttogá fülébe a fiú -, hogy itt, ezen a helyen, fogja teneked ezt az ütést visszaadni egy kéz, akitől legkevésbé várnád, s aki elől nem védheted magad, s ez az ütés jobban fog neked fájni, mint a tied nekem. Isten legyen veled.
Azzal ellenállhatlan erőszakkal emelte fel az apai kezet az ajkához, és megcsókolta azt.
Akkor aztán sietett ki a kincstárából. Ment az anyja lakosztályába. A mademoiselle jött elébe a szalonba, miután az a szokás divatozott a kastélyban, hogy az úrnőnél előbb be kellett jelenteni - a családtagok látogatását. Azt az izenetet tudatták Manó úrfival, hogy őnagyságának most vapeurje van, fekszik; nem fogadhat, majd tudatni fogja az ifjú úrral, ha a lever-t tartja.
- Majd! Majd!
Ilyen ,,majd" nem jön elő ez életben soha többé!
Manó kiszakított egy levelet a tárcájából, s irónnal rárajzolta búcsúszavait. (A mama írást is tud már olvasni).
,,Kedves anyám! Sajnálom, hogy búcsút nem vehetek tőled. Engemet az apám elűzött a háztól; rögtön távoznom kell, vissza nem térhetek soha. Amit neked meg akartam mondani, ideírom. Én megnősülök. Elveszek egy szegény leányt, aki engem szeretni fog. A neve Sáromberky Lizandra. Nagy a világ, betakar bennünket. Isten keze oltalmazzon téged és szegény apámat. Ölellek, csókollak. Fiad, Manó."
Ezt a papírdarabkát összegöngyölíté, az ujjaival összenyomkodta cifrán, s átadta a kisasszonynak, tegye oda a mama éjiasztalára; majd rátalál, ha felneszez.
Azzal je-me-recommande-ozta magát, s elchasseírozott.
A mademoiselle bevitte az úrnő öltözőszobájába a pálca alakú levelet, s odatette a toilette-tükör elé. Madame még az alkóv damasztfüggönyei mögött kereste az okot az alvásra.
Mikor aztán a nagy antik óra elverte azt az időpontot, mely egy rangbeli úrhölgy fölkelésére alkalmatos, akkor csengetett, a besiető komornával félrehúzatta a függönyöket, a szobában kellemetes clair-obscurt csináltatott, felhozatta a csokoládéját, rossznak találta, de megitta, azután feladatta magára a hímzett hálóköntösét, elmondta, hogy milyen rosszul aludt. Kemény inquisitiót tartott afölött, hogy micsoda járás-kelés volt a vendégszobakban az éjjel? (Volt biz ott, az egész traktus az útra pakolt). Azután elmondta, hogy miket álmodott, de már azoknak a magyarázatahoz hiányzott a Dorkó nénő, a mademoiselle nem értett hozzá. Azután a fürdőszobába vezetteté magát, az aromatikus fürdő után az egész testét behinteté finom hajporral, felhúzatta a lábára a papucsot, körülnézte magát a nagy tükörben, s aztán a fésülködéshez öltözve, átlibegett a toilette-szobába. Már akkor az világossá volt téve. Papagáj, kakadu, fuvolamadár fölébredt, kiabált, flótázott, azokkal idegen nyelveken szót váltott, a kis bolognai ölebét elhalmozta hízelgő nyájaskodással, azután leereszkedék a toilette-asztal előtti karszékbe, ajkait a tükör előtt szélesre szétnyitotta, kivillogtatva gyönyörű elefántcsont-fehér fogsorait, s biztosítá felőle a mademoiselle-t, hogy azok mind igazak, egy sem hamis; különféle próbákat tett, hogyan lehetne elkerülni, hogy az arcán lévő rózsás szerelemgödröcske idő jártával ráncocskába ne menjen át? - Egyszer aztán kezébe akadt az a valami, ami flaconok és kefécskék közé volt téve.
- Qn'est qu'est, que cela?
A mademoiselle elpirulva rebegé, hogy ez a Monsieur ,,Emma" levele.
- Shocking! Nekem összenyomkodott levelet küldeni? Was schreibt der Fratz?
Elhozatta a lorgnonját, ami nélkül az olvasás nem fashionable, s elkezdte szótagolni (még plajbásszal ír a filou!) azt a firkát.
A komorna azalatt csavargatta ki a hajából a papillote-okat, amikkel a haja fel volt tekergetve éjszakára.
De amint odaért Sára asszony a betűlehüvelyezésben, hogy ,,Elveszek egy szegény leányt...", egyszerre kiment a szeméből mind az álom, mind a nobel lankatagság; felugrott a toilette-asztal mellől, pofon ütötte a szobaleányt: mért nem eresztették be, mikor itt volt, az úrfit; a kiskutyát felrúgta: ,,Hát te nem tudtál ugatni?"; azzal a mademoiselle-hez fordult; az méltóságteljes pózt foglalt el vele szemben. Hiszen nem is akarta bántani, csak azt akarta tőle megtudni, hogy ,,wo ist die Portrait?"
- ,,Das" Portrait - igazítá helyre a kisasszony.
- Egye meg a katymári fránya a der, die das-otokat! Én a nyőstény portrait-t keresem. Wo ist die Fraulein?
A mademoiselle figyelmezteté rá, hogy a Fraulein is semlegesnemű.
- No, most már semlegesnemű lehet, mert tudom, hogy senki se veszi el!
Azonban gyorsan kezébe akadt az a miniatur festmény, mire a fiának szánt grófkisasszony volt lefestve.
Szaladt át a szobákon keresztül Decebál lakosztályába.
Nem kérdezte, illik-e vagy nem fésülködőköpenyben, papucsban menni látogatóba egy előkelő hölgynek a férje szobájába. A feje körül tekergő kibontatlan papillote-ok olyanná tették az arcát, mint egy szép Medúzafő.
Decebál, mint afféle dölyfös ember, aki a hirtelenkedést nem engedi magának megbánni, sőt inkább annak az elkövetése után igyekezik magát még jobban beledisputálni a haragos kedélyállapotba, nagy léptekkel járt körül a múzeumában, meg-megállva a nagyszerű históriai kép előtt, mely Thonuzóbát és a feleségét ábrázolta, s azoknak panaszolva el a keservét.
- Hát csak finnek voltatok, ugyebár? Jégen korcsolyázók; rozmárra vadászók! Nem Attila ivadékai, nem szittya utódok. Mese az egész hun mondakör. Mese az Árpád bejövetele, a hét vezér esküje; a magyar nép úgy jött be suttyomba Magyarországra, télen, mikor jó szánút volt, kutyavontatta szánkón, a Jeges-tenger mellől. Az egész magyar történetet álmodta valaki, úgy beszélte el másoknak. A finnek története a valóság! Hiszen nyelve sincsen a magyarnak, úgy lopkodta össze tótból, németből; csuvasznak, cseremisznek, osztyáknak tartozik vele, amit nem úgy lopott. Kaleva volt az ősünk, annak a keblébe térünk vissza! - S még ez a drága szövetség maga is rongy! Összetépni való rongy, hahaha! No, hát jó! Ha meg tudja tagadni a fiú az őseit, meg tudja tagadni az apa a korcs ivadékát.
Erre a fennhangon tett mondásra nyitott be hozzá Sára asszony.
Már a tekintetéből is észrevehette Decebál, hogy itt nagy zivatar készül a fejére.
- Mit csináltál a fiammal? Hova tetted a fiamat?
Decebál tekintélyadó állást vett, hátravetette a fejét, s hatalmas mozdulatot tett a kinyújtott kezével.
- Mit tettem? Amit egy apa tesz elvetemült fiával! Bűnös volt! Megfenyítettem.
Sára asszony elszörnyedve csapta össze a kezeit.
- Micsoda? Megütötted?
- Meg.
- Megütötted a fiadat? - kérdezé még magasabbra emelt hangon.
- Igen.
- Megütötted az én fiamat, az Emmát?
Már ekkor a hangja a fellegekig emelkedett.
- Hányszor mondjam?
- No, hát itt van a levele, olvasd. Itt hagyott, elment örökre.
- Fusson is előlem, és soha ne lássam többé. Házam és szívem zárva előtte örökre.
- De hát mit vétett ez a gyermek, amért meg kellett őt ütnöd, és elűznöd a háztól?
Decebál elébb Thonuzóba arcába tekintett. Úgy volt az arc festve művészi kezektől, hogy az ember akárhonnan nézett rá, mindenütt a szemébe nézni látszott. E fennkölt arc erőt adott szívének, hogy e kemény (ítéletszerű) mondást megörökösítse.
- Megütöttem, és világgá űztem; mert szidalmazta az őseimet!
Sára asszony erre haragjának egész batteriáját engedé működésbe jönni.
- Hogy a pokol kutyái ragadozzák el a te redves őseidnek a csontjait! Hát azért kellett az én Emmámat elverned a háztul? Hogy őrölnének spódiumot az egész csontöregapádból! Hogy égetnének belőlük suvickot!
- Asszony! - ordíta fel szörnyű haraggal Decebál, s lábával nagyot dobbantott. - Ne káromold az őseimet!
- Köpök az egész őseid lajstromára! Az én ősapám székely lófő primór volt már akkor, amikor a te őseid még sátorozó csavargók voltak.
De már erre egész bősz indulattal rohant Decebál e rettentő káromlás elkövetőjére, megtorlásra készen. - De nem hátrált ám meg előle az asszony. Ha ő az egyik öklét emelte föl, felemelte az mind a kettőt, s a szemei olyan szépen forogtak hozzá, hogy szív legyen, aki annak helytáll.
Decebálnak eszébe jutott az a bolond jóslat, amit a fia mondott: ,,Itt ezen a helyen fogod visszakapni azt az ütést, amit nekem adtál, és egy olyan kéztől, amelyik ellen nem is védheted magadat." Jónak látta nem kísérteni meg, hogy beteljesül-e ez a jóslat - ilyen hamar. (Más kéz lesz az!).
Visszanyerte hidegvérét. Az okosabb enged. Az erősebbnek illik a hátrálás.
- Hosszú haj, rövid ész - morzsolá a fogai között, s azzal megfordult, s hátratett kezekkel ment a múzeum túlsó oldalára. Sára asszony pedig előbb sírva fakadt, azután durcásan dobta oda a szép aranyrámába foglalt miniatur arcképet Decebál lábához.
- Most már elveheted a görbe nyakú konteszt magad! S meghíhatod az Avakumot násznagyodnak.
...Akik az előzményeket ismerik, könnyen ki fogják találni, hogy került ennek a phrasisnak az eleje és a hátulja egymáshoz?
       
Ezúttal nem küldtek senkit az eltűnt Emmácska után, hogy hozza vissza.









Jókai Mór: A kiskirályok


XXXVI. A praktikus emberek
Manó a kezébe vette az útitáskáját, s a hátulsó ajtón meg a kerten keresztül tovaballagott.
Hát, biz ennek ez a természetes lefolyása. A kitagadott fiút nem szokták négylovas hintón eltovábbítani, hanem megy az a legközelebbi alkalmatosságon, gyalogsorban.
Mehetett a kerten keresztül, anélkül, hogy valaki megkérdezte volna tőle, hova megy. Maga a kert is hirdette a ház hanyatlását. A pázsitot felverte a bogáncs, a farkkóró; az utakat ellepte-a perje; néhol az út közepén óriási halmot hordtak össze a vereshangyák. Egy-egy fa, amit a szélvész keresztüldöntött az úton, ott hevert, míg befutotta a repkény, teleszőtte a sárga taplógomba. Nincs már itt kertész. A nagy halastó ki van száradva, a békanyál, mint sárga szemfödél lóg alá a vízitökök kóróiról a szélein. A hattyúkat, pávákat megette a görény. A délszaki növényeket elfelejtették egy télen betakarni, azok kifagytak. A rózsabokrokat elnyomta a folyondár; a vadaskert fái sudárszáradtan meredeznek elő az aljbozótból, az őzeket, nyulakat kipusztították belőle a farkasok, hiúzok meg a vadorzók. A patak egy nagy felhőszakadáskor elvitte a hídját, s nem csináltak helyette újat; aki át akar rajta menni, lehúzza a csizmáját, s átgázol. A kert kapuja zárva, nincs már kapuőr, aki nyitogassa, hanem a kerítésen van rés törve, azon járnak ki s be. Minden azt hirdeti, hogy a gazda csak vendég a háznál.
Manó, mielőtt elhagyta volna az apai házat, kiszemelt egy szép egyenes somfacsemetét a bozótból, s hozzáfogott a zsebbeli késével, hogy ezt kivágja tőből - úti pálcának.
E munkája közben észre sem vette, hogy valaki utána jön, és megszólítja.
- Ugyan, édes drága úrficskám, mit csinál itt?
Dorkó nénő volt, nagy batyuval a hátán.
- Botot vágok magamnak az útra, Dorkó.
- Hát maga is elmegy innen? De jól teszi. Én is elhagyom a házat, de még képpel sem fordulok felé soha többet.
- Hát magának mi baja van, Dorkó?
- Megütött a tekintetes asszony. Pofon ütött tegnap este. Soha életemben, amióta a kontyot feltették a fejemre, meg nem ütött engem senki, mert nem szolgáltam rá. Most sem vétettem semmit. A mamsell azt mondta, hogy menjek oda, csókoljak kezet, majd megbocsátanak. Hát, ha éhen kellene meghalnom!
(No, lám! Még ennek a kegyelemkenyéren megvénült banyának is van büszkesége!)
- Aztán tudja, édes úrficskám, hogy miért ütöttek pofon? Éppen maga miatt. Azért, mert tegnap este elmondtam azt, amit láttam. Ő küldött oda az úrfi után leskelődni, s aztán, hogy az igazat elmondtam, hogy milyen áldott jó szívvel ápolgatta azt a beteg kalugyert, hát azt mondta hogy ne locsogjak, s hogy mégis tovább beszéltem, hát felképelt.
- Menjen kend az útjára! - utasítá el Manó a banyát. - Nem akarom, hogy az anyám ellen panaszkodjanak előttem.
Dorkó nénő nagy dohogva odább ment. Manó megfaragta a somfa botot, s aztán a vállára veté, a végére akasztva az útitáskáját éppen úgy, mint azelőtt hét évvel, mikor elszökött mendikásnak.
Az a somfa pálca volt az egyedüli öröksége, ami a tűzhalmi uradalomból rámaradt.
Ezúttal nemigen messze vitt az útja. Tanusvár gyalog is csak egy óra járás a tűzhalmi kastélyhoz, sétálva bemehetett.
Alig ismert rá a városra a nagy égés után. A házak legtöbbje még csak feléből volt felépülve. A kálvinista templom tornyának, a hajdani hegyes tető helyett csak olyanforma házisipka volt nyomva a fejére, a ,,Régi Nap" ismét felépült kétemeletes háznak, de a felső emeleten még nem voltak beállítva az ablakrámák, s az egész fal még várt a bevakoltatásra. Hanem az új címere nagyszerű volt, hordófenéknyi küllős ábrázat aranyból, alája írva: ,,Az új régi naphoz". Dabajkó úrra is rá lehetett találni, de nem ráismerni, mert a nagy tűz alatt összeégett az ábrázatja, egészen új bőrt kapott, de fájdalom, bajuszt nem.
A kérdezősködésre, hogy idebenn van-e Mántay úr? készséggel utalta a jövevényt, hogy ott van a Numero I-ben.
Manó sietett fel hozzá. Benyitott a szobájába, eldobta a kezéből a táskáját, botját, s odaborult a jó barát nyakába.
Az is összeölelte, csókolta, amellett szertelen jókedvvel kacagva.
- Hát itt vagy már? Ugyan vártalak. Nézd, még egy második ágyat is hozattam be a számodra. Tudtam, hogy ma itt fogsz lenni!
- Hogyan tudtad, bátyám?
- Hát mire való az asztronómia? Meg a trigonometria? Azt megtudtam; hogy három nap előtt Tűzhalomra megérkeztél. Azt is tudtam, hogy tegnap vége volt a tractuális gyűlésnek, ma a vendégek eltávoztak, magatokra maradtatok. Az aurea regula szerint azon a napon neked futnod kell a tűzhalmi kastélyból. - Ugye, kidobtak?
- De még meg is vertek.
- Azt is tudtam. Csak egyszer?
- Az apám ütött meg.
- Akkor ötven percentet megtakarítottál. Én azt szántam neked, hogy az anyád is megver.
- De szomorú dolog ez nagyon.
- Dehogy szomorú. Hát a püspök, mikor bérmál, nem oszt-e gyönge pofonokat a lelki gyermekeinek? Hát a királyok nem ütéssel avatták-e fel a lovagjaikat? Olybá vedd a dolgot. Ki is tagadott az apád, ugye? No, hát csak kezdj hozzá, hogy rögtön valami munkához láss, mert bizony mondom neked, hogy egyszer valamikor a szegény apádat, anyádat még neked kell eltartanod vénségükre! - Van-e kedved velem kompániába állni?
- Csak tudjam, hogy mi feladatom lesz.
- Tudod te azt, hisz azért jöttél ide. Azt már tudod, hogy az isteni Széchenyi megkezdette a Tisza-szabályozást. (Én nem vagyok nagyon adakozó a címzésekkel, de aki a mocsárfenékből kenyértermő földet teremt, annak csak méltán kijár ez az epitheton.) Egy egész tér szakaszmérnöki munkálatait én vállaltam el. Lámpással keresem az olyan embert, mint te vagy, s ha megkaphatom, bársonyban köttetem. Hahaha! Daróc is jó lesz. No, hát darócba foglaltatlak. Csúnya munka ám az, hallod! Amelyiknek gyomra van hozzá, annak esze nincs hozzá, amelyik meg értené, az a Bécsből hozott technikus, az harmadnap patécsot kap, s vagy elpatkol, vagy elszökik. Ilyen átkozott kemény fickó kell nekem, mint te vagy, aki kitanulta az egész mesterséget, s beéri hétszámra sült hallal meg foghagymás pirítóssal.
- Felváltva!
- Természetesen. Aztán a nyáron nem látunk ám épített emberi hajlékot, hanem ott hálunk a töltésen. Télire bekerülünk Véreskőre a mappákat elkészíteni. Mikor minden készen lesz, sok pénzt kapunk, hanem addig a markunkból élünk.
- Az igen természetes.
- No, hát szeretem, hogy megegyeztünk. Ez az egész bagázsiád, amit magaddal hoztál?
- De bizony még akarok hozni valamit.
- No, csak valami fölösleges dolgot ne.
- Feleséget akarok hozni magammal.
- Feleséget! Asszonyt?
- Még leány.
- Akkor te roppant praktikus egy ember vagy! Hiszen ez hiányzott nekünk! Egy asszony, aki a számunkra megfőzi a vacsorát, a paprikás halat; amikor mi fáradtan előkerülünk a mocsárgázolásból, hát készre vár, aztán tiszta inget mos ránk. Mert remélem, hogy ilyen leány az, akibe beleszerettél, akit el akarsz venni?
- Tökéletesen ilyen!
- Becsülöm az eszedet. Nem is ér az semmit, azért venni feleséget, hogy majd az pénzt hoz a házhoz. Veszedelem az csak. Azért nem házasodtam én soha. Egyszer voltam szerelmes egy szép menyecskébe, özvegyasszony volt, szívesen hozzám is jött volna. Aztán egy izromban együtt utaztunk a nagyváradi Püspökfürdőbe. Tudod, nekem szokásom az útikészülékemet versbe szedni, hogy valami el ne maradjon. Nálam egy disztichon kiadja, de őnála hét soros hexameter lett belőle, le van írva a tárcámban, hallgasd meg:
,,Kuffer, láda, börönd, utitáskák, kis doboz és nagy,
Szélvánkos, ridikül, teafőző, pájdli, necesszér,
Úti bukét, ibrik, kávémalom és repülősó,
Kesztyűtágító, vasaló és hajbodorító,
Sál, bajadér, vikler, legyező, umbréla, napernyő, 
Mopszli, kanári kalitkástól, pesztonka, szakácsné,
Hála Istennek, komplett a schwere bagázsi."
Nem tudtam megtanulni könyv nélkül, inkább megszöktem eleve.
Manó nevetve biztosítá a barátját, hogy az ő kedvese éppen olyan könnyű szerrel utazik, mint ő maga, s az igényei olyan szerények, aminők csak valaha a száznyolc ázsiai magyar törzs leányaié lehettek a pusztában, amikor még a magyar nyelvben ez a három szó: ajtó, ablak, ház nem volt meghonosítva.
- No, hát akkor gratulálok hozzá. Persze szökik?
- Természetesen.
- No, hisz ott rá nem talál a famíliája, ahol te a háztüzedet meggyújtod. Van egy szigetünk a kurusi láp közepén. Nem is trigonometriai pont, a pózna sem jelzi. Az lesz a közepe egy nagy falunak ötven esztendő múlva. Körüle a mocsár a legszebb búzatermő róna fog lenni. Most még csak lélekvesztőn lehet hozzá jutni. Már most is népes telep. Van rajta kilenc gunyhó. Kettő az enyim, a többi a munkásaimé. Az egyiket odaadom nektek. Választhatsz belőle, amelyik jobban tetszik. Az egyik egészen új, most raktuk össze nádkévékből; a másik már régi; azt ott találtuk, vadászleskunyhó lehetett. Hanem ez sokkal regényesebb, egészen befutotta a szederinda, a tetejében van egy fészek, kilenc kis fiók nádiverébbel.
Manó tapsolt örömében.
- Éppen ilyent ígértem én a kis kedvesemnek! Szakasztott ilyent! Jaj, hogy örült neki előre!
- No, hát hozd bele minél előbb!









Jókai Mór: A kiskirályok


XXXVII. Hol van a macska?
Tehát már minden szükséges dolog megvolt, aminek egy szerencsés házasságot megelőzni szokás: apai részről a kitagadtatás, aztán meg egy nádkunyhó, aminek a tetején van egy fészek kilenc nádiveréb-fiókkal. Mi kell még hozzá? ,,Egy nagy bogrács, hat cseréptányér, egy tucat főzőkanál, egy duplapuska, egy vizsla, só, paprika, lőpor..."
(,,Soh'se számláld! Azt mind beszerzem én. Te csak a menyasszony után láss!")
... és végül a menyasszony.
Ezt azonban szöktetni kell. - S az a nagy tudomány.
Mikor Manó Bécsbe visszakerült, s a legközelebbi éjjeli ablakparádé alkalmával értesíté a kedvesét az eddig történtekről, az is elmondta neki, hogy idehaza hová gyarapodtak a kül- és belügyek. A mama és a grófné egész ostromot áll ki a versenyzők részéről. Amint az egyik bolond megkezdte, a többi tódul utána. A mama védi azt az álláspontot, hogy csak az oltárlépcsőn keresztül lehet a leányához eljutni. Aki kezet kínál, annak nem nézik az ábrázatját. - S akad ilyen is; gazdag, de rücskös.
Innen nem szabadít ki más, csak a szökés.
De az minálunk nem olyan könnyű.
Éjjel a mama mélyen alszik, de a kapu be van zárva, s a házmesternének meg van tiltva azt bárkinek is kinyitni. Nappal pedig ez a szokás: - Hogy a mariahilfi utcából a Bástya utcai házig eljusson Lizandra, az ott folyton ólálkodó kémek miatt mindennap más meg más álcát kell felvennie. Egyszer tejáruló leánynak öltözik, ki tejeskantákkal a kezében minden kapun beénekel; máskor mosónő lesz, aki hosszú rúdra akasztott keményített szoknyákat visz haza, majd meg piacról hazatérő szakácsné, nagy kosárral a karján, aminek a födele alól kilóg a csuka úszfarka. Húsz lépésnyi távolban pedig állhatatosan kíséri egy öreg klaviermesternő, hangjegymappával a hóna alatt, nagy fekete szemüveggel az orrán, régimódi capuchonnal az arca körül. Ez a mama. Lizandra arca ki van festve barnapirosra; kockás zöld kendő vagy bodros fehér főkötő van a fején, fekete álhajjal.
Így senki sem ismeri fel benne a jövendőmondó álomjárót, akivé átváltozik, amint a grófné által lakott szállás ajtaján bemegy. Innen ismét ugyanazon álcában tér vissza, kísérve a lakásáig a zongoramesternőtől. Tehát őrizetlen soha sincsen.
- Mármost hát idehallgass, hogy mit csinálj - oktatá a kedvesét a bölcs kisasszony. - Holnap a tejárusnőn lesz a sor. Te a Bástya utca sarkári fogsz rám lesni, s egy bérkocsit tartasz készen a Torony utcában. Mikor ezt az én zöld kockás kendőmet meglátod, meg a piros máslis cipőmet, s hallod a hangomat, hogy ,,Kauftz a gutsz obersz!", akkor előbukkansz, flanírozva. Húsz lépésnyire jön utánam a mama. Ő is rád fog ismerni bizonyosan, de te hiába akarnád őt megszólítani, hogy visszatartóztasd; ő nem engedi, hogy a köztem és közötte levő távolság csak egy lépésnyit is növekedjék, kivált a sarokkanyarulásnál. El fog taszítani maga elől, s akármi nyelven szólsz hozzá, azt feleli: ,,Süket vagyok!" Hanem így tégy. Amint engem meglátsz, rám kacsintasz: ,,Ej, de kacki leány!", aztán meg egyszerre meglepetést színlelsz, megállsz, utánam bámulsz, ismerősnek látszik előtted az arcom, elárulod a szándékodat, hogy visszafordulj, és utánam jöjj. Ekkor aztán majd ő fog meg téged. Ő siet rád ismerni, a jó barátságot felújítani, visszatartóztat, hogy meg ne láthasd, melyik ház ajtaján osontam be a Bástya utcán! Majd elmondja nagy sopánkodva, hogy meghaltam, vagy kolostorba mentem, vagy valami ilyenformát, amíg gondolja, hogy én már helyben vagyok, akkor aztán utadra ereszt; de még a sarkon folyvást utánad fog lesni, hogy nem térsz-e vissza? Te azonban továbbmégy, s hátra sem nézesz többet, hanem bekerülsz a Torony utcába, ott fogsz engemet találni a Braunfeld-palota kapuja alatt, amint tejet mérek meszellyel a szakácsnéknak. Akkor aztán felülünk a bérkocsidba, s vágtatunk, amerre nincs a világ bedeszkázva. Megtanultad a szerepedet?
Manó tökéletesen megtanulta azt.
Csak egy aggodalmát akarta még elmondani.
- De hát, te szentem, te oltárképem, nem félsz velem egyedül elfutni a világba? Paptól meg nem áldva, oltár küszöbén át nem lépve, apa, anya átkától kísérve?
A leány megsimogatta a fiú fejét.
- Hát nem magad mondtad-e, hogy szented vagyok, oltárképed vagyok? Ha tőled félnék, kiben bíznám akkor? Megyek én teveled, ahová te viszesz, s ha azt mondanád, hogy az égő pokolba vezetsz, tudnám, hogy ott sem engeded, hogy egy hajam szála is elégjen, oda is veled mennék. Nem tehetsz te velem semmi rosszat, hiszen szeretsz...
       
Bárcsak a színpadon tudnának olyan jól eljátszani egy vaudeeville-t (próba nélkül), mint ahogy ezek végigjátszták a maguk vígjátékát. A cselszövény tökéletesen sikerült.
Sáromberkyné éppen úgy fogta el az utcán Manót, ahogy tervezve volt, úgy tartotta diskurzussal, hogy a tejesleány után ne sompolyoghasson, s azután megnyugodva benne, hogy a leánya ezalatt bement a titokzatos házba, búcsút vett a fiútól, s maga is odabandukolt.
Nagy elővigyázattal kellett élnie. Föltehette a kapusnéról, hogy az sok oldalról meg van vesztegetve a kémkedésre. Neki nem volt szabad elárulni, hogy a grófnéval van valami összeköttetése. Egy hátulsó falépcső vezetett az ő szállásához, ahol ő napestig verte a zongorát, csak akkor hagyta abba, amikor a két szállásból egymásba szolgáló akusztikai csövön át a leánya hívó hangját hallá megcsendülni. Akkor aztán odaült a ,,Dionys fülébe". De soha a grófné szállására fel nem ment. A világ előtt nem ismerték egymást. Az kereste fel őt a máriahilfi házában esténként, ahol aztán Sáromberkyné már nem volt zongoramesternő.
A delejes álom órái meg voltak szabva; tízaranyos látogató csak ezek alatt nyert bebocsáttatást.
Sáromberkyné ezúttal nagyon sokáig várt hasztalanul a jeladó hívásra. Már a dél is elmúlt. A hintók gördülése jelzé, hogy látogató jött; de az megint olyan hamar eltávozott.
Egyszer aztán a Lizandra hangja helyett a grófné mély alt hangját hallja átzengni a hangközlő kürtőn.
- Madame! Nem jön ma el a kisasszony?
- Micsoda? - kiált vissza a mama elszörnyedve - hát nincs odaát a leányom?
- Én még ma nem láttam.
- Par tous les diables! Ez szép dolog volna.
Azzal félretéve minden elővigyázati óvintézkedést, rohant le a főlépcsőkön, fel a grófné márvanylépcsőin, be az elfogadóterembe! Az inas eléje jött azzal a jelentéssel, hogy ma nincs séance; a somnambule nem jött ide alunni.
Annak nem akart hitelt adni, betört a grófnéhoz, - az nem látta Lizandrát. Az ágyfülke üres volt.
Sáromberkyné annyira elfeledkezett az alakoskodásról, hogy egyenesen a kapusnéhoz futott le, azon követelte, hogy mit tud arról a milimáriról, aki ide tejet szokott hordani?
Az tudott róla felvilágosítást adni.
- A Dierndl benézett ide korán reggel, s ezt a levelet hagyta itt a madame számára.
- Kinek szól a levél?
- A grófnénak.
Tehát előbb a grófnéhoz kellett felvinni a levelet.
A borítékban azonban csak egy lepecsételt levél volt, mely Sáromberkynének volt címezve.
Ezt a leánya írta. A levél tartalma ez volt.
,,Kedves anyám! Jelentem neked egész tisztelettel, hogy férjhez megyek, ahhoz az ifjúhoz, akit régóta szeretek, ő is csak engem szeret. Jól ismered. Tanussy Emmánuel. Nem akarok többé senkit megcsalni, senkinek hazudni. Igaz, hűséges asszony akarok lenni. Annak a művészetnek, amire te tanítottál, vége. A pénzt, amit ezzel szereztem, használd békével, és élj nyugalomban; ne törd magadat tovább a világgal való küszködésben; nekem lesz annyi kényelmem, hogy boldog leszek vele. Mindig szeretni foglak, de a kedvesemet még jobban szeretem, s megyek vele örömbe, bánatba. Isten veled. Lizandra."
- Ez nem igaz, ebből egy szó sem igaz! - dühöngött Sáromberkyné a levél olvastára, aminek a tartalmát a grófnéval is közölte. - Én tanítottalak csalni, hazudni, engem is megcsalsz. Hamis nyomra vezetsz! Majd bizony te egy quietált hadnaggyal szököl, - ha már szököl, akit apja-anyja elvert, egy átkozott garasa sincs, mikor előtted vannak mások. Engem bolonddá nem tesztek.
Rögtön szaladt, fiakkerbe vágta magát, vágtatott a Hotel Wandlhoz. Ott lakott Ponthay Gil Blas.
Ez volt legindokoltabb gyanújának tárgya.
Nem kérdezte, föl van-e már öltözve? Nem borotválkozik-e? Betört hozzá.
Az pedig éppen borotválkozott.
- Hová tette ön a leányomat? - rivallt rá még az ajtóból.
A jámbor tüzérhadnagy majd az állát vágta le a borotvával ijedtében erre a szóra; az egyik orcája még fehér volt a szappanhabtól.
- Mi történt a leányával? - kérdezé elförmedve.
- Elszöktették! Ön tette azt! Hol van? Adja elő!
Szegény Gil Blas, ha tüzértiszt nem lett volna, sírva fakad.
- Én szöktettem el? Én? Hiszen most borotválkozom.
Nem is folytatta hát a borotválkozást, ledobta a szőrvakaró kést, letörülte a képe másik feléről a szappant, az hadd maradjon borostásnak, s aztán felnyitogatta a szobájában levő szekrényeket, kommódokat, hogy lássa az asszonyság, hogy őnála egy csepp elszöktetett leány sincsen.
- Szégyen, gyalázat ez! Hát így kell vigyázni egy anyának a leányára? (Még utoljára neki állt feljebb!)
Utoljára olyan krawalt csaptak, hogy pincér, szobaleány mind összeszaladt; azt hitték, egymást ölik.
- Megálljon, madame! Én tudom, hogy ki cselekedte ezt az alávaló árulást - monda végre a kis gróf. - Így bízzék az ember meg az atyafiaiban. Ne nálam, hanem a bátyámnál, a Don Juannál keresse a leányát! Óh, én bolond! Még őrá bíztam a titkomat! Jöjjön, madame. Én vezetem önt hozzá. Együtt megyünk oda. Megállj, te áruló!
Azzal felölté az egyenruháját, kardot kötött, vitte magával Sáromberkynét a Hotel Londonba. Az volt Don Juannak a rejteke.
Az bizony még az ágyban feküdt, de kihúzták onnan, s kényszerítették felöltözködni, előadva neki duettben a forró vádat, amely árva fejét terheli.
Don Juan csak a kezeivel csapkodta hol a homlokát, hol a térdeit e megtámadás és felöltöztetés alatt, s nem volt más felelete rá, mint ,,kolosszál!"
- Kolosszális gazember vagy! - üvölté a fülébe az unokaöccse. - Én neked elmondom, hogy egy ártatlan leány erényét hogyan akarom megmenteni a világ csábjai ellen, s te magad odamégy, s elcsábítod! Becsület ez?
- Becsületem szentségére esküszöm, hogy nem én tettem! - menté magát a nagybátya. - De én tudom, hogy ki tette! Hát hinné azt valaki? Nem! Ilyen dolgok még XIV. Lajos erkölcstelen korszakában sem történtek, hogy a női ártatlanságot, akit a fiú őriz, az apa csábítsa el.
- Micsoda apa?
- Nem az enyim, hanem a tied, Adalbert gróf. Annál keressük. Ott fogjuk megtalálni.
Sáromberkynének volt oka lehetségesnek találni ezt a kimenetelt. Adalbert gróf neve valóban ott szerepel a Sommacampagna grófnő lajstromán, a fokozott ajánlatok között. Ő is a női erény biztosításában fáradozott.
- Rontsunk rajta!
Most azután már Sáromberkyné harmadmagával, (mint egy párbajra hívó) jelent meg a gyanúsított leányrabló szállásán, a Hét Választófejedelemnél.
Adalbert gróf pedig éppen a gazdasági számadásai gyökeres átvizsgálásába volt elmerülve, mikor betört hozzá az ellenséges hadosztály.
Az unokaöcs, az anya és a szülötte magzat együttes támadását kellett egyszerre kiállania. Kettő kétfelül, a harmadik szemben támadta meg. A tragikai jelenetek leghatásosabbikának volna ez nevezhető. Egy elvetemedett apa, akit a fia és az unokaöccse leckéztet, míg egy kétségbeesett anya lábainál térdel, s kezeit tördelve kéri tőle számon a leányát.
Neki azonban ez csak bosszúságot okoz, mivelhogy érzi tökéletes ártatlanságát.
- Édeseim, nekem hagyjatok békét. Én a leányotokért felelősséget nem vállalok. Nem mondom, hogy a szándék hiányzott volna nálam az ilyesmihez, én nem vagyok hipokrita; de hőstettekkel, amiket el nem követtem, ékeskedni nem akarok. Ne échauffirozzátok magatokat. Hallgasson rám, madame. Én ismerni vélem a talány megoldását. Itt mi részt vettünk egy concursusban; melyikünk nyom több fontot? Ekkor előállt egy negyedik, aki azt mondta, én nehezebb vagyok, mint ti hárman, s azzal mi mind felbillentünk. Hát nem jött ön rá arra a gondolatra, madame, hogy aki önt megfosztotta a leányától, az csak egy nagy hatalom; - az a Simphonides herceg.
Most gyúlt egyszerre világosság a felháborodott erényvédők agyában. Különösen a mama kezdett legmélyebben belátni a titokba.
Nagy volt az elkeseredése.
A jelenlevő három nemeskeblű férfiú mind a legönzetlenebb célból ajánlkozott pártfogolni a leányát, de a herceg egészen fölöslegesnek találta ezt az előjátékot. Ő egyszerre színt vallott, s megmondta, hogy ő egészen aranyból van; amihez hozzányúl, annak is mind arannyá kell változni.
- Menjünk hozzá most együtt mind a négyen, és vonjuk őt számadásra!
Ezt indítványozta maga Adalbert gróf.
Az indítvány végre is lett hajtva.
A herceg saját palotájában lakott. Éppen déjeuner-nél ült; maga volt a dúsan megrakott asztal előtt.
Ponthay Adalbert névjegyére az egész ostromló dandár be lett bocsátva hozzá. Mind jó ismerősök; de különösen az Sáromberkyné, régibb és újabb jó időkből.
- Hum, hán, ha! - fújtatott, amint a vendégeit csoportostól felvonulni látta. - Foglaljanak helyet! Reggelizzünk együtt. Nem! Semmiről sem akarok hallani addig, amíg reggelizem! Aki nem akar velem tartani, nézhet, de hozzám nem szólhat.
- Herceg! - szólt a nőoroszlán bátorságával lépve a kolossz elé Sáromberkyné. - A leányomrul van szó.
- A leányáról? - kérdezé a nehéz férfiú. - Hát van a madame-nak leánya?
- Igen. A somnambula a Bástya utcai házból.
- Ah! - Hát az nem a grófné leánya?
- Nem. Az enyém. A herceg egy levelet írt a grófnénak.
- Ahán! Egy levelet. - Ugyebár, madame a somnambule minden titkot kitalál, ami mások leveleiben van írva?
- Nem volt erre szüksége. A herceg mindennapos látogató volt a séance-on elmondhatta neki szóval is.
- Haha! Igaz. Elmondtam neki szóval is. Sokszor lecsörömpölt a rézfüggöny. Nagyon erényes leány volt. Hum!
- A vége az lett, hogy ön elszöktette a leányomat.
- Hán! Hán? Én elszöktettem?
- Igen, herceg! - hangzott kvartettben ez a vád: mind a három Ponthay gróf sietett nyomatékot adni az anya állításának.
- De hát, par exemple, hadd tegyek én egy előzetes kérdést madame-hoz. Csakugyan elszökött önnek a leánya, vagy pedig csak kiment sétálni, unalmában? Hán?
- Itt van a levele, amiben tudatja velem, hogy itthagy.
- Megláthatom azt a levelet? - Áh! Gyönyörű szép írás. Az embernek kedve volna ilyen betűkkel teletetovíroztatni a testét. Hát mit ír a kicsike? - Ohó! - Diable! - Nous sommes battus et volés! - Hisz azt ellopták tőlünk! - Hiszen megírja, hogy kivel szökött el! Itt van. Tanussy Emmánuel.
- Tanussy Emmánuel! - kiálta fel mind a három Ponthay gróf.
Erre aztán elolvasta nekik az egész levelet a herceg, s egy pohár chablis-t öntött utána.
A levél felolvastára mind a három Ponthay tett egy megjegyzést a szöktetőre.
- A háladatlan! - kiálta fel a Nagy Mogul.
- No, nézd a mendikást! - szörnyűködék a Don Juan.
- Az imfámis áruló! - pattogott a Gil Blas.
- Dehát mit keresi ilyenformán madame mirajtunk a leányát, hán? - kérdé a herceg.
- Mert nem hiszek az egészből semmit! A levelet csak azért írta a leány, hogy engem hamis nyomra vezessen.
(Hiszen ő tanította arra, hogy mindig mást kell mondani, mint ami igaz.)
- De én elhiszem! - kesergett a Gil Blas. - Kitelik tőle az ilyen gonosztett. Ismerem én ezt a fickót! Majd rátalálok én. Azonnal megyek minden hírlapba beiktatni a kihívásomat. Arra elő kell neki állni, ha gavallér ember. Ne féljen, madame, önnek vissza kell kapni a vadmacskáját vagy micsodáját? A leányát!
- De köszönöm én azt szépen; én megyek a rendőrségre.
És úgy tett mind a kettő, ahogy mondta.
Sáromberkyné szaladt a rendőrségre, ott volt egy régi ismerőse, egy polizeirath, aki a titkosrendőrség ügyeit vezette. Elmondta neki, hogy a leányát elszöktették; azt akarja tudni, hogy hová lett.
A tanácsos úr tréfás ember volt; azt a tanácsot adta Sáromberkynének, hogy az ilyen titokteljes talány nyitját legjobban megtudhatná, ha elmenne Sommacampagna grófnő hírhedett alvajáró csodakisasszonyához, s attól kérne útbaigazítást.
- Hiszen éppen az a jövendőmondó csoda az én leányom! Azt szöktette el valaki!
Erre aztán a tréfás tanácsos úr igen komoly tanácsos úrrá változott át.
- No, hát akkor, madame, én is elhiszem, hogy az a csodahölgy igazán clairvoyante volt; mert a rendőrfőnök éppen ma adta ki a rendeletet, hogy ezt a sok feltűnést okozó szemfényvesztő nőt egy titkos rendőrfőnök látogassa meg (miután őkelme államtitkokba és diplomáciai pletykákba is bele szokta magát ártani), s a vele összeköttetésben álló egész társasággal együtt helyezze őrizet alá. És mármost áldja ön meg, madame, azt a derék embert, aki a leányát elszöktette, mert a mai séance után mind valamennyien ott duzzognának önök a kóterben. El ne mondja ön senkinek másnak ezt a dolgot. Én úgy teszek, mintha nem hallottam volna semmit.
       
Gil Blas pedig nem restellte a fáradságot, hogy a bécsi és budapesti lapokba beiktassa a következő kihívást:
,,Tanussy Emmánuel, volt császári főhadnagy, ezennel felhívatik általam, hogy lovagias úton elintézendő becsületkérdésben velem holtartózkodása helyét egy hónap alatt okvetlenül közölje. Ha e felhívásomnak eleget tenni vonakodik, a gyávaság vádjával fogom megbélyegezni. Gróf Ponthay, tüzérhadnagy."
Csakhogy oda, ahová az költözött, nem jár hírlap!









Jókai Mór: A kiskirályok


XXXVIII. Justus Fraus
,,Justus Fraus!"
- De furcsa név! - mondá Decebál, mikor legelőször meghallotta. Aztán többször is megcsendült a fülében ez a név.
Hát te eladnád az őseid ereklyekincseit a Justus Frausnak, ha a te kezedre kerülnének?
Elvetemült korcsfiú! Ki az a Justus Fraus?
Mégsem lehet valami közönséges halandó, ha ilyen kincstárt képes felvásárolni.
Nem is érti ez az oktondi fiú, hogy mi ennek az értéke!
Ő csak azt látja, hogy ez arany, amaz ezüst; ki mennyit nyom, annyit ér. Nagy olcsón elvesztegetné - a bolond!
Nagy volt a haragja az elűzött fiú ellen, s igyekezett magát ebbe az indulatba még jobban belehajszolni.
Ez a harag nagyon jó segítség volt elhatározásának megállapításában.
Régóta szorongatott helyzetben volt már. Válogatott a hitelezőkben, mint a tarokkozó a talonban, melyiket vegye fel? A kiadásai aszerint nőttek, ahogy államférfiúi szereplése nőtt - és a feleségének a nagyvilági dámasága; a jövedelmei pedig éppen abban az arányban zsugorodtak össze. A földet költötte a lába alól. Zaklatott órákban néha megöklelte az a szarvas ötlet, hogy jó volna a pénzügyeit valahogy rendbe hozni. Ilyenkor nem védhette magát azon bűnös eszmétől, hogy hátha a Thonuzóba-kincsekhez is hozzá lehetne nyúlni! Azzal egyszerre helyreállíthatná a rendet a birtokviszonyaiban. Akkor azonnal megszabadulhatna a hitelezők gyűlöletes pofáitól. - És azok között még nem azoknak az ábrázatja a legkellemetlenebb, akik nagy uzsorát vesznek, hanem Ponthay grófé, aki törvényes kamatra adta a kölcsönt, de nyájas mosolygást is követel a találkozásnál; ez a legkeservesebb uzsora!
Most még ennek a rossz fiúnak a tartozása is hozzájárul! Abban igazat adott Manónak, hogy ezt Ponthaynak vissza kell fizetni! Ez rosszabb a kártyaadósságnál.
Tehát legyen úgy! De nem te fogod kótyavetyére bocsátani az ősök drága hagyatékát.
Decebál most már egészen logikai egymásutánt talált abban, hogy eddigi makacs ragaszkodását az őskori lelethez megmásítsa. A fiú kimondta fitymáló nézetét; az el foga prédálni az egészet potom áron, ha örökbe rá lesz hagyva. Megelőzni helyes lesz. Végezzen inkább az apa bölcs talentuma.
Nemes elbúsúlásának ugyan még azzal is adhatna kifejezést, ha az egész régiségtárát végrendeletileg a magyar nemzeti múzeumnak hagyományozná, hanem arra is talált okot, hogy a hazai tudósokra s különösen a nemzeti múzeumra megnehezteljen. Azt a remek olajfestményt a zomotor jelenetével ő egyenesen a nemzeti múzeum számára készítteté, s képzeljék! nem lett elfogadva. Az igazgató azt mondta, hogy nem a múzeum képtárába való piktúra. Pedig már csak láthatja, akinek szeme van, hogy különb művészi teremtvény, mint azok a németalföldi mázolatok. No, ha Thonuzóba képe nem odavaló, hát akkor a kincsei se legyenek odavalók. Vándoroljanak hát külföldre; ne kapja meg a háládatlan haza.
Miután a kedélyhangulatát így beleerjesztette a világgyűlöletbe, mutatóba becsomagolt néhány legcsodálatraméltóbb darabot az ősi kincsekből; az arany sisakot és a vezéri csákányt, s közeledvén az országgyűlés bezáratása, ismét felment feleségestől Pozsonyba.
Óvatosan kellett hozzákezdenie a kényes üzlethez. Elébb utánajáratni a jószágigazgatója által, hogy miféle ember az a Justus Fraus. Bécsi ágense útján e kérdezősködésére a legkielégítőbb választ nyerte. Justus Fraus a legjobb hitelű cég a metropolisban, régi antikvár üzlet a Himmelpfortgasseban, átellenben a ,,Magyar Koronával", a ,,Gábor angyal"-hoz címzett házban. Az üzlet főnöke udvari szállító, minden, külföldi múzeum és ritkasággyűjtemény bizományosa; képes százezreket készpénzben kifizetni.
Decebál szegre akasztotta azt a fogadását, hogy nem fog Bécsbe menni soha, hacsak nem zászló után. Felment biz ő egy pozsonyi fiakkerrel, s meg hagyta magát vizitáltatni a határvámnál, hogy nem visz-e csempészett dohányt?
A jó hírű ,,Magyar Korona" vendéglőbe szállt egyenesen, amelynek az ablakából éppen ráláthatott arra a kőből faragott Gábor angyalra, melyről az átelleni házat elnevezték.
Dél volt, mikor megérkezett. Olyan sietve akarta elvégezni a dolgát, hogy még este el is mehessen Bécsből, így a neve nem lesz kinyomtatva az idegenek névjegyzékébe, mely adat a történelemírót (ki az ő viselt dolgait meg fogja örökíteni) zavarba hozhatná. Át sem öltözött, úgy ment át úti bekecsben a Gábor angyalhoz.
Az ódon háznak alul bolthelyisége volt, melynek kirakóhelyén régiségek, furcsaságok voltak közszemlére elhelyezve; azok között igen értékes darabok. Amint a boltba belépett, csak egy pápaszemes öregurat talált ott, ki valami ócska könyvet bírálgatott nagyítóüveggel.
- Ez itt Justus Fraus üzlete? - kérdezé tőle németül.
Erre a megszólított magyarul felelt neki vissza (ráismert a nemzetiségére a ruhájáról és a kiejtéséről):
- Ez itt az antikvárius bolt. Justus Fraus úr maga az emeleten lakik.
- Fontos üzleti ügyem volna vele.
- Sürgetős?
- Nagyon sürgetős. Még ma vissza kell utaznom Pozsonyba a diaetára.
A pápaszemes erre mély bókot csinált.
- Justus Fraus úr ugyan ez órában a déjeuner mellett ül, de azért uraságodat felvezetem. Szabad a nevéért esedeznem.
- Tanussy Decebál.
A név megtette a hatását.
- Ah! Nagyon ismeretes név előttünk. A nagy bajhalmi lelet! Világhírű kincsek.
Decebálnak csak úgy nőtt a mája az elismeréstől.
A pápaszemes bezárta a boltját, s a hátulsó ajtón kibocsátva Decebált, felvezette az ódon falépcsőkön az első emeletbe. Ott egy vasrácsajtó előtt csengetni kellett; arra megjelent egy livré-be öltözött óriás belülről, s kinyitá a rácsajtót.
- Az uraság étkezik.
A pápaszemes felírta egy papirdarabra Decebál nevét, s beküldte azt az inastól. Decebált pedig bevezette addig az elfogadási terembe. Az is tele volt értékes régiségekkel: szőnyegek, képek, vázák, bronzok, halmozottan.
A rövid várakozási idő alatt három inas suhant végig a termen, a szomszéd ebédlő ajtaján ki és be. Az egyik egy tálat hozott ki egy fajdtyúk maradványával, aminek a piros karikás feje büszkén tekinte le a porcelán tálról, a másik ellenben egy ezüsttálcán hozta a pudingot, amelyen még lobogott a meggyújtott borszesz kék lángja, a harmadik egy felnyitott madeirával sietett a helyszínén jókor megjelenni.
- Az úr talán vendégséget ad? - kérdé Decebál a pápaszemestől.
- Nem biz az. Magában étkezik.
- Tehát nagy gourmand?
Eközben a kolosszusa az inasoknak is visszatért, s jelenté nyájas vigyorgással, hogy a Commerzienrath úr elfogadja az uraságot.
Az ebédlőterem is fejedelmi berendezésű volt. A falakon vertművű ezüsttálak, a szekrények faragványai, az edények vésművei a cinquecentora vallanak; a kínai, japáni igazi régiségek még ezektől is elvitatják az elsőbbség rangját. A szoba közepén a gazdagon terített asztal, s amellett ült a sokat emlegetett főnök, a régészet mentora, tekintélye, virágos selyemkantusban, egy pohár madeirát szürcsölve: ,,Justus Fraus".
Decebál azt hitte, hogy álmodik, - hisz ez Vakandi Anonymus!
- Vakandi! - Te itt? - hebegé Decebál.
Vakandi! A penészes földtúró, a cinikus tudós, selyem hálókabátban! A feketekenyér-faló, a pocsolyavíz-ivó aszkéta, fajdtyúk-pecsenye, plumpuding, ananász előtt, madeiárt pityizálva! Bűvészet ez?
A ház ura e megszólításra csodálkozó tekintettel fordult a Decebált bevezető pápaszemeshez, s azt kédezé németül:
- Was hat der Herr vor?
A vezető odasúgott Decebálnak.
- A pricipális úr csak németül ért.
Decebál egészen megconfundálódott.
- Micsoda? Vakandi Anonymus! Csak németül ért? Aki nem értett más nyelvet, csak a keletieket? Aki a német tudósokkal szanszkritul levelezett? Aki a hunnus szittya alfabetet föltalálta! Az most nem tud, csak németül?
- Uraságod tévedni látszik a személyben - jegyzé meg a kísérő.
- 'Sz úgy ismerem, mint a saját testvéremet! Hát nem együtt ástuk-e a bajhalmi dombot? Nem egymás hátán silabizáltuk-e a tanusvári tömlöcben a penészes okiratokat? Úgy össze voltunk nőve, mint az újszőnyi kettős leányok. Csak ismerem Vakandit!
- Ez az úr Justus Fraus. Tudtommal sohasem volt Magyarországon.
A principális úr ezalatt nagy nyugalommal törögette az olasz mogyorót egy furcsa diótörőben. A diótörő mintha csak az ő miniatur szobrocskája lett volna.
- No, akkor ez egy olyan természeti csoda - szólt Decebál -, amilyen a világon nem fordult még elő. Én meg mernék esküdni, hogy ez az úr az én Vakandi Anonymusom.
A háziúr intett az inasoknak, hogy adjanak széket a vendég úrnak, s előkelő arckifejezéssel mondá.
- Was ist Ihr Anliegen?
(- Hogy mi kívánsága az uraságnak? - tolmácsolá a kísérő.)
- Hagyja abba - utasítá el Decebál. - Nem kell nekem tolmács. Hiszen tudok én annyit németül, hogy nem hagyom magamat eladatni. - S azzal helyet foglalt a principálissal szemközt, s elkezdett vele németül értekezni.
- Tehát az úr Justus Fraus?
- Szolgálatjára.
- Régiség- és ritkaságkereskedő?
- Bécsben, Antwerpenben és Hamburgban.
- Hallotta ön hírét a bajhalmi cölöpsírleletnek?
- Olvastam róla.
- Csak olvasott?
Minden szájfelnyitásnál jobban meggyőződött róla Decebál, hogy akivel beszél, senki sem más, mint az ő régi ismerőse. Ezek a rendetlen fogak, amik közül egy előreáll, ezek a ráncok a száj körül: nem! Ilyen arabeszkek nem fordulnak elő másutt, mint a földtúró fizimiskáján.
- Ismeri ön ,,Barrer et Son" antikváriusi céget Londonban? - kérdezé tovább.
- Nem ismerem - szólt stracchinót kenve egy szelet zsemlyére Justus Fraus úr.
- Nem ismeri? Hisz ön hozta oda hozzám Snopkins urat?
- Én sohasem voltam azúrnál, és sohasem láttam Snopkins urat.
- Bocsánat! A nagy hasonlatosság hoz tévedésbe. Nekem a Barrer et Son cég 48 ezer font sterlinget ajánlott a bajhalmi lelet kincseiért.
- Az nagy pénz - szólt fejét kétkedően ingatva s az ezüstkéssel piszkálva a fogát Justus Fraus.
- A királyi biztos jelenlétében tette az ajánlatát.
- Kár volt el nem fogadni - szólt Justus Fraus, valami hegyes sündisznó-tüskét dugva a fogai közé.
Hogy ezt ugyanaz a pofa mondhatja, amely a düh extázisába jött, mikor arról volt szó, hogy Mántay Móric odaajánlotta a kincseket az anglusnak!
- De ,,barátja az erénynek!" - kiálta fel Decebál magyarul.
S a diótörő képmása még erre a címzésre sem mosolyodott el. Értetlenül nézett a bolt hivatalnokára:
- Mit tesz ez a szó?
- Freund der Tugend - tolmácsolá az.
A magyarázat mégiscsak megmosolyogtatá Justus Fraus urat.
- Aha! Igaz ugyan, hogy az ,,erény" is a ritkaságok közé tartozik, de azért nemigen akadnak rá a mai nap amateurök. Leszállt az ára, mint a conchyliáknak.
S ezt mondva, inte az egyik inasnak, hogy hozza oda a szájöblítő csészét.
Decebálnak még azt is látni kellett, hogy Vakandi Anonymus hogy öblíti ki előtte a száját, porcelán csészébe, evés után. Ezt már nem bírta elviselni!
Felállt a székéről, s áthajolva az asztalon, ezt kiáltá magyarul Justus Fraus úr szeme közé.
- Akasztófára való gazember vagy!
Erre a szóra csak megmozdul tán az arca? Nem az.
- Was sagt der Herr auf italienisch? Casto, fara, vallo?
No, ha még ez is olaszul van neki!
A boltügynök tolmácsolás helyett az öt ujját táncoltatta a homloka előtt, ami néma szótár szerint annyit jelent, hogy a látogató úrnál valami nincs odahaza a felső emeleten.
Decebál kapta a kalapját, s minden búcsúvétel nélkül ott hagyta Justus Fraus urat az asztalánál.
A düh és a bámulat kevergett az agyában.
Lehetséges-e az, hogy két ilyen tökéletesen egymásból szakított emberi torzkép létezhessen a világon? Az egyik Magyarországon, a másik Bécsben? Az egyik a föld alatt él, a másik fényes szalonokban; az egyik koplal, kucorog, a másik dobzódik, dúskálkodik; az egyik pogány vérű szittya, a másik stocknémet; az egyik cinikus, a másik epikureus. Az senkit sem címez, ez magát is Commerzienrathnak titulálja: amaz egy sündisznó, emez egy angolna; de a feje ugyanaz mind a kettőnek.
Létezhetik két példány egy és ugyanazon emberből vagy gnómból?
Ha pedig ez a két alak csakugyan egy, ha Vakandi Anonymus ugyanaz, aki Justus Fraus (mint ahogy azonos az éjjeli pávaszem lepke a gazevő hernyóval), akkor mit jelent ez az alakoskodás? Kinek a javára vagy a kárára rendez valaki egy ilyen komédiát? Hiszen annak az alaknak, aki Vakandi név alatt lett Decebálnak meghitt barátja, éveken keresztül kellett azt a szerepet következetesen keresztülvinni, sok nyelvet megtanulni, magyarul a régi és új írásmód szerint írni, beszélni, levéltárakba magát beleenni, romok közt, puszta halmokban ásni, túrni, kaparni és azalatt egy ilyen fényes palotát, nagy üzletet, szibarita életmódot elhagyni. Mire való volt ez? - Hisz utoljára is a Thonuzóba-kincsek fel lettek találva. - Ez valóság. Se nem álom, se nem csábulat. Meglehet, hogy ma, midőn kínáltatnak, nem akkora az értékük, mint volt, amikor kérettek; de mégis kincsek azok. Tréfábul nem vezette őt azokra Vakandi. Sőt még önérdekből sem, mert a felfedezés után még csak vissza sem tért hozzá, s csak egy értékes darabot sem vitt el az akkor lefoglalva tartott kincsekből emlék gyanánt; később pedig nem is mutatkozott.
Micsoda nyitja lehet akkor ennek a megfoghatatlan talánynak?
Egy villám nyilallt végig a gondolatai közt.
Csak olyan rövid világosság, aminő a cikázó villámé szokott lenni.
Az a fiától kimondott szó jutott eszébe.
,,Azt az ütést, amit nekem adtál, itt ezen a helyen fogod visszakapni!..."
Hol? Micsoda helyen?
A Thonuzóba-kincsek tárában.
Miért adta a fiának azt az ütést?
Azért, mert ,,rongy"-nak nevezte a kincslelet legdrágább darabját.
Ez a fiú már tudott valamit Justus Frausról.
Nem! Ezt a gondolatot nem hagyta megöröködni.
Inkább éjszakai sötétség, mint ilyen világosság!
Sietett vissza Bécsből; s megesküdött, hogy soha többet halandó teremtésnek még csak azt sem engedi meg, hogy a szájára vegye a Thonuzóba-kincsek nevét.









Jókai Mór: A kiskirályok


XXXIX. Az új világ kezdetén
Az Alföldön már hat hete, hogy nem esett az eső, harmatnak híre sincs. Kánikula közepén járnak, s a csordakutakból is mind kifogyott már a víz. Az egész kiterjedt rónán, egyik város tornyátul a másikig nem látszik semmi zöld; fakó az egész táj, egy-egy sárga folt virít ki csak itt-amott, ahol a szikfű virágzik, másutt meg egy hosszú fehér sáv rémlik, ahol a sziksó úgy felverte a földet, hogy lapátolni lehet. Árva fűzet, galagonyát, rekettyebokrot behúzott a hernyósereg fehér hálójával, egy levelet sem hagyott rajta, még a kutyatejet is megette valami féreg. Billió a prücsök, aminek a cirpelése olyan, mintha a forró földnek az izzó zizergése hangzanék ki belőle.
A láthatárt nem látni, azt eltakarta a délibáb; mintha egy őrült tenger, maga a mesés özönvíz nyargalna magasra hányt hullámokkal végig a messzeségen, felkapva tornyot, boglyát a hátára, szigetnek, felfordított tükör képmásával. A boglyát még tavalyrul feledték ott, megáporodott, penészes sásszéna; a múlt télen nem kellett az ökörnek, majd megeszi a jövő télen csemege gyanánt.
Most ott nyargalász gulya, ménes az avar pusztán; ha volna mit, sem tudna legelni, mert bántják a bogarak. A pásztorok alig győznek szaladgálni a szárnyékot kereső marha után. Egész folt seregély repül a nyomukban, azoknak meg ez a sok marhakínzó légy a lakodalmuk. A komondorok sem törődnek a kötelességükkel, mind ürgét kaparni járnak; ebből van elég.
Csak a bivalynak van esze; az befeküdt a mocsárba, csak a feje látszik ki belőle. A mocsárnak nem árt a szárazság; a holt Tisza ellátja vízzel, az a sötétzöld tenger arra kelet felé, rőthamvas hullámaival csak úgy gúnyolja a kiaszott rónát, a negyvenezer holdnyi nádas gályát hordhatnak a hátán. Látszik is valahol a közepén olyan gályaforma, de mégsem az, egy óriási fűzfa az, ami bizonyosan olyan helyen nőtt fel, ahol nem fértek hozzá, hogy levagdalják az ágait rőzsének; felnőhetett a maga kedve szerint derék lombos fának.
Délután még fojtóbb lesz a vak meleg, a bögölyök, legyek még vakmerőbben támadnak meg embert és állatot, a birkanyáj összedugja a fejét, a komondorok a hátukon hentergőznek, a halászmadarak sírva kóvályognak a víz fölött, a parti fecske egész gyülevésszel tölti meg a léget; ,,valami idő lesz!" dörmögi a számadógulyás, gyanúsan pislogva a süvege karimája alól a déli láthatár felé. Ott borulni kezd; talán esőt hoz a szél, ha ne ha jégesőt? Csúnya fakó felhő emelkedik szörnyű gyorsasággal az égre, a szélei rongyosak, a mélye rőtbarna. Nem hoz az egy csepp esőt sem, mert az egész porbul van; a homok megmutatja, hogy ő tud repülni. A felhő elkergeti a délibábot tornyos szigeteivel együtt, s aztán betakarja a rongyos köpönyegével a fél láthatárt, a nyugodt, a keleti ment maradt. A szél harsogásába belevész minden hang, madársivítás, marhabömbölés, emberi káromkodás. A forgószél tölcsére, nagy udvart seperve maga körül orsózik végig a rónasíkon, jaj annak, ami a sodrába belekerül. Útban kapja a nagy szénaboglyát; egy perc múlva fel van az forgatva, s repül az ég felé. De még a számadó juhász is, aki a boglya alá menekült. Azt is felkapta a szélmenyasszony táncos fodra, s egyszerre csak azt veszi észre, hogy repül; szerencséjére megtalálja a jobbik eszét, s hirtelen kiakasztva a nyakából a lebegő szűrét, azt engedi az égbe rohanni, s maga leesik a földre.
A bőszült vihar vágtat tovább, felseperve a mezőről a prücsköket, a mocsárból a békákat, s estefelé a Kárpátok alján fogja bogár- és békaesővel agyonrémíteni a szegény hegylakókat.
Lesz dolog a szétszaladt marhát összeterelni majd! Némely meg sem kerül.
És még ebben a nagy ítéletidőben is akadt olyan gonosz indulatú állat, amely nem félemlítve meg a haragos fergetegtől, az általános zűrzavart saját önző céljaira felhasználni nem átalkodott. - Két nagy ordas farkas jött elő a berekből lappangva; az egyik komondorfarkas, a másik agárfarkas, ahogy meg szokták őket különböztetni. A mocsárban úszkáló bivalyok közül egy fiatal előhasi tehén jó messzire beúszott a holt Tiszába; azt szemelték ki áldozatul. Utána vetették magukat. A bivalytehén észrevette a veszedelmet; a társaihoz nem menekülhetett már vissza, az útját elvágták a csikaszok; bivalyfővel azt találta ki, hogy a nádasba meneküljön, ott talán megszabadul a gonosz üldözőitől. Azok lubickoltak utána. Egy nagy fekete fej elöl, két kisebb utána. Nemsokára eltakarta valamennyit a nádrengeteg.
        
       
Az a nagy fűzfa ott a nádas közepett valami sziget ottlétét árulja el. Kiemelkedő földhát van ott a vizek birodalmában. Hogyan került oda? Talán avargyőr volt? Vagy talán kunhalom? Ütközet emléke, halottakból összehordott halom? Vagy csak neptuni torladék, mint a Debrecen melletti halomlánc? Körös-körül keríti a nádas. Csak a Tisza felől van egy nyílás a náderdőbe vágva, ahonnan csónakkal a szigetre lehet járni.
Ez a sziget nem tud semmit a nagy országos aszályról. Itt szép zöld minden. A víz színén most adják ki javában a bájillatukat a nufár bőrszerű sárga rózsái, a buzogányos nád tetejéig felfutott a vad hajnalka, fehér tölcsérvirágaival; a meneteles partról aláhajlik a rózsaszín füzény (lithrum) virágpálcája, a lilaszín elecs (butomus) ernyős mászókaróján tornászi gyakorlatokat végez a fűzöld leveli béka, a vízi gyöngyvirág, gyűszűnyi fehér csengettyűivel, a gyalogbércse (clematis) háromszirmú kék harangjával kiharangozzák a titkokat, amiket a pázsitos nefelejcs megsúgott, - hogy ott beljebb a sziget mélyében még különb tündérvilág van.
Piros virággombú lóhere és ezüstlevelű pimpó (potentilla) nőtt közös pázsittá, ami körül hófehér csiperkegombák kupolái domborodnak elő félkörben a (népmonda szerint ott táncoltak a tündérek karéjban). A piros nadálytő, s a sötétkék vadzsálya virágait méhek dongják körül; azoknak is közel van a házuk. Azok a nagy odvas fűzfák a sziget belsején: egész őserdő fűzfából, aminek az alja virágos bozót.
S ez a sziget nagyon jól ismert föld a világ előtt. Legelőször is az állatvilág előtt. A part mentében egész sorral állnak végig a gémek és a pelikánok, lesve a vickándozó halakra, amik a víz felszínére felhányják magukat. A halászsas le-lecsap egy kövér potyka után, s viszi a prédáját egy nagy kiszáradt fűzfára elkölteni. Az a légben halászó szárnyasok közös étkezője. Hulladékaikból egész dombtámadt ott, de gondoskodnak ketten a köztisztaságról: a hangyanemzetség, meg a szederinda, azok betakarják, félretakarítják, ami kellemetlen. Zivatar elől azután egész serege a szárnyasoknak, ami nem a káka tövén fészkel, menekül a fűzfák közé, s van akkor zajos gyülekezet! Különben csak a nádiveréb próbálgatja csendes meleg napon, hogyan lehetne egyszerre a fülemilét is, meg a varangyot is énekben utánozni?
Az az egy kimagasló óriásfűz pedig úgy látszik, hogy a maga fajának a fejedelme. Emberek között is megesik, hogy egy kinő olyan magasra a többi közül. A derekát alul nyolc ember nem érné át öllel. Repedezett kérgét nemcsak arasznyi zöld moha fedi, de egy repedésén végig bóbiskolnak az ott élősködő kosborok (orchys) virágfüzérei, legyeket, szúnyogokat mímelő kelyheikkel, s a vadkomló, meg a pénzlevelű folyondár úgy összevissza szőtték az ágait, s lógatják alá a füzéreiket róla, mintha ők volnának ott az urak.
Pedig már a belseje a vén fának csak egy nagy odú, amiben egy embercsalád elfér. Hanem ennek a nyílását egészen eltakarja egy nádkunyhó, ami már réginek látszik, nemcsak azért, mert fekete, hanem a rajta megtelepült népség bizonysága szerint. Egészen befutotta azt a tetejéig a tüskés földiszeder granátszín szárával, fekete és piros bogyóival s folyvást nyíló fehér virágaival; az oldalaiban van talán tíz madárfészek, a csupjában a legnépesebb; azok már tollasodnak. A tövében pedig egy tüskésborznak van a pincelakása, aki nagyon jól itthon találja magát; éppen most vitt haza egy egeret a fiai számára.
Sem a sündisznók, sem a nádiverebek és cinkék nem érzik magukat feszélyezve azáltal, hogy rajtuk kívül még egy vendéglakója is akadt a háznak.
Az ám, még egy idegen madár, dalos madár.
Odakinn jár most a szép pázsitos fűben, ott énekel.
A cipőit levetette, talán hogy a friss pimpóspázsit szőnyegének a harmatján üdítse rózsaszín talpacskáit? Nem biz az. Be kell gázolnia a vízbe, fehér szoknyáit a térdei közé szorítva, hogy a merítőhálót kihúzza. - Jó fogás volt; egész csoport páncélhátú kecsege vickándozik a hálóban.
Az énekes madár addig is dalol, amíg azokat megtisztogatja. Ottan áll a bogrács, készen, a szolgafára felakasztva; jó paprikás halászlé készül abban ma estére. Teljes tele bográccsal. Úgy látszik, az énekes madárnak nagy családja van!
Igaz! Hisz a fűzfáson túl látszik kibukkanva még egynehány nádkunyhó, de azok már újak.
Lizandra rőzsét aprózott, tüzet gyújtott a bogrács alá. Azután még egy rakás fát gyújtott meg, s apró fanyársakat faragott; azokra meg sügérek lesznek felvonva, előbb száz késvágással megszabdalva, azokat úgy sütik meg a parázshalom közé tűzködve cserepcsíkon, a zöldcsíkos hátú halacskák már ott vickándoznak madzagra fűzve a kopoltyúban; ezeket horoggal fogták.
De amint a kopoltyúhoz kiment, amelyet a part melletti mély víz alatti gödör képezett, egész csodát látott: a nádasból százával úszott ki a part felé a vízikígyó, magasra feltartott fejjel, s azok között, mint egy-egy főhadnagy, a tekenősbéka, sajátszerű pistyogó süvöltését hallatva. Lizandra nem félt a kígyóktól, megszokta a barátságukat még a Styx szigetén; csak álmélkodva nézte őket, hogy igyekeznek a rekettyebokrok közé elbújni. Ezek éreznek valamit. Csodálatos, hogy az időjárás tüneményeit azok a lények, amelyeknek nem adatott mód, amivel gondolataikat egymással közöljék, előre megérzik: leghamarább a pókok, azután a hüllők, majd a madarak. - Nemsokára megzendül a mocsár, a vizek szárnyas népe mind felkerekedik, egész tábort járva, sikoltozásuk, krákogásuk elárulja félelmüket, a legkonokabb ellenségek feledik az ősi gyűlölködést, halászsas, héja, gém, kócsag, gödény, sirály mint egy vert ármádia összekeveredve kóvályog a légben, s megszáll csapatostul a sziget fűzfáin, civakodva az ülőhelyért, a gázlók raja odahúzódik a bozót sűrűjébe, s hívogatja egymást nagy trombitaszóval.
Az a nagy vihar kergette ide valamennyit, mely a tiszántúli rónán végigtáncolt.
Az pedig nem jön ide. A szél-ara nem akarja a viganóját összecsatakozni a mocsárban, jobban tetszik neki a szilaj keringőtánc ott a sima rónán, derék táncosaival, a töveikből kifacsart szálfákkal.
Itt az ingovány szigetén csak egy más tünemény jelzi a távoli nagy vihart. Az alkony-ég kigyullad a narancsveresből lángoló bíborba; visszfénye olyanná teszi a mocsárt, mint egy égő tükör, hol a víz kicsillog; ahol meg a nádtenger kalászos síksága takarja a vizet, ott arany hullámokat látszik hányni ez a tenger.
S e csodavilágításban a sziget minden fája, bokra még fényesebb zöldnek látszik, valami túlvilági zománcot kap minden, maga a parton álló nimfa is a csendes víztükörbe nézve, mint egy zöldarcú tündért látja saját képmását abban.
Végre őtet magát is nyugtalanítja ez a megmagyarázhatatlan pompája a tüneményes égnek. El-elnéz a nyílt vágás felé, amerre a szabad Tisza látszik. Talán vár valakit, amiatt aggódik. Kisgyermek korától fogva megszokta az egyedüllétet, emberkerülte bútájban (Eiland).
A sok vízi madár egészen ellepte a szigetet. A pelikánok olyan közel jönnek hozzá, hogy szinte megcirógathatná a fejeiket. Az ágon ülő mindenféle ragadozók meg éppen a nagy fűzfára szállásolták be magukat. Onnan ugyan egy lövéssel elrezzenthetné őket, van puskája odabenn a gunyhóban, de ő ugyan a világ minden kincséért meg nem tudna lőni egy madarat. Egy madarat! Az Istennek azt a kedvenc állatját, akinek szárnyat adott, hogy hozzá felemelkedhessék; egy más világ lakóját!
A leáldozó napot eltemették már a láthatár olvadt arannyá vált felhői; de azért a ragyogó ég tovább fénylett. Az átfutó szél után, mely itt a szigeten csak mint egy sebes fuvallat csapott keresztül, egyszerre feltömjénzett a szigetvilág növényzetének fűszerpárázata; az esti lég tele van ambrával; minden levél illatot áraszt, ami az érzéket kéjesen mámorítja. Ezt a gyógyellenszert találta ki a természet a mocsárlég miazmái ellen.
De hát más édes illatok is vannak; teszem a paprikás halé! Lizandrának a bogrács után is kellett látni, hogy kozmát ne kapjon a halászlé. Jól állt kezében a főzőkanál, mikor megkóstolta a paprikás levet; nincsen-e túlsózva? - Nem volna nagy csuda. Azt mondják a sós levesre: ,,Szerelmes a szakácsné." - Hát aki a szeretőjét csak minden szombat este látja!
Egyre neszel, ha nem hallatszik-e a távolban az evezőcsapás? Az nem, hanem valami más. Valami csörtetés a nádtenger között, koronként felhangzó rekedt bőgéssel és valami vad csahintással, ami nagyon különbözik a kutyaugatástól. Mikor az ember először meghallja, lúdbőrös lesz tőle a teste.
Vajon mi lehet ott?
Az elvert bivalyt üldözi a két toportyán a nádason keresztül.
A bivaly hatalmas úszó; az bele nem fárad. S a vízben le nem foghatják a farkasok, mert maga alá gázolja a megtámadóit; ki kell őt kergetniök valami szárazra, hogy megosztozhassanak rajta.
A bivalynak viszont, azért, hogy ő bivaly, nagy az ő filozófiája. Valahol maga előtt tüzeket lát égni. Gondolja, hogy ott emberek vannak; talán pásztorok, komondoraikkal. Arrafelé veszi az útját.
Egyszer aztán, ahol a nádas megszakad, s mélyebb víz jön közbe, melynek folyása van a Tiszából, előtör a bozótból az egész vadásztársaság.
Elöl a bivaly ormótlan nagy feje, széles orrát magasan feltartva, a víz színén úszó vízitök, a békakorsócska széles levelei, kövér mákfejei közül forró párát fújtatva az orrlyukain át, utána kétoldalt felhegyezett füllel a két ordas feje; szemeik zöld fényben ragyognak, csattogó szájuk a vizet habuckolja.
Egyenesen arrafelé tartanak, ahol a két tűzrakás ég.
Lizandra egy percig zsibbadt érzékekkel áll, elbámulva e látványon. Jól érzi a közelgő veszélyt. A menekülő barom idehozza magával a két fenevadat.
Elfuthatna előlük; a kunyhónak jó deszkaajtaja van; a nádkéve ugyan nem védelem a farkas ellen, mert az azt széttépi, hanem az odvas fa üregéből lábtó vezet föl a fára, ott biztos menedék van, mint egy őrtoronyban.
De amikor azt a szegény üldözött állatot meglátta, amely bivalypofájával úgy ki tudta fejezni a rémületet, aztán hozzá azt a két cudar, fertelmes dúvadfejet, kárörvendő, vérszomjas, agyarkodó tekintetével, tajtékzó, fogcsattogtató szájával, ördögileg villogó szemeivel, akkor valami szívkicserélő düh szállta meg egyszerre; az ijedtség haraggá lobbant fel, mint a füstből a láng: nem elfutni előlük, de rajtuk hajtani támadt kedve. A kunyhóban volt felakasztva a dupla puska, megtöltve öreg göbecsre. Aki azt otthagyta nála, megtanította rá, hogy kell vele bánni; vadludat, túzokot hogy kell meglőni. Azok ugyan tőle mind akár ott fészkelhettek; de most ezen a két csikaszon ki akarta próbálni, hogy mit tud.
Ahol a víz sekéllyé vált, a bivaly már feneket ért a lábával, s csülökre kapva gázol ki; a két ordasnak még ott úszni kellett; ezzel elmaradtak néhány ugrásra az áldozattól. A bivalytehén, amint a partra kikapott, elhagyta az ereje, térdeire esett, s tehetetlenül dugta bele a fejét a hangafabokorba. Az egyik farkas diadalcsahintással rohant feléje egyenesen, a másik betanult, sunyi stratégiával került eléje kullogó lépésben.
Lizandra a két tűzrakás között foglalt állást. Az is igen helyes hadászati pozíció volt. Szépen az arcához fektette a puska agyát, jól odaszorította vállához, csendesen megvárta, míg a puskacső hegye ott lesz, ahol a farkasnak a feje van; akkor elrántotta a ravaszt, a fegyver eldördült, s a dúvad nagyot ordítva ugrott fel a levegőbe, s aztán hanyatt vágta magát. Gyönyörű lövés volt. Azzal hirtelen a másik farkas ellen fordult, mely éppen akkor dugta elő a bozótból a fejét; annál már egy kissé elhamarkodta a dolgot, de azért az is megkapta a magáét. Nem pusztult el ugyan a lövéstől egyszerre, még elinalhatott; de hogy nagyon megbánta a dolgát, azt bizonyítá a keserves ordítozása, ami nemsokára elnémult a sziget távoli bozótjában.
Lizandra egészen más embernek érezte magát. Valamikor gyermek korában azt kérdé Manótól: hát te hogy tudtál egyszerre leányból férfiúvá változni? - Hát így ni!
Aki ember a talpán, az a férfi! Egész ember: az a férfi.
- Ezt csináljátok utánam bécsvárosi, pestvárosi kisasszonyok! S még a diadal tetejében egy jótett emléke! Megmenteni egy ártatlan életet!
Hát nem ártatlan életű-e a bivalytehén?
Hogy fekszik ott elnyúlva a földön, bizalomteljes önmegtagadással! Apró, pislogó szemeiben valósággal ragyog a könny. Ez a vízözön előtti vastagbőrűek világából itt késett idomtalan állat még sírni is tud; még valami rekedt nyöszörgése is van, amellyel a maga érzését ki tudja fejezni, s ha egyéb mimikára nem képes is, megrázza a fejét, s a füleit összecsattogtatja.
Lizandra megszánta a szegény állatot, s odament hozzá. Térdére vette a nagy nehéz fejét azzal a serteborzas orrával, s beszélgetett hozzá:
- Tehenkém! Bivalykám! Ne félj, már nincs farkas.
S aztán kínálgatta kötényébe szedett fűvel.
A bivaly aztán egyet gondolt: felállt a két térdére, majd mind a négy lábára; de még mindig úgy reszketett, hogy csupa szánalom volt nézni ezt az ormótlan állatot.
Lizandra kitalálta a bivaly baját. Az elejtett farkastól fél.
- No, ne reszkess; majd elmegy az innen!
Azzal megfogta az elejtett dúvadat lompos farkánál, s elvontatta a sűrű bozótba, hogy a bivaly nem láthatott rá többet.
Akkor aztán az őslény visszanyerte a világhoz való bizodalmát; megrázta a bőrét, s nekiállt a jó kövér fűnek, legelni. Ilyent sohasem kapott ő otthon ,,a nagyságos mamánál".
Most aztán Lizandra is hozzálátott ám a maga háziasszonyi kötelességéhez. A halászlé már készen volt a bográcsban; azt most már csak ott kell hagyni a hamvadozó zsarátnok felett, hogy forrón maradjon; a cserepcsíkon sülő halat majd süsse meg ki-ki magának, az úgy jó. Most aztán csak az ital után kell látni, mert a jó vacsorának ez a koronája. Bornak itt híre sincs, azt nem lehet tartani; mert megecetesedik, de annál jobb nektár készül a vadszeder levéből, mézes vízzel felhígítva. Azt mindig frissen lehet készíteni, a fűzfák köpűi, a szederbokor indái bőven adják az áldást. Lizandra két fekete, máztalan korsót megtöltött e nemzeti itallal. Hahaha! Biz az őseinknek is ilyen áldomást hoztak a feleségeik, mikor még a honkeresésben fáradtak a határtalan pusztán, ahonnan nem látszának Tokajnak, Ménesnek hegyei.
De az ivadékoknak annyiban mégis jobb dolguk van, hogy őket már pusztai barangolásaikban elkíséri az a fekete bab, aminek a levét úgy híják, hogy ,,kávé".
Még ez is az ő dolga volt. Vasserpenyőben megpörkölni a kávét, aztán két nagy lapos békasó között apróra őrölni, bögrében megfőzni. Megisszák majd utoljára abból a pohárból, amiből a szederbort itták, cukor helyett mézet kapnak hozzá. Kávéskanál is van, apró békateknőkből, amiknek ügyesen készített nádszár nyele van. Ezek az eszközök mind kívül vannak felaggatva a kunyhó falára szép rendben és tisztán tartva.
E sürgés-forgás közben meg-megütötte a fülét az új vendégnek a rekedt dörmögése. (Nincs ám ennek több annál az egy hangjánál.) Ki nem tudta találni, mi baja? ,,Hiszen, ha szomjas vagy, előtted a nagy víz!" Utoljára a bivalytehén azt tette, hogy odajött hozzá. Olyan bizodalmas alázatos nyájassággal közelített, mely minden gonosz szándékot kizárt. Ha egyszer a bivaly valakit megszeret, annál nincs ragaszkodóbb állat, nagyobb igazság kedvéért még a szája is tele volt hosszú csátéval, amit csak úgy apródonkint morzsolgatott befelé. Ismét mekegett valamit, s a vastag orrával egyet taszított a védasszonyán.
- No, hát mi bajod? Mi kell?
Újabb nyöszörgés.
- Talán a fiadat keresed? Hja, bizony szegény kis borjút ma nem tudom, ki szoptatja meg.
No, most egyszerre rájött! Fittyet vetett az ujjaival.
- Ahá! Ilyenkor meg szokták a tehenkét fejni. Az lesz a baja. - Ejnye, ez bizony okos dolog lesz. Mindjárt segítek én rajtad.
Gyorsan futott a sajtár után, előbb kisúrolta azt homokkal, mert biz abban azelőtt méz volt. Sohasem próbálta a fejést, azt sem tudta, ülni kell-e hozzá vagy térdelni. De szépen sikerült. Egész sajtár megtelt jó, illatos bivalytejjel.
Arra aztán a nemeslelkű szarvas állat, mint aki legjobban ismeri a házirendet, vezetés nélkül odacammogott a nádgunyhó mellé, hozzádörzsölte az oldalát a fűzfa kérgéhez, s aztán eltehenkedett a számára vetett alomban, a falevelekben, átadva magát a bölcselkedő kérőzésnek.
De milyen nagy öröme volt Lizandrának az új szerzeményen! Majd hogy meg fogja lepni az urakat. Mántay Móric egészen meg volt elégedve az itteni állapotokkal, csak néha sóhajtott fel, hogy de jó volna egy kis tejeskávé! Abban megvan minden földi boldogsága az embernek. - Hanem ez itten abszurdum. Tejért tíz mértföldnyire kellene menni, s mire idehoznák, már akkor az sajt és savó volna, nem tej, hát csak félre kell tenni a kívánságot.
Lizandra azt gondolta ki, hogy a vacsora végén meglepi az urakat a tejeskávéval, s majd hogy engedi nekik töretni a fejüket a találgatásban, honnan csordult ide az égből a friss tej? Addig ne tudjanak az istenadta bivalyról semmit.









Jókai Mór: A kiskirályok


XL. Esküvő a fűzfa alatt
Egyéb baj nem történt ott, mint amely rendesen meg szokott esni a kezdő vadászon, hogy a visszarúgó puskájának a ravasztakarója sebet vágott a lövöldöző jobb kezének a mutatóujján. Sebaj! Be lehet kötni falevéllel, s aztán hangosan dalolni hozzá: ,,Megvágtam az ujjam, de nem fáj. - Fügefalevelet tettem rá. - Fügefa levele, gyógyíts meg; - Kedves, édes rózsám, csókolj meg!"
Talán meg is hallják azt a nótát? Úgy tetszik, mintha evezőlapátok ütnék a távolban a taktust hozzá.
Lizandra egy jó szál fűzfavesszőt vág le, s annak lehántja a héját. Ilyen szép fehér vesszővel szokták megfenyíteni a kényeztetett rossz gyermeket, aki soká elmarad a háztól, s késő este veti haza.
- Lesz neked ,,kapsz"!
Nemsokára feltűnik az alkonyégtől ragyogó csatornában az első csónak, abban csak két férfi sziluettje látszik. Az egyik evez, háttal van; mégis ráismernek. - Hogy dobog a szíve, mikor azt meglátja! Pedig még csak egy fekete árnyék, mely a lapátolás közben előre-hátra mozog, mint egy gép. Abba is idő telik, amíg a csónak odáig ér, ahol ki lehet kötni a parton. A másik két ladik messze elmarad mögötte, pedig azokat két evezős hajtja, azok a segédmunkások.
Manó a kormányosára bízza (az pedig Mántay mérnök), hogy kösse ki a csónakot a fűzfához, maga kiszökik előre a nefelejcsbokrok közé, a cuppanó pázsitba.
- Gyere ide, gyere! Tartsd a hátad! - kiált eléje futva Lizandra. - Hát ilyen sokáig el kellett maradni? Ma olcsó lesz a vessző.
S nagyokat füttyentett a kezében suhogtatott fűzág!
Manó aztán szép engedelmesen odatartotta neki a hátát.
Akkor a dévaj teremtés egyszerre megkapta a két vállát orozva hátulról, s hanyatt rántotta a fiút, hogy csak úgy nyekkent, a bokor közé esve. Kacagott és tapsolt a pajkos tettének.
De nagy hamar sírás lett a vége (szokás szerint) a nagy dévánkodásnak, mert Manó hanyatt estében beletenyerelt a földi szederbe, s egy tüske megszúrta a kezét, amit egy hangos ,,Hüh! Aki a Pilátusa van!" jelzett nála hevenyében.
Akkor aztán odatérdeltek mellé, megijedtek nagyon, engesztelték szépen; megcsókolták azt a szúrás helyét a kezén, egy csepp vér jött ki belőle, azt nagyon megsiratták, bocsánatot kértek, megbánták nagyon a gonosz cselekedeteket: ,,Ugye, a lábadat is megütötted?" Nem hagytak neki békét addig; amíg rá nem mondta, hogy megütötte; akkor aztán Éva felkapta Ádámot az ölébe, s úgy vitte a két karjára emelve, gyügyögtetve: ,,Megütötte szegényke a lábát, megszúrta a kezét, nem tud járni." Manónak mesterségébe került kiszabadulni a keze közül, s lejutni az öléből a földre. Akkor aztán, hogy bebizonyítsa, mennyire épek a lábai, vissza akarta adni a kölcsönt; de Lizandra olyan ügyes volt, mint egy őzgödölye; cicázva siklott ki a kezei közül, mikor már azt hitte, hogy fogja.
- Valóságos rossz, pajkos gyerekek! - dörmögé Mántay Móric, kiszedve a ladikból a hosszú bádogszelencéit. Manó elszaladt már.
Végre mégiscsak el tudta fogni a Lizandráját! Akkor aztán ő vette Lizandrát a karjára, s vitte nagy diadalommal. Igazi ősemberek, akiknek minden izma, idege, teste, lelke olyan, amilyennek az Isten megteremté! - Egy darab paradicsom ez itt, a Tigris és Eufrates közepén, ahonnan még nem kergette ki a lángfringiás angyal az ősemberpárt. Meglehet ám, hogy csak azért nem, mert itt még nem ízlelték a ,,jónak és gonosznak, tudásnak fájának gyümölcsét".
Hanem ekkor Manónak a szeme akadt meg Lizandrának a bekötött ujján.
- Hát a te drága kezedet mi lelte, angyalkám?
- Hazudjak, vagy igazat mondjak?
- Tudod, hogy a hazugságért megverlek.
- Hát a puskának a ravasztakarója vágta meg.
- Te lőttél!
- Nem hallottad a lövéseket?
- De igen. Azt gondoltam, azok nekünk szólnak.
- Azok másnak szóltak!
- Ugyan, mit lőttél?
- Igazat mondjak?
- Ha hazudsz, közel a tenyerem!
- Hát mit lőttem? Két farkast lőttem.
Pács! Már hangzott is a fenyítő tenyér.
No, hát picspács! - felelt vissza a két drága tenyér jobbról-balról visszafizetve a kapottat.
- De most igazságtalanul ütöttél meg! Én nem hazudtam. Ha én azt mondom, hogy két farkast lőttem, akkor neked meg kell esküdnöd rá, hogy igaz.
- Jajaj! Esküszöm, hogy három farkas volt, csak ne tépd a szakállam.
- Szakáll is ez?
(Igaz, hogy csak amolyan pehelyféle volt.)
- Hát mondd, hogy hiszed!
- Hiszem! És viselni fogom a bőrüket kacagánynak, azt is felfogadom.
- Csak te kacagj!
A jó paprikás halászlének a szaga már messziről illatozott eléjük.
- Nézd csak! - mondá Lizandra - itt egy tuskó az útban, vigyük oda a vacsorához pamlagnak.
Azzal megfogták ketten kétfelől a nehéz faderekat, s elkezdték a tüzelőhelyig cipelni. Mántay hasztalan kiabált Lizandrának, hogyne erőlködjék, megrontja a termetét, várjon, míg ő odaérkezik, és segít!
Azért is megmutatta, hogy van hozzá való ereje, csak egy kissé pirosabb lett az arca az erőfeszítéstől. Azon a mohos faderékon elfértek mind a hárman.
Nemsokára összekerült az egész telep; hat segédmunkás a mérnöki műszerekkel, a táblás tokokkal; a háromlábú kukucskálóval, s más afféle ördöngös szerszámokkal, amiknek a mesterkedéséből fog az a csuda kikerülni, hogy ahol most ez a rengeteg nádas hullámzik, ott évtized múlva arany búzakalász tengere veti fel kincseit, s ahol most lélekvesztővel járnak a vizeken, ottan vasút... (Hohó, megállj, Pegazus! Hippogryph! Fantáziának is vakmerő ez! Holott még a kerékre vont sín is luxus, ki a bolond jönne arra a gondolatra, hogy az egész utat behúzza keréktalppal?)
Az urak a kanapéra (lásd: fűzfaderék), a munkások a szép gyepre telepedtek; a ,,háziasszony" osztotta nagy fakanállal mindenkinek a piros halászlevet, nagy karéjokat szelve hozzá a fekete rozskenyérből, amit a hét elején maga dagasztott, maga is sütött ki. (A kemencét hozzá Mántay készítette a parti padmalyba.)
Dicsérte mindenki a szép asszony főztét, a két kancsó, az édes itallal (,,alamáziának" nevezték el azt ennek a szigetnek nyelvén) sorra járt. Ő maga csak a mások jó étvágyában gyönyörködött (azt mondják, a szakácsné maga a szagátul lakik jól az ételnek), vagy az ura mellé ült le, s annak a tányérjából torkoskodott, s kínálgatta még egy szép falattal, még egy pohár szederborral. Mikor aztán mindenki jóllakott, s kedves egészségére kívánta egymásnak a vacsorát, Lizandra elmosta, eltakarította a bográcsot, tányért, tekenőbéka kanalakat, a két üvegpoharat is kiöblítette; több alamázia nem ivódik, hanem jön befejezésül a kávé. - Ez már nem kell a parasztnak; a munkások felcihelődnek, nyalábra fogják a szerszámokat, hogy a jó egy hajításnyira levő gunyhóba szállítsák, amelyben Mántaynak van a főhadiszállása; a két úr egyedül marad; Lizandra még a parázsnál sürög-forog, s egy kis idő múlva ott párolog a két pohárban a drága jó illatú kávé, mégpedig tejeskávé, Mántay álmainak paradicsoma.
- Hát ez mi az Isten csodája? - kiált fel a főmérnök, kételkedve látó és szagláló érzékeinek hitelességén. - Tejeskávé?
- Gyöngyöm, galambom! Hisz te boszorkány vagy! - kiált fel Manó. - Azok teszik meg, hogy kést ütnek a száraz fába, s azon keresztül megfejik a falu teheneit.
- Hát azért sem vagyok boszorkány - feleselt Lizandra. - Mert én azt a tejet valóságos tehéntől fejtem ki, mégpedig bivalytehéntől.
- De hát hol vetted te azt a tehenet?
- Hol vettem? Az Isten adta. Ugye, ezt sem hiszed? Ugye ez is hazugság? No, hát gyere oda a gunyhó mellé, hadd verem oda hitetlen orrodat a bivaly orrához. Aztán mondd, hogy nem bivalytehén az, amit látsz, hanem redves fa.
A két férfi jobbra-balra támolygott ámulatában, mikor azt az eltagadhatatlan emlősállatot a kérőzők fajából meglátta. A bivaly nekik is mondott valami üdvözlő szót, a maga kevés szótagú idiómáján.
De nagy hirtelen másfelé vonta a figyelmüket az az éktelen lárma, ami a kunyhók felől támadt:
- Üsd fejbe! Csapd agyon!" - kiabáltak a munkások; nagy puffogás hangzott, s nemsokára nagy derendóciával hoztak rudakra fektetve egy kivégzett farkast. Hárman is beszéltek egyszerre:
- Ott volt a mérnök úr gunyhójában, az ágy alá bújva; nem haraphatott meg senkit, mert az állkapcája már el volt lőve.
- No, ez az egyik farkas, amelyiket meglőttem - monda Lizandra szelíd, csendes hangon.
Minden ember a meglepetés bámulatával tekintett rá.
- A másik ott fekszik a bokorban. Félrehúztam, mert nagyon csúnya volt.
A munkások azt is megtalálták a vérnyomon.
Manónak jegesedni kezdett a vére.
- Hisz ez rettenetes dolog!
- Dicsőséges egy asszony! - kiálta fel Mántay Móric.
- Hát mit szörnyűlködöl most? - szólt vállvonva Lizandra. - Nem elmondtam első szóra, hogy két farkast lőttem? Idejöttek; ezt a bivalytehenet üldözték; én fogtam a puskát, lelőttem mind a kettőt. Nekem maradt a tehén. Te viseled a farkasbőrt kacagánynak.
S azzal elkezdett csúfondárosan kacagni.
Manó pedig odaomlott a lábaihoz, s elkapva azt a sebzett kezét, elhalmozá sűrű csókjaival.
A munkások egymás mellé fektették a két ordast. Hatalmas két állat volt, hím és nőstény; veszedelmes család. Mántay csodálkozásában a fejét verte a tenyereivel.
- Csoda asszony! Valóságos amazon! Férfitól is mesterlövés volna!
A munkások éljent rivallkoztak.
- Le kell húzni az irháikat! - parancsolá Lizandra. - Az én uram azt fogadta, hogy viselni fogja kacagánynak.
- Fogja is! - kiálta Mántay. - Micsoda? Ha az én feleségem lőtte volna, viselném a bőrét, mikor a király elé megyek!
- Én nem tudok szóhoz jönni az ijedségtől - rebegé Manó, s igazán reszketett. - Micsoda veszélyben forogtál! Sohasem hagylak magadra többet.
- Ebben igazad van - szólt Mántay. - Erre az egyre nem gondoltunk, mikor ezt az aprószentet magára hagytuk a szigetünkön. Igaz, hogy nyáron a farkas nem támad emberre. De jövőre mégse kísértsük az Istent. Te itt maradsz, a mappákat elkészíteni, én folytatom a nivellálást.
Manó egészen eltakarta volna, ha lehete, a tenyereivel, karjaival a kedvesét, utólag rettenve meg a veszélytől, amiben az forgott. Lizandra pedig dicsekedve kiáltozott:
- De hát nem az Isten adta-e nekem ezt a tehenkét? Nem megszolgáltam-e?
Ünnepélyesen elismerték, hogy ez bizony teljesen jogos szerzeménye.
- És így az élet legnagyobb gondjától meg vagyunk szabadítva. Van mindennapra való tejünk.
- Praktikus egy genie! Micsoda talentum! - magasztalkodék Mántay Móric - egész Magyarországon nincs párja a te kincsednek, fiam, Manó!
- De ugyan egész Európában sincs! - tódítá Manó hévvel.
- De ezen az egész planétán sincs! - emelé a mérnök cubicus elevatióra a dicsőítést. - Ilyent csak a tündérmesékben osztogattak. Megörökítjük ezt a helyet, fiam! Hét házzal vagyunk rajta. Egész falu. Adjunk neki nevet, amiben a mai nap emléke fennmaradjon. Írt be a mappánkba. Legyen ennek a helynek a neve ,,Asszonyvár". Ha lehet ,,Leányvár".
Az elnevezés ünnepélyesen elhatároztatott.
- Negyven esztendő múlva város lesz ezen a helyen!
S beírták a készülő térképre e kis, pirossal körített folt helyére e nevet: ,,Asszonyvár" lobogó tűzfénynél.
- No, még egy pohárral ebből a kávéból. Amíg a tűz elhamvad.
Mántay Móricnak nem kellett biztatás; amíg a munkások a farkasirhával elkészülnek, ottmaradt a tűznél, s elkezdett mesélni. Igazán mese volt. Mi lesz egyszer ebből az országból, ha ez a nép elkezd tanulni, dolgozni! Miféle csodákat értek ti meg egykor, mostani gyermekek, amikről a vének ma csak álmodoznak, de azért úgy hisznek az álmaikban, mint a másvilági üdvösségben. Ti azt mind meglátjátok! Benne fogtok élni. Közönséges, mindennapi dolognak fogjátok találni. Nem lesztek vele megelégedve, továbbálmodjátok a végtelen álmot!...
Nagyot fordult már a Göncöl szekere hetes csillagképletével, mire vége lett az áhítattal hallgatott mesének. A tűz is elhamvadt: a munkások kezdték kívánni az uraknak a nyugodalmas jó éjszakát. Lizandrának a fejecskéje ott a Manó ölében, talán álomnak is adta már magát.
- Menjünk már aludni - mondá a mérnök.
Fölséges éjszaka! Egy levél nem mozdul a fákon. Hanem ahelyett az ég csillagai erednek futásnak. Hogy rajzolják arany íveiket a sötétkék égre. A nádkunyhó nyitott ajtaján belátni. Nincsen ott sötétség; az odvas fa nedves pudvája világít, mintha foszforos volna. Ez a hálószoba megelőzte Edison találmányát.
Csak a halászsasok nyugtalankodnak ott a fűzfa koronájában. Nem férnek egymástól.
- Te ma nagyon rosszul fogsz aludni - szólt Lizandra Manónak. - A fűzfát teleszállta a sok halászsas; tán jó volna őket elriasztanod, egypár lövéssel. Különben még rád esik valamelyik.
Mántay erre a szóra bámulva fordult vissza. (Már menőfélben volt.)
- Hát ez micsoda? Te odafenn hálsz a fán? Manó fiam.
- Igen, ott a négy ág között. Ott az ágyam; éjszakára mennyezetet húzok rá gyékényből, meg szúnyoghálóból. Pompás fekvés esik ottan.
- Pompás, akinek pompás! De hát az asszony?
- Az övé a gunyhó.
- Hát te nem férnél el abban? A feleségeddel együtt?
- Hiszen még nem feleségem.
- Hogyhogy, fiacskám?
- Tudod jól, apám, hogy még nem vagyunk összeesketve. Idáig szökve jöttünk. Papot nem kapni, ha kapni, sem áll meg. Annak elébb diszpenzáció kell, dimissorialis kell, keresztlevél kell, szülői engedély kell, az nekünk mind nincsen. Tehát várunk, amíg mindez meglesz.
- S addig te a fa tetején hálsz, az életpárod meg a kunyhóban?
- Hát így egyeztünk; - azért közel vagyunk.
- Mint Alnufusz herceg az ,,Ezeregyéjszakában", aki az éles kardot odafektette maga és a menyasszonya közé.
- Éppen úgy, apám.
- De fiam, ami a tündérmesében megjárta, nem járja Asszonyvárában. Nektek meg kell tartanotok az esküvőtöket.
- De hol veszünk hozzá papot? Embert csak lehetett teremteni; de ki tud papot teremteni?
- Tudok én azt is - szólt Mántay komolyan; azzal a távozó munkások után kiáltott: - Héj, atyafiak, hozzátok el a kunyhómból azt a négyszegletű lapos bádogtokot, aminek gömbölyű dudorodás van a tetején, azután jöjjetek valamennyien ide vissza, szükség lesz rátok.
Manó nevetett, mint aki tréfát vár ebből. Lizandra remegve húzódott hozzája, mint aki sejti, hogy nagy komoly vége lesz ennek.
- Hát gyertek ide, gyerekeim - szólt Mántay -, hadd magyarázom meg nektek az ilyen csodatételnek a nyitját. Emlékezel rá, Manó, mikor még Emma voltál, aztán odajöttél a dioptra elé alkalmatlankodni, azt kérdezted tőlem, hogyan tanultam én meg a mérnökséget? Szeretnél a nyomomon elindulni. Hát én akkor elmondtam neked, hogy én bizony eleintén papnak készültem, azután a jogászságra tértem át, cenzuráztam is, ügyvédi oklevelet is kaptam, csak azután tértem át a mérnöki pályára. Akkor nem akartalak elriasztani a magam példájával, láttam, hogy komoly ösztönöd van; elhallgattam az élettörténetemből azt, hogy én már káplán is voltam: valóságos felszentelt lelkipásztor-bojtár, s egy álló esztendeig kereszteltem, eskettem, temettem az iratosi híveket. Maig is tartogatom mind az oklevelemet, mind a hajdan viselt selyemstólámat. Itt vagyok én! Hacsak pap kell. Pap vagyok én! S úgy összekötlek benneteket, hogy senki fel nem oldoz.
Manó még mindig kacagott; de Lizandra már szeretett volna elszaladni, ha olyan nagyon nem fogták volna a két kezét.
- Hozzátok már hamar azt a bádogot! - kiabált Mántay.
- De apámuram - szólt elkomolyodva Manó. - Én nem vonom kétségbe a kegyelmed papi minőségét, de a szabályszerű feltételek még akkor is utunkban vannak.
- Ne fájjon neked azok miatt a fejed. Ha én téged a te Lizandráddal összeesketlek, soha semmi Szentszék, vicispán azt meg nem másíthatja; ha diszpenzáció, dimissorialis nélkül tettem, az az én hibám; engem büntetnek meg érte. Mit csinálnak velem? Elcsapnak az ,,asszonyvári" eklézsia papságábul: holtig való káplánságra ítélnek. Peregrinus leszek! Hahaha! De tirajtatok, Isten engem úgy segéljen, megörökül az áldásom. Soha igazabb áldás még ki nem jött pap szájábul, mint amilyennel én elbocsátalak titeket!
Az öregnek megteltek a szemei könnyel.
Erre aztán Lizandra is sírva fakadt, s odaborulva Manó keblére, jólesett neki a kedvese arcát könnyeivel beharmatozni. Megjött azonban a bádogtok. Benne volt abban ügyvédi, papi és mérnöki diploma szépen egymásra fektetve. Három ember életpályájára elég. A tok fenekéről előkerült a megfakult, penészfoltos selyemstóla is. Azt felkötötte a nyakába Mántay Móric.
Aztán fáklyákat gyújtatott.
- Kálvinisták vagytok valamennyien, ugye? - kérdé a munkásoktól.
- Igenis, magyar valláson vagyunk.
- No, hát akkor válasszatok magatok közül kurátort. Jó lesz Pados András uram?
- Nagyon jó lesz.
- Megvan az eklézsia! Fogja kegyelmed, kurátor uram, az én káplánylevelemet; győződjék meg belőle, hogy nem méltatlanra pazarolja az eklézsia bizodalmát, amidőn engemet emeritus iratosi káplányt megválaszt lelkipásztorának.
Egyhangú volt a megválasztás.
- Van hát már eklézsia is, pap is, csak templom volna hozzá - jegyzé meg Pados András uram, a kurátor.
- Az is készen áll. Hát van ennél a felséges nagy fűzfánál különb templom a kerek világon, akit az Úristen saját keze növelt a maga dicsőségére, beboltozott hatalmasabb tetővel, mint a Szent Péter bazilikájának kupolája. Kápolnát nyitott benne, s azt megvilágítá csoda szent fényével, s ideszállítá rá, kik őt magasztalják: az ég szárnyasait; hát nincs-e nekünk templomunk?
- Bizony jól prédikál tisztelendő mérnök uram - monda a kurátor.
- Nohát, hogy ezt az Isten alkotta templomot a legünnepélyesebb ceremóniával avassuk fel, legelőször is egy esküvőt tartunk benne. Kend, Pados András uram, lesz a kérő násznagy, Bajnok Márton uram a kiadó násznagy. Tudnak írni. A matriculába a neveiket beírják aztán.
Minden ember komolyan vette ezt a dolgot. Olyan is volt, aki azt mondta, hogy ,,De így kellene annak igazság szerint mindig menni: ne hurcolnák az embert annyifelé".
Lizandra most már nevetéssel álcázta a megdöbbenését. Manó biztatá, hogy legyen erős szívvel. Rendén megy minden.
- Megálljunk még - szólt Mántay, leülve a mohos faderékra, s egy ív papírt közepén összehajtva. - Az esküvőt meg kell ám előzni a móringlevélnek. - Hát, leányom, micsoda hozományt móringolsz a vőlegényednek?
- Én? - szólt nevetve Lizandra. - Hát mit mondjak?
- No, majd én diktálom. ,,Én, Sáromberky Lizandra (mondd utánam!) móringolom az én kedves vőlegényemnek, Tanussy Manónak az én bivalytehenemet, két farkasbőr bundámat, meg a tíz ezüst forintomat, amit a vármegyétől kell kapnom a dúvadak füleiért." Jól van, be van írva. Hát te, vőlegény, mit móringolsz a te jegyesednek?
- Testemet, lelkemet.
Az is be lett írva.
- Mármost hát járuljatok Isten színe elé.
Azzal odavitte őket a nagy, terebély fa kupolája alá, kikérdezte őket: ,,Szeretik-e egymást?", egymásba tette a kezeiket, elmondta előttük a nagy holtig való fogadást; szépen utánamondták egymás után. - Akkor aztán megáldotta őket.
Egy üres könyvből matriculát csinált, abba beírta az első párnak a nevét, aki Asszonyvárott össze lett esketve. Aki kíváncsi rá, most is megláthatja. Ott van.
Olyan komoly dolog volt ez, hogy minden ember sírt mellette.
Egy most születő új világrésznek a kezdőpontján történt ez - hol az ember folytatja a teremtés művét.
A két gyermek egyedül maradt a kunyhóban, körülöttük az önvilágító odú, előttük a hallgató mocsárvilág, fejük fölött az ég sasai, és szívükben egy ismeretlen új világ előérzete.
A távolból még hangzott a munkások lakodalmi népdala:
,,Adjon Isten lassú esőt,
Mossa össze mind a kettőt;
Szita, szita, péntek,
Szerelem, csütörtök,
zab, szerda!"
...........................
,,Ezt szeretem..."
...........................
,,Ezt csókolom..."
...........................
Lalla!
........................









Jókai Mór: A kiskirályok


XLI. Egy báli meghívóért
Az idill ott a mocsárlápok között nyugton folyhat tovább. Nekünk szárazföldi lakóknak tudomásunk sincsen azokról a vízi emberekről, akiknek életmódja az, hogy napjaikat a csónak hátán, vagy övig vízben, sárban gázolva töltsék; csíkhalászok, tőzegvágók, bibictojás-keresők, sulyomszedők, gyékényfonók, csatornaásók, sziksófőzők, nivelláló indzsellérek! Kinek volna kedve közöttük ténferegni? Végezzék a dolgukat.
Aztán holmi apró családi ügynek-bajnak háttérbe kell szorulni olyan nagy országos esemény előtt, amilyen volt a bekövetkezett nádorválasztás. Az öreg József nádor, ki egy évvel előbb ülte meg félszázados nádorsága örömünnepét, meghalt, s utána a nemzet rendei legidősebb fiát, István főherceget emelték, szabad választás útján, e második trónra. A nádor volt a kisebbik király Magyarországon. A szép daliás alakot Pest vármegye gyűléstermében avatta fel fényes és hatalmas méltóságába maga az akkori trónörökös, a mostani magyar király: Ferenc József. Haj, micsoda szivárvány lehetett az ott, ami az ezernyi hazafiak örömkönnyeiből támadt, mikor az édes hazai nyelven hallották beszélni a magyar királyfit, először háromszáz esztendő óta, a magyar nádorhoz.
Azután következett a nagy, emlékezetes körutazása István nádornak az egész országon szerte. Egész diadalút volt az. A nemzet minden pártja, minden ajkú népe, minden felekezete eggyé olvadt a lelkesedésben, mint a corynthi nemes érc a tűzben.
Tuhutum vármegyében is nagy előkészületeket tettek a nádorlátogatás ünnepélyére. A főispán hetekkel elébb lement a megye székhelyébe; a termeket feldíszítették, a köznemesség között kiosztották az insurrectionalis réztokos kardokat, hogy egész lovasezreddel fogadják a magas vendéget; a birtokos főurak vetekedtek a pompa emelésében. Klasszi Vencelnek (a pesti híres magyar szabónak) a fiatalság számára készített díszöltönyök hónapokig tartó gondot adtak; az öregek előszedték a pompás viseleteket, amiket apáik hordtak a korona hazahozatalának magasztos napjaiban; fontos értekezések, szakértő tanácskozások folytak megyeszerte az öltözetforma, a gombok, a sujtás, a zsinórzat kérdései fölött; némely úr titkolta a saját leleményét, meglepetést készített; a hölgyek csodát fejtettek ki a népies viseleteknek úrias pompává áttündéresítésében. Minő főkötők, párták, övek, kötények, fűzött vállderekak, menték, subicák kerültek érvényre! Hát még az ősi násfák, kösöntyűk, mentekötők, rezgők! Az egész ország visszaifjodott három századdal.
No, hogy az egész Tuhutum vármegyében a pompás felvonulás babérkoszorúját Tanussy Decebál és a felesége fogják elnyerni, arról még csak kétség sem lehet. A legnagyobb titoktartás dacára is kiszivárgott annyi a közönség közé, hogy Decebál díszhintaját négy fekete mén fogja húzni, ezüstös sallangos szerszámmal, két hajdú díszmagyarban a hátulsó bakon, egy elöl a kocsis mellett; a kocsis lobogós ingujjban, aranyrojtos gatyában. A hintót Sára asszony maga egyedül tölti meg, s olyan drága ruha lesz rajta, aminek a hímzésében négy varróleány vakult meg - félig; a feje pedig olyan különösen lesz frizírozva, hogy olyat csak a régi képeken látni; felfelé tömörített hajjal, amibe, mint egy kalpagba, merészen van beleillesztve a brilliántforgós lengő kócsagtoll bokréta, míg oldalt a gyönggyel hímzett piros ,,csákó" fityeg le róla. Csak az olyan termethez és archoz, mint az övé, lehet ezt viselni!
Maga Decebál pedig csupa olyan öltözetet fog felvenni, amihez egész históriai emléksor van fűzve. Az a tigrisbőr kacagány Rákóczi nyomában repült valaha, azt a megfeketült ezüst páncélinget, a beleszőtt aranycsillagokkal Bocskay ajándékozta; az a kard ott harcolt Thököly kezében Pétervárad alatt. Sőt még a Thonuzóba aranysisakját is fel fogja tenni; s akkor meglátja majd ország-világ ezt a nevezetes csodát. A nádor is megbámulhatja ezt a versenytársát a Szent István koronájának. Decebál fogja vezetni az egész nemesi bandériumot. Ez kicsinált dolog; s minden tekintetben vívmánynak mondható, hogy a vezérség őreá bízatott és nem Belizárra, az udvarnál grata personára; de viszont az is latba vetendő esemény, hogy Decebál e feladatra vállalkozott, s erre az egy kivételes esetre elfeledte a kurucságát.
(Mi tűrés-tagadás? Biz a férfihiúság semmiben sem enged a nőinek.)
A nádorünnepély előtt már tíz nappal, bízvást el lehet mondani, hogy egész Tuhutum vármegyében senki sem beszélt egyébről, mint a bekövetkezendő pompák látványáról.
Ekkor küldettek szét a főispáni hivatalból a meghívólevelek a nádor tiszteletére tartandó fényes táncvigalomra, amit Ponthay Adalbert gróf fog adni.
Már erről is mesemondás volt, amit a fáma előre híresztelt. Micsoda szőnyegek lesznek a termekben? Mennyi ezüst a buffet-teremben? Hány szakács érkezik Bécsből? Katonai zenekar! Bosco! Aztán huszonnégy pár, egyformán öltözött ifjú és hajadon fogja táncolni az újdivatú ,,körmagyart". (Világoszöld Kossuth-dolmány, kettős ujjal, az egyik bő, félig nyitott, rózsaszín atlaszbéléssel.) A debreceni diákénekkar lejön, a szünóra alatt a szózatot énekelni. A terem közepén szökőkút lesz, ami essbouquet-t lövell fel; a hölgyek olyan táncrendet kapnak, ami egyúttal legyező. Azt is tudják már előre, hogy maga a nádor-főherceg is fog táncolni egy fordulót, a vármegye legszebb asszonyával. (A sárga irigység fog el minden hölgyet, ha Tanussy Decebálnéra gondol.) S az a hölgy emlékül egy karperecet kap a nádortul, annak a gyémántokbul kirakott névelőbetűjével. - Az ember alig várja már, hogy jöjjön el az a nap!
Hogy az aranyszélű boríték felnyitását, amely a főispáni meghívót tartalmazta, mindenütt, ahol asszony van a háznál, az senkinek másnak át nem engedi, az bizonyos dolog.
De oly bámulattal senki sem vizsgálja azt át, mint Sára asszony. Hiszen már tud olvasni, nem kell neki tolmács. De akárhogy nézi is, a saját nevét nem találja a meghívóban. Az csupán csak tekintetes Tanussy Decebál követ úrnak szól.
Történetesen éppen ott volt Decebál is, mikor e levél érkezett.
- Mit jelent ez? - kérdezé Sára hebegve. - A meghívón csak a te neved van. Rólam szó sincs.
Decebál elkapta tőle a meghívót; nem akart neki hinni. Látta aztán, hogy igaza van. Csak őt híják magát.
Először elsápadt, aztán lángra gyúlt az arca.
- Ez a legmagasabb gorombaság! - kiálta, összegyűrve a markában az egész meghívót. - Hogy mer valaki nekem ilyen meghívót küldeni? Engem! A feleségem nélkül. Ezért keresztül fogunk esni egymáson főispán urammal! Fogadom azt!
Sára asszonynak először nagy elégtételére vált, hogy Decebált - őmiatta - ilyen felgerjedésre kelni látta; hanem azután megijedt.
- Jaj! Kedves galambom; valami hirtelenkedést ne kövess el énmiattam.
- Óh, nem! A parádé előtt nem, majd azután; de leszámolunk egymással.
- De hátha valami tévedés van a dologban? - szólt Sára asszony, kapkodva a mentő szalmaszál után. - Lehet a cancellistának a hibája, aki a meghívókat írta.
- Óh, nem! Nem az! Szándékosan kikeresett sértés ez; jól tudom! Tudták az emberek, hogy hol találják el az érzékeny oldalamat.
- Hát mit szándékozol tenni?
- Pipára gyújtok az egész meghívással, és magam sem megyek el.
- Hogyan? Nem akarsz elmenni a nádor ünnepélyére?
- Mit nekem a nádor! Tán nekem szerencse, ha őt megláthatom? - kiálta fel dölyfösen Decebál -; ha nem leszek ott, bizony jobban meg fognak látni, mint ha ott lennék.
- De nekem ez nem vigasztalás - szólt síránk hangon az asszony.
- Ne búsulj! Majd ha én leszek Pannonia királya, én sem hívom meg az estélyemre a Habsburgi grófokat.
- De én nem akarok addig várni, amíg te a Pannák királya léssz; hanem azt akarom, hogy a nádori bálba meghívót kapjak. Nekem az után járj! Az egész világ azt várja, hogy ott legyek. A palatinus velem akar táncolni. Minden ember tudja már, hogy hogyan leszek öltözve; ha ki kell belőle maradnom: annyi, mintha csak a koporsóba fektettek volna. Én ott akarok lenni! Érted?
- Én pedig nem fogok ott lenni! Kimondtam. Még ma, még ebben az órában elmegyek egész fitogatással Erdélybe medvevadászatra.
- Hová akarsz te menni?
- Megmondtam. Ahol a medvék tanyáznak.
- Nem eresztelek! Nem szabad engem itt most szégyenszemre elhagynod. Ha olyan szerelmes ember vagy, most mutasd meg! A feleségedről van szó! Bizonyítsd be, hogy te vagy a kiskirály Tuhutum vármegyében. Piha! Egy Tanussy Decebál feleségének kell-e visszafordulni a tanusvári megyeház útjából, mikor az egész megye minden nemesasszonya, leánya hivatalos oda? Hát férfi vagy te? Aki elszaladsz világgá, ahol egy kis ellenkezést találsz. s otthagyod az asszonyodat a piac közepén a nevetők gúnyjának?
- Majd megmutatom én, hogy bosszút tudok érted állni; de most annak nincs ideje. Hisz csak nem adhatom Zách Feliciánt. Eltávozásom vegyék hadizenetnek.
- Hát legalább maradj itt. Ne menj sehová.
- Ha itt maradok: embert ölök.
- Ismerlek! Látom a lelkedet! Nemcsak nem bánod ezt, de örül a lelked, hogy elfuthatsz tőlem! Hogy ürügyet találsz, kapsz a haragon, belelovaglod magad a büszkeségbe, csak azért, hogy sorra járhasd megint az erdélyi szeretőidet, ahányat otthagytál. Ismerem jól minden gonoszságaidat.
Decebál erre már epésen fölkacagott.
- Téged már megint az örmény menyecske meséje kísért.
- Akár az örmény menyecskéé, akár a leányáé; az mindegy. De hogy te csélcsap, csapodár, kikapó vagy: az szent, mint a nap az égen. Eredj hát, hagyj itten! De én is fogadom a lelkemre, hogy amint te itt hagysz ebben az én nagy gyalázatomban, én is itt hagyom a te házadat, s ha visszatérsz, úgy jöjj, hogy hozz más asszonyt a házhoz, mert engem itt nem találsz!
Azzal otthagyta az urát, bevágva maga után az ajtót kegyetlenül.
Decebál fütyült bosszújában, s a hajdúkat kergette előre-hátra:
- Nem lesz semmi parádé! Nem kell zsinór a mentékre; vissza kell izenni a kocsigyárosnak, hogy ne küldje a díszhintót; adja el feleáron akárkinek; megyünk a Retyezátra!
,,Úgy kell nekem! - mondá magában. - Mért hagytam magamat meglágyítani? Miért lettem hűtlen büszkeségemhez? Minek felejtettem el Thonuzóba hagyományát? Az nem ment feleségestül meghódolni a Szent István koronáját hordozó fő elé. Egyszer akartam tenni, azért is megbünhődtem!"
(Vajon ez volt az az arculütés, amit Manó megósolt? Nem! Hisz ez elhárítható. S aztán ez tulajdonképpen nem is őtet érte, hanem az asszonyát.)
Sára asszony agyonsírta magát a szobájában e jelenet után.
Méltó oka volt az elkeseredésre.
Hisz a szegény asszonynak semmi más tér nincs fennhagyva a becsvágya kielégítésére, mint a társaságban ragyogás. A férfinak ott van a zöld asztal; aztán a zöld mező, meg a véres mező; övé a cserlevél, a búzakalász és a borostyán: hát az asszonynak még a virág se legyen engedve?
Sokszor mondták neki, hogy ő a legszebb asszony hét vármegyében: az arcképét lelopták, úgy adták ki acélmetszetben, mindenkitől hízelkedést hallott, és azért sohasem vétett még csak egy gondolatban sem a hitvesi hűsége ellen. Tudta, hogy férje százszor megcsalja, s ugyanannyiszor megbocsátott neki; nem azért, mert szerette (tud az asszony többet is szeretni), hanem azért, mert nagyravágyása volt, hogy őt büszkének tartsák, hogy soha semmi szégyenleni valót ne mondhassanak felőle, amiért a kevélyek, az előkelők hátat fordíthassanak neki. Ha már nem születhetett oly magasan, mint azok, legalább erény és jó erkölcs dolgában egyenlő rangú akart lenni velük. S ezt a hűséges nőt, ezt a legszebb asszonyt engedik kizáratni abból a világból, mely rá nézve olyan volt, mint az igazhivőnek a paradicsom; engednek rajta egy olyan megszégyenítést elkövetni, ami után el van végképpen temetve, hogy soha falusi magányából többé elő ne jöjjön, s a látogatók előtt ajtót zárjon.
Az elkeseredés odavitte Sára asszonyt, hogy elkezdte magában Decebál jellemét bírálni, amit még tán sohasem tett.
Hát bátor férfi ez, aki akkor, amidőn a felesége meg van sértve, magára hagyja, és továbbszalad? Hisz ez a harag csak álarca a gyávaságnak. A dölyf csak oroszlánbőr a léhaság hátán. Megveti a szembe talált bajt - és kitér előle.
Hozzájárult még a féltékenység szelleme is, melynek olyan nagy a teremtő ereje, hogy képes volna egy üres planétát megnépesíteni képzelt alakokkal. - Éva már féltette Ádámot, mikor még második asszony nem volt a világon. S a képzelet logikája hatalmas. Megbántották a férfit? Tehát haragja nagy! A bút, a bánatot eltemetni hogyan szokták? Vidám mulatsággal. S annak tudjuk, hogy mi a vége? És így valahányszor a férjet megharagítják, mindig a feleségnek kell érte megszenvednie!
Sára asszony az ujjain tudta volna elszámlálni Decebálnak a gyöngeségeit. Ilyen dologban az asszonyok emlékezete bámulatos.
S hogy a kínzás tökéletes legyen, éppen akkor hozták a stafétával a pompás báli öltözetet Pestről. Az árjegyzék is oda volt hozzá mellékelve. Az utóbbit Sára asszony átküldte Decebálnak, hogy mondja meg felőle a véleményét.
Erre Decebál átjött a feleségéhez. Kirítt a tekintetéből az erőltetett nyájasság.
- Csak tartsd meg a báli öltönyt - monda. - Én bemegyek a városba, s postára teszem a pénzt a ruháért. Lehet, hogy még viselni fogod.
Sára lelkében még egy reménysugár támadt.
- Te kérdőre vonod a főispánt? - szólt, Decebál kezét megragadva. - Közel volt hozzá, hogy azt megcsókolja.
- Majd meglátom - felelt rá Decebál nagy langyosan.
Hát aztán csak nem csókolták meg a kezét.
Ismét rásötétedett a nő lelkére az árnyékok legfeketébbike a gyanú. Decebál most szökni akar tőle - búcsúzatlanul.
Hagyta menni.
Decebál befogatott, s úgy távozott el, mintha csak a városba hajtatna.
Azt azonban Sára asszony szemfüles figyelme észrevette, hogy a férje egy levelet adott át az egyik lovásznak, amikor a kocsira felült.
Azt a levelet elvenni a lovásztól nem volt nehéz feladat. Aztán a pecsétet feltörni sem lehetetlenség.
A levél címzete is meglepte már. ,,Méltóságos báró Tanussy Belizár úrnak" szólt az.
Sára asszony tudott már olvasni, megérthette a levél tartalmát. Decebál epéskedő modorban tudatja a ,,báró úrral", hogy miután őt a főispán megsértette azáltal, hogy a felesége nevét kihagyta a meghívóból, ő sem fog részt venni az egész parádéban, hanem a báró úrra hagyja, hogy vezesse mármost ő a nemesi bandériumot. Ő most megy haragját ,,in anima vili" kitölteni. Jó, hogy e diák szókat nem értette Sára asszony, mert az ,,olcsó lelkek" alatt aligha medvéket és vadkanokat fogadott volna el.
Hanem annyit megértett a levélből, hogy Decebál csakugyan szökve ment el tőle: félt a búcsúzástól! És aztán az eszmetársulás arra a gondolatra is rávezette, hogy ennek a mostani szégyennek az okozója senki sem lehet más, mint maga a gyűlölködő testvér, Belizár! Ő az udvari bennfentes, az ő tanácsára hallgatnak odafenn. Bizonyosan ő terjesztett a magas körökben olyan rágalmakat az ángya felől, amelyek miatt azt a meghívatásra érdemetlennek találták.
És ez ellen semmi oltalom!
Az Isten minden állatnak adott védelmet, s ha azt nem, hát legalább rúttá tette, mint a varangyot, hogy utáljanak hozzányúlní; csak a szép asszonynak semmit, annak a szépsége arra való, hogy mindenki rá vadásszon, s ő meg ne védhesse magát.
A feltört levelet visszaadta a lovásznak, csak vágtasson hát vele a báró úrhoz, mondja meg neki, hogy a levelet az asszony törte fel, el is olvasta.
Mikor aztán egyedül maradt, akkor jött rá az a sivatag érzés, hogy senkije sincsen az egész világon.
De talán mégis van valakije.
Valahol a szekrénykéiben hever egy összegyűrt levél, amit többszörös haragjában kezeivel összemorzsolt, sarkaival megtaposott: fiának a levele, amiben tudatja vele, hogy nőül vesz egy szegény leányt. Most elővette ezt a levelet, s szépen kisimogatta a térdén a tenyerével, s újra meg újra elolvasta.
Nem volt titok, hogy a fia hol van most, és mivel foglalkozik. A töltéshányó, kubikoló parasztok elhozták idáig a hírét, hogy a Manó úrfi mint ütött tanyát a mocsár közepén, miként esküdött meg a fűzfa alatt, Mántay Móric volt a pap. Dicsérte mindenki a kis menyecskét. Derék, tűzrőlpattant teremtés! Elmondták, hogy mivel tölti ott az idejét a magányos ligetben, amíg a férje a távol lápokat méregeti a messzelátóval.
Sára asszonynak az a gondolatja támadt, hogy felkeresi ezt a szigetet, azzal a nádgunyhóval, ,,aztán legyünk ottan ketten, akik sajtot készítünk, halat szárítunk!"
Alkonyatkor lement a kastélyból a kertbe. Ott most nagy hevenyében rendet csináltatott a tiszttartó: ha az úri vendégek ide találnak jönni; a bozótokat megnyesték, az utakról felvágatták a pázsitot, a patakot újra a partja közé szorították, s egy keseredett virágágyat is összeteremtettek valahogy, mindenféle cserépből kiszedett muskátlikból. Legalább lehetett sétálni az utakon szemkiverés nélkül.
Egymagában ődöngött a szomorú fák között alá s fel.
Egy zugában a kertnek valami ritka növényre bukkant, ami a méregtermők között első rangban áll. Ezt is úgy híják, hogy ,,Belladonna"; hát druszája. A szálas növény éppen tele volt cseresznye alakú vadpiros bogyókkal. Kettőt leszakított belőlük.
- Hej, ha én ezt most beadhatnám valakinek!
Az a valaki nem más, mint a ,,kisebbik uram", Belizár.
Milyen furcsa az, hogy a magyaroknál az asszony a férje öccsét kisebbik urának hívja!
Az udvaron hintógördülés hangzott, a kutyák nagyon ugattak. Tán vendég állt a házhoz?
Sára asszonynak kedve lett volna elfutni a vadaskert bozótjai közé, hogy elrejtőzzék előle, akárki jön most ide. Hanem a kertészlegények erősen utasítgatták az érkezettet, hogy merre találja meg a tekintetes asszonyt; csak menjen utána. Jobbnak látta hát megfordulni és eléje menni.
A középút egész hosszában végigszelte a kertet, mikor a mellékútból oda kijutott, már szemközt látta jönni a vendéget. Az alkonyfény annak a háta mögül világított: az alak és az arc csak a közeledéssel kezdett mindinkább ismerhetővé lenni. - Sára asszony a bámulattól megbűvölve állt az út közepén, s a közeledőn felejté tekintetét.
Az az alak volt - Belizár.
Az ifjabbik testvér most már nem hasonlított oly nagyon a bátyjához. Amíg annak az arcán az évek folyamatján észrevehető nyomokat hagytak a korlátlan indulatok, az események izgalmai, a sivár, élvkereső életmód, hogy tíz évvel idősebbnek látszott, a termete is derékban nagy átmérőt nyert; azalatt Belizár, mintha szerződése lett volna az idővel, alig változott meg valamit, s az a valami is csak előnyére vált, a betyáros hányavetiség helyett bizonyos komoly méltóságot vett fel tekintetében és modorában, igazi előkelő levente volt. - Már messziről levette a kalapját sógornője előtt.
Az pedig, mint egy Megaera toppant eléje, s összeszorult öklében vért eresztett a két méregbogyó.
- Hogy mersz te idejönni? Te üldöző ördögöm! - kiálta Belizárra.
Az pedig fejhajtva üdvözlé őt, s nyugodt hangon válaszolt.
- Te magad adtál erre jogot, édes ángyom, amikor a hozzám írt levelét a férjednek feltörted, s úgy küldted el nekem. Ez a levélfeltörés egy hozzám intézett egyenes felhívás volt: azért jöttem, hogy válaszoljak rá.
- Minő felhívásról beszélsz?
- Veled nagy méltatlanságot követtek el, s te a levelem pecsétjének a feltörésével azt árultad el, hogy ennek az indokát nálam keresed.
- Hát tagadod talán, hogy ezt a gyalázatot te követted el rajtam?
- Tagadom, hogy én szereztem volna neked ezt a fájdalmat. Megmondom, hogy mi okozza azt; és aztán azt is, hogy mi gyógyít meg belőle.
- No, hát mi az oka? Nem vagyok-e nemes származású? Csak olyan jó, mint maga a főispán. Nem vagyok-e becsületes? Csak olyan jó, mint akárki az asszonyok közül. Tudnak rám valamit, ami ürügy lehet, hogy ilyen csúfosan ajtót zárjanak előttem?
- Hallgass rám, és légy nyugodt: és mindenekelőtt dobd el a kezedből azt a mérges bogyót.
- Mi gondod arra? Ha nekem úgy tetszik, lenyelem.
- No, hát add ide az én kezembe, s ha azok után, amiket veled közölni fogok, azt mondod, hogy nyeljem le én, hát megteszem.
Sára asszony eldobta a két méregcseresznyét a kezéből.
- Mit tudsz hát felőlem? Hadd hallom.
- Igen egyszerű a nyitja a te talányodnak. Azt talán tudod, hogy a mi udvari köreink nagyon hitbuzgók, s ebben a tekintetben igen szigorúak. Te az első férjedtől elváltál, úgy mentél nőül Decebálhoz. Ez a katolikus dogma szerint érvénytelen házasság. Te mindenüvé elmehetsz, mint a férjednek a felesége, de az egyházi vagy világi fejedelem ajtaján be nem léphetsz, mert ott téged csak Király Samu feleségének s Decebál szeretőjének tartanak.
Sára halálsápadttá lett e szavakra.
Belizár folytatá:
- Efelett nem lehet vitatkozni. A római katolikus hit a házasságot felbonthatlan szentségnek ismeri.
- De már Király Samu meghalt! - hebegé Sára.
- Tudom. Most már özvegyasszonynak ismernek. Szabad a kéz. És Decebálnak módjában lett volna azt a mostani nagy keserűséget elfordítani rólad, nem nagy dologba került volna. Amint az első férjed halotti bizonyítványát kezéhez kapta, felhívatni a kálvinista papot, s két tanú jelenlétében elmondani előtte, hogy hites feleségül vesz. Rendben lett volna minden. És ez tudtára lett Decebálnak adva. A főispán általam íratott neki, kéz alatt figyelmeztetve, hogy tegye meg a kedvedért ezt a csekély áldozatot, különben nem küldhet meghívót az udvari körökbe a te nevedre. - És erre Decebál válaszolt nekem. Dölyfösen, haraggal utasítá vissza a figyelmeztetésemet: ,,Én egy pár könnyező asszonyi szemért hitemen, meggyőződésemen csorbát nem ejtek." Itt a levele, elolvashatod.
Sára minden tagjában reszketett.
- Mit akarsz velem? Te szörnyeteg! Meg akarod velem gyűlöltetni az uramat?
- Meg... - felelt rá röviden Belizár.
Sára szédelgősen kapaszkodott egy mohos fa derekán felfutó repkény indájába.
Belizár pedig egészen közel lépett hozzá, s most már forró, suttogó hangon ismétlé:
- Azt akarom, hogy meggyűlöld, hogy kivesd a szívedből! Hogy kitépd a nevét úgy az emlékezetedből, hogy még egy gyökere se szakadjon benne.
- Miért akarsz velem így bánni? - rebegé megijedten a nő.
- Mert nem méltó, hogy téged bírjon, aki az oltárképet lábával tapossa!
- S azt te mondod? Te! Aki engem mindig szidalmaztál. Gúnnyal, csúfsággal halmoztál, a kétségbeesésig üldöztél.
- S te annak az okát mind nem találtad ki? Igenis, ócsároltalak, csúfoltalak, téptelek, szaggattalak - mert a másé voltál. Lettél volna csak az enyim, istennővé tettelek volna. Hát nem sejtetted volna, hogy gyűlöletemnek kútfeje az irántad való őrjöngő szerelem!
- Az Istenért, Belizár, ne mondd ezt.
- Már kimondtam. Magad vagy az oka, minek híttál ide? Híttál, mikor a levelem feltörted. Kimondtad vele, hogy engem vádolsz a mostani kétségbeejtő szégyenedért. Azt hiszed, én okoztam azt, hogy én kacagok rajtad, én gyönyörködöm az orcapirulásodban. No, hát idejöttem megmondani, hogy nem én, hanem az, ki egykor azt esküdte: ,,Sem örömében, sem bánatában soha hűtlenül el nem hagyom!", az okozta ezt a szívfájdalmat neked! S miután a fájdalom meg van szerezve, nem kéri belőle a maga osztályrészét, hanem fut a maga gyönyörűségei után, mert megfordítva vallja a magyar közmondást: ,,Pénz elverve, asszony számlálva jó."
Sára zokogva rogyott le a harmatos fűbe.
Belizár lehajolt hozzá, hogy fölemelje.
- Kelj föl. - Nem azért jöttem én ide, hogy a földön heverni lássalak, hanem hogy fölemeljelek. Ahogy mondám: én tudok írt a te nagy fájdalmadra, hallgasd meg.
- Nincs annak más orvossága, mint a halál - nyögé a nő.
- Bolondság! Ugyan ki ölné meg magát, mikor az élet szebbik fele áll előtte. Én elhárítom rólad azt a szégyent, ami még nem hagyta nyomát: dicsőség, ragyogás, megbecsültetés volt egész életednek vágya, én vágyadat betöltöm.
- Hogy lehetne az?
- Légy az én nőm.
- Mit beszélsz?
- Igen egyszerű dolog ez. Első férjed halála után özvegy vagy: a Decebállal kötött házasságod semmis. Csak akarnod kell, s egy keresztnévcserével Tanussy bárónő vagy. A püspök diszpenzációja a formaságokat megrövidíti: kastélyom csak asszonyára vár.
Sára asszony összeszedte erejének maradványait. Büszkén emelte fel a fejét.
- Uram! Báró Tanussy Belizár úr! Mi adott önnek jogot arra, hogy engem ilyen ajánlattal lepjen meg?
- Ismét a te saját cselekedeted. Mi olyan színjátszók voltunk, akik szavukban gyűlölik egymást: tettükben pedig jók egymáshoz. Talán elfeledted már, hogy mikor engem igazságtalanul elítéltek két évi várfogságra, te, aki tudtad, hogy ártatlan vagyok, titokban odamentél a bíráim legfőbbikéhez, s kezéhez szolgáltattad a tanújelt, mely helyettem magát Decebált vitte a börtönbe. Kiadtad a vétkest, hogy megmentsed az ártatlant. Azt, akit férjednek hittél, azért, akit üldöződnek véltél. Tagadhatod ezt?
- Az másért történt... - hebegé Sára; de jól érzé, hogy most fogva van, mint a lépre jutott madár: az a kéz, mely most megragadja, oda viheti már, ahová neki tetszik.
Belizár azonban nem élt vissza a hatalmával. Elbocsátá Sára kezét.
- Jól van. Más okod volt rá. Én azonban ezt az okot hittem. Éveken keresztül ez a gondolat világított bele a jövendőmbe, hogy te jó vagy hozzám: szíved szerint szeretsz. Ezért nem gondoltam a házasságra soha. Éltem rideg, szilaj legényéletet. Csak titokban rajongtam érted. Ki volt az, aki arcképedet titokban lefestette, acélba metszette? Sohasem találtad ki, ugye? Ma kitört belőlem a titokteljes szenvedély. Idejöttem, hogy megmondjam a szemedbe, mennyire szeretlek! A legőrültebb merényletre készen vagyok érted. Szeretlek annak a szívnek a hevével, amely asszonyt nem szeretett soha, s nem fog szeretni rajtad kívül soha; akit ha elfogadsz, nem lesz akaratod, nem vágyad többé, mert amit kigondolsz, már akkor teljesülve van.
A nő lelke már bele volt sodorva abba a bűvkörbe, amit az igazi szenvedély, mint nap a bolygók útját, sávol maga körül. Nem bírta magát védeni annyi összeható indulat rohama ellen. Vitte, ragadta magával a becsvágy, a harag, a csalódás, a bosszú, a szégyen: - de csak mindannyi között a szerelem a király!
Bámulta ezt a férfit! Szenvedélye megigézte, bátorsága meghódítá, mert nem az a bátor ember, aki az oroszlánt megtámadja, hanem aki egy gyűlölő asszonynak meg meri vallani a szerelmét.
- Ne adj most választ - szólt Belizár, hátralépve. - Ne ebben az órában, ne ebben az indulatban. Gondold meg, ülj tanácsot a szíveddel. Kérdezd meg az éjszaka álmait. Fordulj Istenhez: tán sugalmat ád. Én nem akarom, hogy nekem megsértett büszkeségből add kezedet: nekem a szíved kell, az egész hű szíved. Ha azt nem adhatod, szakadjunk el egymástól; felejtsük ezt az órát. Az én lángom olyan, hogy ha azt nem viszonzod hasonló lánggal: megégsz benne. - Gondold meg, amiket mondtam. Eskü alatt nem mondhatok igazabbat. Magadra hagylak. Ha akarsz, válaszolsz, csak egy szót; ha nem akarsz, hallgatsz. Hogy mi legyen az az egy szó? Azt a szívedre bízom.
Azzal felvette a földről a kalapját, s elsietett.
Sára utána nézett; nézte hosszasan az alkonyfény arany alapjába rajzolt fekete alakot; s mikor ez eltűnt előle, még akkor is látta ez alakot az aranytérben - fehéren.
Hetek múltak; a fényes ünnepélyek Tanusvárott lefolytak rendén: az idő is kedvező volt rájuk.
Annál rosszabb idő járt ezalatt Erdélyben, a Retyezát vidékén, a vadászatokra.
Ott folyvást szakadt az eső, a medvék nem jöttek lövésre; a sikertelen hajtások után a vadász urak kénytelenek voltak más nemeivel az élvezeteknek kárpótolni a kielégítetlen vágyakat. Decebál mindössze egy hiúzt tudott lőni; de annak sem hasznavehető a bőre ilyenkor, mert szőrt ereszt.
Ilyenkor aztán, mikor az ember a heves záporesőtől pacallá ázott, a lármás dínomdánomba belecsömörlött, a cimborákkal összeveszekedett, csúzzal, huruttal kellően ellátta magát, olyan jólesik hazatérni a bizalmas otthonba, ahol a jó, türelmes (bár egy kicsit zsémbes) ,,házi doromb" várja jó meleg kandallóval, cirógató kézzel, ízletes vacsorával: - ingyen, őszintén adott csókkal.
Decebált egész hazáig verte az eső. Olyan volt, mint a garabonciás diák: a hátán hordta a zegernye záport.
Mikor Tűzhalomra hazaérve, a szobájába felcihelődött, azt kérdi a hajdújától, aki a tíz nap óta le nem húzott vadászcsizmából kezdte lehüvelyezni a lábát:
- No, hát Jancsi, mi újság idehaza?
- Semmi nagy újság nincsen - felelt a kérdezett -; csakhogy éppen a Dorkó nénő visszaállt a kastélyba.
- Visszaállt? Hát kibékült az asszonnyal megint?
- Nem békült biz az. Éppen azért jött vissza, mert a tekintetes asszony itt hagyta a kastélyt, s minden régi cselédet elvitt magával.
- Itt hagyta a kastélyt? Hát aztán hova ment?
- Hát nem tudja a tekintetes úr? A bizony férjhez ment a méltsás Belizár báróhoz. Pedig ugyan nagy lakadalom volt!
Decebál csak elmeredt. - Minden ajtó nyitva volt, végig lehetett látni a szobákon.
Ott volt bennük egyedül, magára hagyva.









Jókai Mór: A kiskirályok


XLII. Az alma messze elesett a fájától
Az első meglepetés után azt mondá Decebál magában: ,,Igaza volt az asszonynak!", s igyekezett magából minden kedélyellágyulást kifilozofálni. Igaz, hogy nagyon szerette azt az asszonyt. Akármilyen csapodár volt is más hölgyek irányában, szíve szerint csak ehhez az egyhez szított. A szívéből szakították ki. S hogy milyen nagyon kiszakították, bizonyítja az, hogy ahhoz az emberhez ment, akit a világon legjobban gyűlölt. Mert, ha akárki azok közül csábította volna el a nőt, akik hízelkedésükkel ostromolták, nem volna csoda, de éppen az, aki mindig rágalmazta, gúnyolta, az vitte el magával! Milyen nagyon meg kellett ennek az asszonynak gyűlölnie a férjét! - Vagy csak azért tette ezt, hogy ott ragyoghasson a nádori táncvigalomban? Felejtsük el!
Hanem azután később kezdte észrevenni, ahogy a külvilággal érintkezésbe jött, milyen nagy csapás volt ez reá nézve. Az a furcsa tekintet, amivel minden ismerőse fogadja, az a mosoly és szomorúság között válogató határozatlan valami, amit a szemébe néző sehogy sem tud eltitkolni. Az arcáról olvassa mindenkinek azt a gondolatot: ,,Ez az ember de bolondul járt! Elment vadászni, s azalatt férjhez vitték a feleségét!". Senki sem tudja, hogy mint kezdje vele a beszédet? Érzi, sejti, tudja, hogy nevetnek rajta. S ez rettenetes csapás! Minden rigolyái ellen a balsorsnak van valami védelem, csak az ellen nincs, ha az ember nevetségessé lesz. Ha elbújik az ember a világ nevetése elől, utánahangzik az; ha szembeszáll vele, a világ még jobban nevet; ha szomorkodik rajta, kinevetik; ha megadja magát, még inkább nevetik; ha vígan veszi a dolgot, táncol, danol, akkor meg ijedten néznek rá, azt mondják, megbolondult; még ha megöli magát, azon is kacagnak. - Ez a tragikumnak a legiszonytatóbb neme, ami, mint a Nessus-ing, még Heraklest is agyonkínozza csalánégetéssel.
E katasztrófa után Decebál került mindenféle társaságot. Új országgyűlés következett, új követválasztási mozgalommal. Ezúttal föl sem lépett. A kortesvezéreket kikergette a házából. Megmondta nekik az igazat: nincs pénze. Ekkor aztán megtörtént vele az a csoda, hogy Tuhutum vármegye rendei, tudta-híre nélkül megválasztották követnek. Csak a kész mandátum értesítette róla. Ez valami enyhítő balzsam volt a sebhedt kedélyére. Tehát a nemzet, a haza mégsem feledkezett meg róla. Tudta volna csak ennek a rugóját! Az öccse, Belizár eszközölte ki a megválasztását, azt pedig Sára asszony vette rá e nagylelkűségre.
Így aztán felkerült megint a pozsonyi országgyűlésre.
Semmiféle klubba sem iratkozott be, nem akart párthoz tartozni. Csak a kerületi gyűlésekben jelent meg, s igyekezett magát feltűnővé tenni olyan nézetek kifejtésével, amikkel egyedül maradt. Ez a szerep tetszett neki. Nem akart se liberális lenni, se konzervatív. Neki nem kellett se Kossuth, se Széchenyi, se Apponyi, se a centralista doktrinérek. Az arisztokráciát éppen úgy gyűlölte, mint a demokráciát. Fölfelé a rebellist, lefelé a zsarnokot szerette volna játszani. Semmivel sem volt megelégedve, ami a jelenkorban létezik; de nem az új kort, hanem a régit kívánta a helyébe. Kurucnak csúfolták, s erre büszke volt. Minden szavából, de még a bajusza állásából is az tűnt ki, hogy ő magát tartja az ország legelső emberének, akinek majd eljön az ideje! Majd eljön az a nagy szél, ami a mostani lomha rendet halomra dönti. S akkor majd őkörüle fog seregleni az egész nemzet.
A vagyoni állapotja azonban egyre hiányosabb lett. Már elhatározta magát, hogy csorbát üt a büszkeségén, s a Véreskő mezővárostól annyiszor kínált százezer forintnyi váltságdíjat elfogadja. Ennek az ügynek a rendbehozásával már meg is bízta a jogigazgatóját. Azzal egészen talpra állítja magát.
Egyszer aztán csak megjött az a nagy szél, amit oly igen várt. Budapesten megcsinálták a diákok a forradalmat. Csakhogy megint nem úgy csinálták, ahogy ő képzelte. Nem azt kiáltották ki, hogy: ,,Legyen úgy, mint régen volt!", hanem egészen veszedelmes jelszavakat eresztettek a világba. ,,Testvériség! Egyenlőség!" Hogy Tanussy Decebál egyenlő legyen a jobbágyával! Hogy a parasztnak legyen szava az ország dolgainak intézésében! Sőt az országgyűlés padjára is leülhessen! Képtelenség ez! Hát még az, hogy az úrbériség megszüntettessék, ne legyen robot, se dézma, a jobbágytelek legyen annak a tulajdona, aki azt míveli! És a nemzetőrség! Felfegyverezni a parasztot! Lázadás ez!
Mi lesz mármost a véreskői örökváltságból? A pugrisok nem fizetnek, ha ingyen jutnak a szabadsághoz. Odalesz bizonnyal a százezer forint.
S a pesti forradalom a pozsonyi országgyűlést is felzavarta. Új alkotmányról beszéltek. Elfogadták a pesti híres tizenkét pontokat annak alapjául. Tanácskozás, értekezés folyt minden klubban egész éjeken át. Decebál ide is, oda is bepillantott, mindegyiket bosszúsan hagyta el.
Az már kérdést sem szenvedett, hogy azt a mostani rendi alapon választott országgyűlést hazaküldik, s népképviseletit hívnak össze helyette. A parasztok fognak választani! A parasztok! A szűrös parasztok! A bocskoros parasztok! - De hisz a parasztok között is van rangfokozat, van egésztelkes, féltelkes, fertálytelkes paraszt; van zsellér, van napszámos. Hányadik rangig szálljon le ez a szent ősi jog?
Efelett folytak a legnehezebb tanácskozások. Decebál azoknak az eredményét csak másodkézből tudta meg. A liberális párt a féltelkes jobbágyig fogja índítványozni a választói jog kiterjesztését. Decebálnak az is nagyon sok. Minden reménységét a konzervatív pártba veti. A pecsovicsok nem fogják a nemesi előjogok ilyen lealacsonyítását eltűrni. Ezek azonban titokban tartják a klub határozatát. Reggel aztán az összes országgyűlés tagjai összegyűlnek zárt tanácskozmányra. Első szónok a konzervatív párt legcsökönyösebb, legpecsovicsabb tagja; goromba, dölyfös, zsarnoki jellemű ember. Ettől vár Decebál csodadolgokat. - Meg is kapja, amit várt, de majd leszédül bele. A konzervatív párt vezérszónoka azt indítványozza, hogy be kell hozni az általános szavazatjogot! - Micsoda? ,,Suffrage universel!" Még a napszámosnak, még a béresnek is legyen szavazata! - Igaz, így lehet minden szabadelvű forradalmat megbuktatni: a túlhajtás által. Ez a meglepő indítvány zavarba hozza a szabadelvű párt sorait. Vezérszónokuk ahelyett, hogy a megállapított indítványt adná elő, kénytelen a pecsovicsok túllicitálása miatt egy lépcsővel alább szállni, s indítványozza a negyedrésztelket, szavazatjog alapjául. A párthívek hüledeznek, senki sincs, aki ellent mondjon, Kossuth teszi az indítványt! - No, ha senki sem szól, hát majd megteszi Tanussy Decebál.
Szót kért, egészen hangjánál volt. Azt az okos taktikát használta, hogy filippikájával nem a szabadelvű pártot, hanem a konzervatívot fogta ostromtűz alá.
- Hát kinek a kívánságára akarjuk így semmivé tenni az ősi Magyarhont? A nemzet kívánja? Ki az a nemzet? A pesti diákok? Egypár hóbortos poéta, versfaragó? Kikoplalt, facér mesterlegények, újságírók és betűszedők? A pesti paraplérevolutio. Akit egy tűzifecskendővel szét lehet kergetni! S ezeknek a lármájától úgy megijednek az ország rendei, hogy még a csizmájukat is lehúzzák a lábukról; éljen az egyenlőség, járjunk mind mezítláb! Hát hol van az a hős konzervatív párt, mely félszázadon át dacolni tudott az egész nemzettel, az igazi nemzettel? Hát most a csőcselék, a pesti utcagyerkőcök zajától megijedve, féltében felcsapja a fejére a phrygiai sipkát? S egy Petőfinek megcsókolja a lábát, aki őt megrugdosta? Gyávaság szállta-e meg lélek helyett a magyar nemesség keblét? Hisz az egész ország nem tud semmit az egész pesti forradalomról, városok és falvak veszteg maradnak. A pesti tizenkét pont nem más, csak egy koncertprogram műkedvelő diákok részéről! Barnumi humbug!...
Nem beszélhette végig, annyira felzajdultak ellene minden oldalról, kiabált ugyan még sokat, nekivörösödött orcával, s a hadonázásáról ítélve, bizonyosan a liberálisok is kikapták tőle a magukét, de a kifejezések elenyésztek a nagy ellenmondó zajban.
Mikor ismét helyreállt a csend, a konzervatív párt elébbi szónoka, az az ismeretes Hont megyei atlétaalak, azzal a gúnymosolygó oroszlánarccal, felállt Decebálnak megfelelni.
Kezében volt a ,,Pesti Hírlap"-nak ma érkezett száma.
- Tisztelem én Tuhutum vármegye érdemes követének azt a dicséretes szokását, hogy szeret a mások háza előtt seperni. Azonban úgy óhajtanám, hogy e tiszteletreméltó foglalkozását gyakorolná hozzá közelebb eső téreken. Azt mondja, hogy az egész ország csendes, a pesti diákok forradalmáról tudomást sem vesznek sehol. Íme, tessék a ,,Pesti Hírlap"-nak a tudósítását elolvasni Tuhutum vármegyéből. Ez a tekintetes követ úr megyéje. ,,A véreskői polgárság a mai népgyűlésben, mely közel húszezer honpolgár által volt látogatva, egyhangú lelkesedéssel határozta el a pesti forradalomhoz való csatlakozását; a nemzetőrség rögtön megalakíttatott, ezernél több bátor honpolgár íratta be magát a zászló alá, a zászlóalj vezetőjéül egyhangú felkiáltással választatott meg ifjú hős polgártársunk, Tanussy Manó, volt mérnökkari tiszt." - Úgy tudom, hogy Véreskő az érdemes követ úrnak az úrbéres városa, s az új nemzetőri zászlóalj parancsnoka saját egyetlen fia.
Decebált egyszerre kilelte a hideg erre a kegyetlen mondásra. A saját fia mint paraszthad-vezető! Thonuzóba fejedelmi sarja a fellázadt helóták élén! Ez rettenetes csapás volt! Nem törődött ő tovább az egész tanácskozmánnyal, hogy építik fel Magyarországon az új alkotmányt. Futott ki az országházból.
Miként már egyszer, éppen ilyen letromfolás után, éppen így a magzatja által fejére hozott szégyen miatt, odahagyta fő Pozsony városát. (Ennek is vége már a főségével: a pesti diákok azt kívánják, hogy ezentúl Budapest legyen a főváros, az ország közepén, holott minden jóravaló országnak a szélén van a fővárosa; London, Sztambul, Pétervár, Bécs; csak Párizs tesz kivételt; ezt akarják majmolni a pesti apró Dantonok, miniatur Robespierre-ek, cikóriai montagnard-ok.)
De mindezen országos aggodalmaknál nagyobb volt az a magányfélelme, hogy vajon ezzel a bolondozással nem romlik-e el az az egész örökváltsági ügy a véreskőiekkel? Ez sietteté nagyon Budapestre.
Mikor oda megérkezett, már egészen fel volt fordulva a világ tisztes rendje, a házak csak úgy repültek a sok háromszínű zászlótól, minden ember kardosan járt az utcán, s háromszínű kokárdát viselt a mellén. A fiakker, akivel a jogigazgatójához akarta magát vitetni, azt kérdezte tőle: ,,Hová menjünk, polgártárs?" Megmondta neki az utcát. A bérkocsis azt mondá, hogy olyan utca nincs, annak most ,,Szabadsajtó utca" a neve. A fiskális pedig nem volt otthon, az most strázsát áll odakünn a puskaporos toronynál, a segédje leültette, hogy várjon, s eléje rakott egy csomó legújabb proklamációt, hogy mulassa vele magát. Mikor aztán hazajött a fiskális, igazán meg volt lepetve tőle, volt rajta búzavirágszínű atilla, datolyamag gombokkal, a fején kalabriai kalap, nagy veres strucctollal, a vállán szuronyos puska. Ez is meg van már bolondulva.
Nem is lehetett azzal most magánügyekről beszélni. A tegnapi budavári macskazene, amit a katonai parancsnoknak adtak, s melyben polgárvér folyt, uralta a napi hangulatot. Nagy nehezen bírta megértetni Decebál a fiskálisával, hogy ő nem barikádot építeni jött ide; hanem hogy mi történik a véreskői örökváltsággal? Biz arra szomorú volt a válasz: az országos fordulat ennek az alkunak végét szakította. Ha egy hónappal hamarább szánta volna rá magát a földesúr, hogy a szerződést megkösse, a százezer forint a kezében volna, de így bizony messze esett tőle, a pesti tizenkét pont az úrbériség egyszerű megszüntetését követeli, s a paraszt nem bolond, hogy fizessen azért, amit ingyen kaphat meg. Lehet, hogy az ország majd ád kárpótlást a földesuraknak, de hol következik az még? A véreskőiek különben már elég szép kárpótlást nyújtottak azáltal, hogy megválasztották Tanussy Emmánuelt nemzetőri őrnagyuknak.
Decebál megátkozta még azt az órát is, amelyben ez a mintaképe az apagyilkosoknak világra születetett. Aki egy ,,Éljen a népszabadság!" kiáltással elfújja az apja életmécsének utolsó lángját, az utolsó százezer forintot, amely legbizonyosabb volt.
Annyira ment az elkeseredése az elfajult gyermek iránt, hogy még egy távolból adott ütést is akart neki adni a fejére.
Nem volt elég, hogy elverte, kitagadta, meg is akarta azt semmisíteni. Erkölcsileg megölni.
Megírt egy nyilatkozatot, melynek tartalma oda ment ki, hogy miután az ő házassága Sára asszonnyal törvény szerint semmisnek lett elismerve, ennélfogva az ezen házasságból eredt fiú is törvénytelen szülött; annak tehát ő megtiltja a Tanussy név viselését.
Kegyetlen, méreghatású nyilatkozat volt az. Igazi aqua toffana. De azzal megint csak a saját egészségét rontotta meg; mert ahány lapszerkesztőséghez elvitte, egy sem fogadta el, még a hirdetmények közé sem vették fel. Megkísérté külön kinyomatni, mint plakátot, és nem talált nyomdászt, aki azt drága pénzért kinyomassa.
,,Hát ez a sajtószabadság!"
Nem maradt hátra más, mint levélben elküldeni ez apai anathemát a hittagadó fiúnak. Ez azonban úgy látszik, hogy nem osztotta a véleményét a törvényesség kérdésében, s tovább is viselte a Tanussy nevet, sőt igen gyakran emlegetetté is emelte azt, korát meghaladó hőstetteivel.
Decebál nem osztozott azokban. Hazament Tűzhalomra. A rendi országgyűlés fel lett oszlatva; több követet a tanusvári megyeház udvarán nem választottak. A megye szét lett osztva négy kerületre, s ez mindenik a maga legnagyobb falujában választ ezentúl képviselőt, joggal a parasztság, irgalomból a nemesség.
Decebál megveté e kitüntetést. Nem kellett neki a megfordított világ. Hajdan a nemesség választotta a követet, s adott neki kemény utasítást, ha attól a követ eltért, visszahívta, most meg a jelölt ád programot a földi népnek, s ha nem tetszik a programja, nem választják meg.
Otthon maradt az egész szabadságharc alatt; még csak egy népfölkelésben sem vett részt. Még csak hírlapot se járatott, hogy ne tudja, mi történik a világban. Megtiltotta minden ismerősének, aki még a házába belépett, hogy az Emmánuel fiáról valamit beszéljenek; hacsak azt a hírt nem hozzák róla, hogy valahol elesett vagy felakasztották.
A barlangi életre elég jó oka volt. Itt nem háboríthatták a hitelezői. Meg lett adva a ,,moratorium". Ez olyan jó az embernek, mint mikor a katona hadifogságba kerül; ott nem eshetik el. De nem is mozoghat. A moratorium annyit tesz, hogy hosszabb időhaladékig nem szabad az adósságok visszafizetését követelni a hitelezőknek. Hanem ezzel aztán be is van zárva a hitelnek minden kútforrása. Minden ember kénytelen annyival beérni, amennyit otthon talál. Ha termett a saját fáján szilva, ehetik szilvát; ha nem termett, nem ehetik. Még orvosságnak sem kapni egy hitelezőt. Az ember hiába eped egy uzsorás után; eltűnt, kiszáradt, még a medre is üres. Se zsidó, se cincár, se örmény! Hol vannak a boldog idők? Az ember kénytelen otthon ülni és lesni, hogy mit hoz az ispán haza a vásárból? Tarka Kossuth-bankót. Attól meg fázik, hogy a nyakán fog veszni! Ki váltja be ezt valaha?
Szidta magában az egész nemzeti harc vezetőit! Mit neki a zempléni fiskális, meg az a patyikus fővezér! Méghozzá: luteránus mind a kettő!
S az egész ország most ezeknek engedelmeskedik, ezeknek a neveitől zeng vissza. Holott itt van az, aki joggal követelheti és méltán magának az országban az első rangot. A Thonuzóba-ivadék. Akinek a kezében a szer, melyet a hét vezér kötött a déd-ükapjával. Erről nem beszél senki.
Ilyenkor aztán egyetlen menedéke volt a régiségtára. Ez még ott díszelgett egész pompájában. Az ősök ereklyéi megvigasztalták keserűségekkel ellakott lelkét. Gyakran kilovagolt a bajhalmi cölöpsírhoz; felnyittatá a mauzóleum vasajtaját, s órákon át elbeszélgetett azzal a két csontalakkal, akik nyolc százados tanúi az ősi homálytalan dicsőségnek.
Itt azután elfeledett hűtlen feleséget, korcs fiút és háladatlan hazát.
Vajh mi fog történni vele, ha egyszer ezt az utolsó menedéket is kirántják alóla?









Jókai Mór: A kiskirályok


XLIII. Párbaj ágyúval
Hej, de fölvitte Isten a dolgát a szép Lizandrának! A fűzfaodúba ragasztott nádgunyhó helyett olyan palotát kapott, aminek az árát nincs az a Rothschild, aki kifizesse. Tanussy Manót, rögtön a szabadságharc kezdetén, kinevezte a magyar kormány a komáromi várerődítésekhez parancsnoknak. Hamar ment akkor az előléptetés. Hadnagyból lettek tábornokok. Aki hadmérnök volt, a várparancsnoki kulcsot hordá a zsebében, mint Napóleon katonái a marsallbotot. S az ám a drága palota! Kétharmada a föld alatt van. Itt hallgatta a fiatal menyecske egész télen át a bombák pukkanását, az ütött fal rengését s az ágyúdörgés szünetei alatt a honvédek vidám danáját: ,,Ég a gunyhó, ropog a nád, Szorítsd hozzád azt a barnát!" S olyankor aztán visszagondolt a maga gunyhójára is. Mégis szebb volt ottan. Hiszen szép muzsika az az ágyúdörgés: a szabadságdal is az; de csak legszebb a nádiveréb fütyülése a virágos bozótban.
Lizandra panasztalanul viselte egy ostromlott város minden rémségeit. Pedig olyan ideges volt, hogy a megkarmolt ablaküveg hangjától elájult máskor. De az akaraterő még hatalmasabb: tudott parancsolni az idegeinek.
A legsűrűbb ágyúzás közepett felvette a köpenyét, s mikor más népség szaladt a ,,cigánymezőre", ahova a monostori ütegek bombái el nem hatoltak, ő kiment a nádorvonalra, a férje után. Manónak ott volt dolga, a várvédő nehéz ütegeknél. Éjjel-nappal résen kellett állnia, hogy az ostromló sereg, tél idején, a befagyott Dunán keresztül meg ne rohanja a vár külső erődeit.
Rendesen éjszaka kezdték meg az ágyúzást a monostori halomról. Olyan érdekes látvány ilyenkor elnézni azokat a felfelé repülő tüzes meteorokat, melyek, mint a megfordított hullócsillag, alulról szállnak fel az égre, hosszú tűzfarkat eresztenek maguk után; mikor aztán a zenitet elérték, akkor egyszerre, a parabola tört karéjával aláhullanak; szétpukkanásukban vérvilágot vetnek a tájékra, s megreszkettetik a földet. Jön egy másik, az már nem csóválja a tűzfarkát, csendesen súg végig a csillagok között, szembántó ragyogással, mintha a Mars vércsillaga indult volna meg gyors útra: az a tűzgolyó. Ahol az leesik, ott ház gyullad, tűz támad. Aztán megint nagy, félelmetes méltósággal emelkedik a magasba a csatatér lámpája, a világítógolyó, messze tájon kitündököltetve falakat, épületeket, s azalatt az ostromütegek egész sortüzeket adnak, tele golyóikkal a sáncokra. Egy-egy bomba beleesik a Dunába, keresztülütve a jeget, s ott robban szét a mederben, jégkoloncokat hajigáló vulkánt támasztva a vízből; olyan az, mintha óriási gyémántdarabok sziporkáznának szerte az éjszakában. Ezeket mind gyönyörűség nézni. Csak azok az alattomos szörnyetegek az ijesztők, amiknek a röptét nem árulja el semmi; nem fénylenek messziről: valami ármányos gépezet van a belsejükbe rejtve, ami csak akkor jön működésbe, amikor a megtöltött vasteke lefelé esik, egy vékony üvegcsap eltörik belül a felfordulásnál, s attól felrobban a durranóezüst, úgy, hogy a bomba éppen az ellenség feje fölött pukkan szét, száz golyót szórva szét a magasból.
Ezek voltak a negyven év előtti tüzérség csodái.
Ez volt egy fiatalasszonynak a mindennapi gyönyörűsége.
A kedvese közelében nem félt.
Ősztől tavaszig ott voltak bezárva az ostromlott várban. A külvilágról nem tudtak semmit. Csak egyszer, azon alkalommal, amidőn az új várparancsnok, Guyon Richárd, keresztül tudott hatolni az ostromzáron, hallottak valamit az odáig történtekről. Ekkor jutott be hozzájuk egy pár ócska újság is - szalonnatakaró minőségben. Azok is holmi pozsonyi német lapok voltak; ócskák. De az ostromoltaknak még az is érdekes olvasmány volt. Az egyik pozsonyi lapban talált valamit Tanussy Manó, ami őt személyesen érdekelte.
Ez volt az ő kenyeres pajtása, Ponthay Gil Blas császári tüzérkapitány kihívása volt őhozzá, a nyilvánosság útján. ,,Miután Tanussy Emmánuel az adott becsületszavát megszegte, felszólíttatik lovagias elégtételadásra, rábízatván, hogy válasszon időt és helyet és fegyvernemet: ellenkező esetben hitvány, gyáva, himpellér legyen a neve!"
S ezt a megpiszkolást tűrni kell, bezárva egy ostromolt várba. Manónak, még ha lehetett volna, sem leendett szabad elhagyni a rábízott erődítményeket.
Lizandra is megtudta ezt; mert Manó titkot nem tartott előtte, s ő jól meg tudta a férjét vigasztalni.
- Ne fájjon emiatt a fejed. Rátalálsz bizonnyal. Én tudok jövendőt mondani, azért hogy felhagytam vele. Ha Ponthay tüzértiszt a császári hadaknál, elébb-utóbb ide fog kerülni az ostromló sereghez; akkor aztán megverekedhettek egymással. Az lesz az igazi párbaj! Ágyúval a Dunán keresztül. A két part a párbaji sorompó.
Manónak nagyon megtetszett ez eszme. Egy éjszakai kitörés alkalmával, a nádor-vonalon, rábízta egy bajtársára, hogy egy levelet szegezzen oda a császári előőrsök tuskóhajlékának a kapujára. A levél tartalmát el hagyta olvasni mindenkinek: lássák, hogy nincs benne árulás. Ponthay Alfréd tüzérkapitánynak szólt az: ,,Kihívásodat a párbajra elfogadom. Minthogy pisztolytávolra egymás közelébe nem juthatunk, választom a bombavető ágyút. Ha elfogadod, lövünk egymásra, amíg találunk. Az én helyem a Duna-parti legszélső köröndbástya. Rám ismerhetsz arról, hogy ágyúzás alatt egy nőalak szokott mellettem állni. Az a vadmacska. Távcsöved meggyőzhet felőle. Elvárlak."
A levél bizonyosan eljutott oda, ahová címezve volt. Elhihető, hogy az indítvány mind a két táborban élénk fogadtatásra talált.
Párbaj ágyúval!
Ezt a luxust nem minden ember engedheti meg magának. Nyolcvan fontos granátokkal lövöldözni egymásra, odaállani összefont karokkal és nézni csendesen, hogy jön tüzet prüszkölve az ellenfél golyója a légen keresztül; messziről hangzik a taszigált süvöltése: ,,hüss, hüss, hüss"! S aztán felnézni az égre, mikor az a kis gömbölyű felhő egyszerre megjelenik. Az a fehér felhőcske ott az égen: egy darab pokol. A szétpukkant bomba. A gyújtókanóc úgy van pillanatra kimérve, hogy a robbantó tölteléket akkor gyújtsa meg, mikor a bomba éppen az ellenfél álláspontja fölé ért, akkor aztán egyszerre zuhan alá a fejére az egész golyóraj és minden bombacserép. Mellette, körülötte a bajtársak kibuknak a sorbul, halva, sebesülve: aki megélt, csodálkozik rajta, hogyan kerülte ki a halált?
A cartel emberére talált. Ezt tanúsítá az a kemény lövöldözés, amit a monostori sáncból a nádor-vonali végsánc ravelinja ellen megkezdtek. Eddig mindig éjjel jöttek a bombáikkal: most nappal kezdtek hozzá.
Nappal aztán a távcső olyan közel hozza az ellenfeleket, hogy felismerhetik egymást.
- Ö az, a mi barátunk! - monda Manó, mellette álló feleségének, a mellvéd mögül kitekintve a távcsövével: - nézz oda.
Lizandra belenézett a távcsőbe. Látott egy alakot, és ráismert. A fiatal Ponthay volt.
Nagyot dobbant a szíve; egész teste elkezdett reszketni. Úgy súgta neki valami, hogy mondja a férjének azt: ,,Bizony nem ő az, aki ott áll a bombavető ágyú mögött." Minden idege fellázadt azon gondolat ellen, hogy most az az ő egyetlene kiálljon oda a halál tárt kapuja elé, s álljon ott addig, amíg vagy ő beesik rajta, vagy az a másik. Minden idege fájt bele.
- Nem! Nem ti parancsoltok nekem, hanem én tinektek! Ha én azt mondom, ne reszkessetek, hát nem fogtok megrezzenni! A fájásnak nem szabad fájni; az érzésnek nem szabad érezni.
Odafordult nyugodtan a férjéhez, s azt mondá neki:
- Igen! Ő az!
Akkor aztán Manó is odalépett a bombavető ágyúhoz; mely a bástya ágyúkosarai közé volt felállítva, két oldalrul fedezve, s csak szemben mutatva meg magát, s a tűzmestert, aki irányt ad neki.
- Te nézz oda a távcsővel a túlpartra, s figyeld meg, hogy talál a lövegem - mondá a feleségének. Azután nyugodtan osztá a parancsot a pattantyúsoknak, akik a nehéz bombavető üst ágyútalpát vastag kötelekkel kormányozzák, irányt adva. Hatan voltak az ágyúnál, négy tartalékos távolabb hevert a zöld pázsiton: egy közülük, tenyerébe fektetve az állát, dúdolta: ,,Minek nekem ez a világ? Ha nem vagyok benne virág?"
Amint Manó az ágyú mögé kilépett, a túlparti üteg mozsara rögtön eldördült, s jött sivítva a légen keresztül, mintha deszkákat repesztene végig, a kilőtt gránát; nappal nem látszott a kanócának a fénye; csak akkor jelentette be magát, mikor magasan a légben elpukkant; a darabjai zuhanva csapkodtak alá. Egy közülük elhordta annak a danoló katonának a fejét. Azt a társai felvették, és odább vitték. Egy másik bombacserép oda fúrta be magát egy pár lépésnyire Lizandra mellé, a sánckötegekbe. A nő felvette azt! Jó lesz a pipereasztalra ékszernek.
Az ellenfél nagyon szeleskedő volt; meg sem várta, hogy visszalőjenek: nagy hamar utánaküldé a második bombát. Annak a kanóca meg már nagyon hosszúra volt idősítve; nem durranhatott szét a légben, hanem lecsapott a földbe, s ott robbant el, kavicsözönt szórva maga körül, s mély gödröt hagyva maga után.
Ekkor aztán Manó ágyúja felelt.
Ő jól is célzott, jól is idősített. A telgolyó éppen az ellenüteg ágyúkosarai közé csapott le, s pontosan robbanva, úgy szétvetette azokat, hogy a szolgálattevő tüzérek mind szét lettek riasztva.
Lizandra jelzé a hatást, amit a távcsövön át észlelt.
- Többen megsebesültek, de a Gil Blas épen maradt.
- Akkor folytassuk.
Az ellenséges löveg most rövidebbre célzott. Ekkor aztán a küldött bomba a Dunába esett le, ahonnan, mint egy gejzer lövellt fel a szétrobbanás alatt; s amint az égbe szórt víztömeg lassan aláhullt apró permetegben, a lemenő nap szivárványtöredéket játszott benne.
A honvédtüzérek éljent kiáltottak rá. Lizandra tapsolt neki! Ez szép volt!
És szívében a pokol rémségeit állta ki.
Majd három bomba is jött egymás után, rövid időközök alatt a túlpartról. Manó fitymálni kezdte ellenfelét.
- Nem tud a barátom célozni. Nekem bizony nincsenek elvesztegetni való gránátjaim.
S azzal kiült a mellvédre, a lábát lógázva, s a kezében tartott ágyúkanócnál szivarra gyújtott. Mikor egy bomba elrepült fölötte, a sipkájával üdvözölte: servus!
Gyönyörűség volt az! De nem földi embereknek való.
- Lőj már te is vissza!
- Nem jut-e eszedbe - szólt Manó tréfásan - hogy éppen így hajigált egykor a Styx szigetére a mi Gil Blas barátunk vadgesztenye-lövegeket. Hej, ha úgy orron tudnám találni, mint te akkor a cucurbita aurantiával.
Azzal leszállt a mellvédről, s odaadta a szivarát Lizandrának.
- No, hát szívd te addig a szivaromat, amíg én célozok.
Lizandra a szájába vette a szivart, de biz az kialudt, mert nem volt annyi lélegzete.
Amíg Manó irányzott, azalatt a túlparti mozsár ismét durrant; egy másodpercnyi haladékkal később lőtt vissza az övé.
Az ellenfél lövege ezúttal pontosan kiszámított karéjban ívellett a fejük fölé, s mikor éppen ott fölöttük szétpukkant, úgy tetszett, mintha az égbolt szakadna alá.
Lizandrának megrogytak a térdei. Férjére pillantott, s azt látta, hogy az megtántorodott, s baljával a melléhez kap.
- Meg vagy sebesülve? - kérdezé rémülten.
- Ne ügyelj te most rám! - hörgé Manó. - Hanem odavigyázz, mit talál az én lövegem!
Ah, az hatalmas találó volt! A bomba belecsapott a túlparti üteg lőszerkocsijába, azt robbantotta fel.
- Győztél! - kiáltá Lizandra. - Ellened véres arccal terült el az ágyúja mellett. A lőporszekér felrobbant.
- Akkor jól végeztünk - mondá Manó, s aztán ő is összeroskadt, oda a kedvese lábaihoz; halálsápadt arccal; melléből magasra szökellt a vér.
A felrobbantott lőszerkocsi füstje magasra kavargott fel tűzveresen az alkonyégbe, a bástyafokon dúdolták a honvédek:
,,Az én babám kis gunyhója
Többet ér, mint Budavára!"
Lizandra felvette az ölébe elesett kedvesét, s mint egykor a boldog szigeten, futott vele a diadal helyéről tova.









Jókai Mór: A kiskirályok


XLIV. ,,Mon pauvre nerveu!"
Tanussy Belizár is éppen azt tette, amit bátyja, Decebál, hogy a veszedelmes epocha alatt bölcsen félrehúzta magát. Csakhogy ő az ellenkező póluson kereste fel a duzmazugot (Schmollwinkel!). Az egész telet (ami honfitársainak olyan forró volt) a Bécs melletti Badenben tölté. Az volt akkor az előkelő világnak a kedvenc gyűlhelye. (Már elfelejtettük, miért?)
Sára asszony egészen beletalálta magát az új életbe. Képzeletének legmerészebb vágyai beteljesültek. Minden magas társaságban megtalálta a megillető helyét. Csak egy kellemetlen tárgy volt, ami néha-néha feszélyezte. Az a bizonyos Tanussy Emmánuel. Az pedig sokat beszéltetett magáról. Nem! Ne értsük félre a dolgot. Nem a hadjárati dolgaival. Azokkal nem foglalkoznak a badeni reuniókban. Hanem inkább azzal a famózus leányszöktetésével. Hogy feltréfálta az urakat mind! Ez a quietált hadnagy! A grófokat és hercegeket, akik mind őrjöngtek a csodatevő alvajáró szűz után. Kisült, hogy nem volt a dologban semmi spiritizmus; hanem raffinált világbolondítás. A rendőrség ezért a botrányért másodszor is kiutasította Bécs városából Sáromberkynét. Egész cause célèbre lett ez ügyből. Azt is tudták, hogy Tanussy Emmánuel nőül vette az elszöktetett leányt; kálvinista ritus szerint, a mérnök által copuláltatva. Ponthay Gil Blas pedig nyilvánosan, hírlapi úton provokálta a kedvese elszöktetőjét, de az nem jelent meg.
Mennyi érdekes botrány!
S minderről lehetett Sára asszony előtt is beszélni, mert hiszen ,,Ce n'est que votre neveu, n'est-ce pas!", s Sára asszony ráhagyta, hogy ,,oui".
Nagyon természetes! Tanussy Belizár bátyjának a fia, Tanussy Belizár feleségére nézve nem lehet más, mint unokaöcs.
Egyszer aztán az a boutade is felhatolt a badeni előkelő társaskörökbe, hogyan adott recontre-t Tanussy Emmánuel Ponthay Alfrédnek: ágyúra; barrière a két Dunapart. Bizarr ötlet.
Ezek a pletykák okoztak legtöbb fejfájást Sára asszonynak. Ha netalántán mégis ecclatálna, hogy az a scandaleux enfant az ő saját fils terrible-je! Ez a mesalliance! Ez a rebellionban való partizánság. Képes lenne őelőtte bezárni az oly nehezen megnyílt paradicsomot. Jó szerencse, hogy ez a mauvais sujet, ,,Quel soin moi sur lui? C'est rnon neveu!"
Egyszer aztán megjött annak az eredeti párbajnak a híre.
A császári táborból sokan nézték azt távcsöveikkel, mint ahogy szokás a regattát nézni; s az eredmény közölve lett a badeni körökkel. Belizár is megtudta a körülményeit az egész bombaharcnak, s elmondta azokat a feleségének.
Sára asszony volt a legelső, aki egy matinée-n, amit X. X. hercegnő adott, ezt az érdekes tudósítást közölte a társasággal.
- Mon pauvre neveu est mort!
És aztán elbeszélte, amit tudott, hogy Emmánuel még az ágyúhoz is kivitte magával azt a ,,personát", ami csakugyan illetlen dolog. Ezt jó nevelésű nő nem teszi. Ott érte őt a Ponthay által kilőtt srapnelgolyó halálosan. S az a persona még akkor sem szégyellt ráborulni. Ellenben az ő gránátja belecsapott a császári üteg lőszerkocsijába, s a robbanás Ponthay grófot is a földre terítette. ,,Mais il est sauvé!", csakhogy az állkapcsa össze van zúzva, s a lőporszemektül az arca örökre fekete marad. Hanem a ,,mon pauvre neveu, il est mort"!
Nem kísért hát már többé a rossz nevével! Ha meghalt, el is temették. Nem kell félni, hogy az a mésalliance, meg a plebejus foglalkozás, no meg a rebellisség valami szégyenfoltot talál ejteni a bárói címeren. Il est mort.
Mégis illik érte - két hétig - félgyászt viselni. Az egész gyász elárulná, hogy közelebb rokonságban álltak.
S a két hét alatt, ha valaki kérdést tesz e fekete ruha és a fekete pettyes fehér csipkefichu iránt, megmondhatja az ember neki: ,,Vous ne savez pas encore? Mon pauvre neveu est mort". S aztán elhistorizálhatja, hogy történt.
Mikor aztán a thé dansant-bul hazamegy az ember, letépheti magáról a báliruhát, akkor kizárva minden élő lelket a hálószobájából, előkeresheti az elefántcsont szekrénykéből azt a két levágott hajfonadékot, s azokat csókolva, ölelve, verheti magát a földhöz, s hentereghet alá s fel; mint az őrült, újra meg újra kezdve a csókolást, a zokogást:
- Óh, kedves szép Emmácskám, drágácskám, angyalkám! Mért nem maradtál te nálam? Kisleánynak, kis szamárkának, ahogy én akartam. Megjövendölte ezt nekem a cigányasszony.
Mikor aztán vége volt mindennek; Komárom vára kapitulált, Sára asszony a legelső leutazó gőzhajóval sietett oda.
A család tisztessége úgy kívánja, hogy az elesett unokaöcsnek a sírja fölé díszes márványkő legyen emelve. S miután annak az apja (a rebellis) nagyon jó okokkal bír, hogy Komáromba (ha csak vason nem hozzák) fel ne jöjjön; tehát a jó érzelmű ,,tante"-nak a kötelessége, hogy ez etikettnek elég tétessék. Jó ajánló levelei voltak az új várparancsnokhoz; az mindjárt tudakozódást intéztetett, hogy keressék fel az ostrom alatt elesett honvédek temetőjét, s vezessék oda a bárónőt; hadd tegyen eleget a rokoni devoirjának.
Sok tudakozódás és alapos információ-vétel után, végre kivezették a bárónőt az ácsi erdőbe. Ott, nem messze a jelenleg átfutó szőnyí államvasúttól, látja az utazó mai nap azt az obeliszket, mely a szabadságharc áldozatainak hamvait takarja. Akkor még csak egy nagy, széles és hosszú négyszögletű gödör volt ott, félölnyi magasan befedve mésszel, melynek oltatlan maradványa esős időben még füstölgött, fehér párázatot küldve az égbe; mintha még egyre tartana a lélekköltözés.
- Önnek a neveu-je, madame, ha elesett, itt van!
Erre a látványra a szívéhez kapott Sára asszony, és nagyot sikoltott:
- Óh, kedves kisfiam! - s azzal odarogyott a mésztörmelékkel beszórt aszú pázsitra - abban a szép fekete bársonyruhában.









Jókai Mór: A kiskirályok


XLV. Az a visszakapott ütés
Decebálhoz is elszivárgott az a hír, hogy a fia milyen szép halálra talált Komárom falain. Nem tett rá semmi észrevételt. Magában bizonyos elégtételt érzett. Így jár azon fiú, aki az apai tanácsot megveti!
S még ezen évad folytán többször is volt alkalma ilyen keserves elégtételt élvezni magában. Magyarország maga is elbukott. Ezt is előre megmondta Decebál. Mindazok a nagyságok, akik őt félretolták, ignorálták, egyszerre földönfutókká levének. - ,,Így kellett annak jönni!" - mondá magában. ,,Nálam nélkül akarták helyreállítani az ős Magyarországot! Az apák hagyományai ellenére. A bosszúálló nemezis érte őket utol!"
Milyen nagy lett volna az öröme Jónás prófétának, ha Ninivét csakugyan elsüllyesztette volna az Úr, ahogy ő megjövendölte!
Annak nem maradt más vigasztalása, mint egy sötét odú, aminek az elejét befutotta a töklugas. Még ennek a gyökerét is kirágta a lóféreg.
Ilyen menedéket talált Decebál az ő kincstára múzeumában.
A felesége elhagyta, a fia meghalt, a hazája elmúlt, a nemessége elveszett, vége volt az egész világnak; csak ez az egy maradt: a dicső múltak emléke.
Hát még ha ez is csak töklevél? Elfonnyad, ha gyökerét megfúrja a féreg.
        
       
A vén táltos régóta halálrováson volt már. Ahogy a vízibetegségben szenvedők szoktak, majd jobban volt, majd rosszabbul lett; utoljára már feküdni sem tudott, ülve aludt. Decebál bizony nemigen látogatta meg. A haldokló jó barát kellemetlen látvány.
Egyszer aztán Horkázi csakugyan elveszté a hosszú perét a halállal, a legfelső apellátán.
Valahonnan Hajdú-Dorogrul jöttek el a hitebeli papok és énekesek az eltakarítására.
Decebál tán azt sem tudta volna meg, hogy eltemették a szittya barátját, ha az a sajnos körülmény nem jött volna közbe, hogy a megboldogult semmi értékes ingó-bingót nem hagyott maga után, amiből a temetési költsége kikerült volna; ennék a fedezése végett az egyházi férfiak kénytelenek voltak Decebált, mint patrónust, meginterpellálni. Azt még kifizette.
Ezért aztán háladatosságbul kiszolgáltatták neki Horkázi egyetlen hagyatékát, egy nagy, lepecsételt paksamétát, mely Tanussy Decebálnak volt címezve, ezzel a hátirattal: ,,Halálom után átadandó."
Vajon mi közlendői lehetnek a megdicsőültnek, ez árnyékvilágból elköltözése után?
Decebál rászánt egy unalmas délutánt, hogy a pópa levelét felbontsa, s medvebőr terítőjén végigheveredve, végigolvassa annak az emlékiratát nagy magányosságában.
Vendég rég nem látogatta már a házát. Ez különben is kiment a divatból. Egyik faluból a másikba csak útlevéllel lehetett utazni. Inkább otthon maradt minden ember. A tűzhalmi kastélynak nem volt már tárva-nyitva a kapuja.
Horkázi levele, folio alakban jó nyolc oldalt tett ki. Csak az unalom és az esős idő vihettek rá valakit, hogy egy ilyen terjedelmes firkának az elolvasásába belekapjon.
(Zárjel között legyen megemlítve, az unatkozásra volt elég ok, miután az új világrend úgy kívánta, hogy a magyar ember sem puskát, sem nyerget ne tartson többé a házánál. Decebáltól még azokat a régi, másfél öles, kerékre járó puskákat is elvitték, amik a kuruc háborúban szerepeltek.)
Horkázi levele elég unalmasan is kezdődött: halálát érző ember önkínzó bűnbánata hangján.
,,Szeretett barátunk, nagy hazafi!
Érezve közelgő feloszlattatásom, megszámlálva lévén e földi napjaim, Istentől irgalmat, Tetőled kegyelmet, bocsánatot reménykedve, töredelmes szívvel teszek előtted vallomást nagy és nehéz titkokról, amelyek Tégedet közel és nagyon érdekelnek.
Te, kedves barátom, egy nagy cselszövénynek áldozatja lettél. Ha magad körültekintesz, szemeddel láthatod házad hanyatlását, vagyonod pusztulását, híred elenyésztét.
És mindennek bekövetkezéséhez az én bűnös kezeim szolgáltak egyik eszközül. Mea culpa, oh mea maxima culpa!
Hogy miért cselekedtem ezt? Hát legelőször is ,a szegénység nagy rima', azt mondja a bölcs: ,paupertas magna meretrix'.
Száműzve egy Istentől és emberektől elhagyott eklézsiába, ahol az üres templomban magam éneklek a diakónussal, megfosztva minden beneficiumtól, ami a papi stólával együtt járna; rászorítva a puszta sovány dotációra, folyvást a bibliai ,pajzsos emberrel' kellett küzdenem, akinek neve ,ínség'.
Igaz, hogy Tenálad mindig szabad asztalom volt, amíg az Emmácskát tanítottam; de ugyanott volt aztán alkalmam egy bűnös szenvedélyemnek táplálásához. Mint jól fogod tudni, a kártyázás ördöge mélyen bevette magát a zsigereimbe, s attól sem éjjel, sem nappal nem bírtam megszabadulni, annak áldoztam nagy buzgósággal.
Emiatt gyakran elfogyott nálam a siclus.
Az átkozott Mammon rút vágya pedig annál jobban ösztönzött.
Ekkor jelent meg előttem a kísértő. A sátán. A ,Beliál fia'.
Tetszetős, ildomos alakban jött elém. Látogatását nagy kitüntetésnek kellett vennem.
Ugyanazon sátán, aki urunkat, a megváltót megkísérté a pusztában, felvezetvén őt a hegytetőre, s azt mondván neki: ,Íme, azt, amit innen beláthatsz, neked adom, ha engem imádsz'.
Ez a pokolbeli kísértő volt: gróf Ponthay Adalbert úr őkegyelmessége."
(Hah! Ennél a névnél kezdett a história Decebálra nézve érdekessé válni.)
,,Mint régészetbúvár, látogatott el hozzám, az Árpád-kori templomot véve tanulmány alá, kalauzolásom mellett, s azután kegyeskedett szerény hajlékomat is megtisztelni látogatásával. Itt körültekintve, meglepetését fejezte ki azon diogenesi egyszerűség fölött, mely kalugyeri magányomat jellemzé. Én elmondám neki, hogy szegény az eklézsia; a hajdani hívek áttértek a kálvinista hitre, a pap magára maradt. Arra őkegyelmessége felvilágosított, hogy ha ez így történt is, azért a párbér és kilenced minden háztul megilleti a régi papot. Ez az ő szomszédos bajhalmi birtokán, mely őrá jutott nagyanyai osztályrészül, ekként rendeztetett. Ott viszont van olyan község, amelynek lakosai az orthodox hitre tértek át, de azért párbért és kilencedet a régi plébánosnak fizetnek, s ahol pedig már a tagosztály, vagyis az arányosítás keresztülvitetett: ott ő, a gróf, mint földesúr, a hívek nélkül maradt pap számára egy egész jobbágytelket hasíttatott ki. Azt a jobbágyok tartoznak ingyen megmívelni; a papé a haszonélvezet.
Ez volt az első tövis, amit a csábító Mefistofeles a lelkemben hagyott.
Emlékezhetel rá, kedves barátom, mélyen tisztelt patrónusom, hogy amidőn az arányosítás a te birtokodon is létrehozatott, mennyit könyörögtem neked, hogy te is tégy hasonló nagylelkűséget énvelem, tűzhalmi espereseddel; különíttess el a számomra egy jobbágytelket. Te mindig kinevettél vele, azt mondtad, hogy hisz úgy élek nálad, mint egy püspök; minek nekem a gazdaság? Nem adtad meg, amit kértem.
Ekkor másodszor jelent meg előttem a kísértő gonosz lélek, ezúttal már kellemetlen, visszataszító alakban: veres orral, sunyi pofával, meggörbült termettel, a doha, a penész érzett rajta, ahogy a föld alól kijött. Ha nem találnád ki a nevét, én leírom: ,Justus Fraus'."
(De már erre a névre egyszerre felugrott a medvebőrrül Decebál, s kerekre nyíltak fel álomra pilladozó szemei.)
,,Te ezt más néven ismerted; előtted Vakandi Anonymusnak hítták.
Ez a pokolbeli küldött megismertette magát. Ő egy világhírű bécsi cégnek a főnöke, akinek a tudománya abbul áll, hogy régiségekkel és ritkaságokkal kereskedik. Nem kíméli a fáradságot. S összeköti azt kiterjedt ismeretekkel. Ő maga eljár szegényes öltözetben minden népek országába, s aztán ahol valami régiséget fölfedez, azt igyekszik olcsón megszerezni; maga ásatásokat is eszközöl, olyan dombokon, sírmezőkön, amiket tanulmányai ily rejtett kincsek valószínű telepéül kijelöltek. A valódi feltalált régiségeket aztán gazdag gyűjtőknek, külföldi múzeumoknak eladja drágán. Ezek mellett azután van neki még egy sokkal háládatosabb vásárlóközönsége is. Az olyan régiségkedvelők, akik nem értik ezt a tudományt. - Ezeknek a rovancsában, veressel aláhúzva jelent meg a Tanussy Decebál neve."
(Decebálnak zúgni kezdett a fejében a vér.)
,,Az ilyen vásárlók igényeinek kielégítése végett van létrehozva Stuttgartban egy egész régiségkészítő gyár. Igazán nagyszerű intézet. Ott készítenek a régi páncéloktul, sisakoktul kezdve, az elefántcsont faragványokig és a papyrus-levélre írott tekercsekig mindent. Akinek kell etruszk szobor: parancsolhat, már a rozsda is rajta van. Pogány bálványok vannak nagy választékban."
(Decebálnak hideg borsódzás futott végig a hátán.) ,,,Mundus vult decipi' - mondá Justus Fraus. ,A világ szereti magát megcsalatni.' - Hát legyen megcsalva. - Te azonban, kedves barátom és pártfogóm, nem valami alacsony rászedés áldozatául voltál kiszemelve. Magasabb célok voltak elérendők Tenálad. Justus Fraus megismerteté velem az egész tervet. Ő itt Ponthay Adalbert megbízásából jár, s ha a vállalat sikerül, attól tetemes összeget fog kapni. Ez összeg rovására nekem is kész időközönként előleget adni, ha segítségére leszek: egy kis Júdáspénzt.
A vállalat ebből áll.
A közös nagyanyai birtok felosztásakor, Te az összes uradalmak javát magadnak tartottad, a meddő, ösztövér részt odahagytad a háborúban távol járt Ponthay nagybátyának. Emiatt annak a fia Tiellenetek osztályújítási pert indított. De miután egész Tuhutum vármegye a Tanussyak hatalmában van, bizonyos, hogy ennek a pernek ötven esztendeig vége nem lesz. Ponthay gróf tehát szépszerével, okos furfanggal akar téged rábírni, hogy az irámosi szép birtokot a tűzhalmitól elválaszd, s cserébe neki átengedd a semmi hasznot nem hajtó bajhalmiért."
(Decebálnak kezdtek az idegei zsibbadozni e sorok olvasásánál.)
,,A furfang a következő volt. A bajhalmi rengeteg közepett van egy hajdani pogány sír; egy cölöpépítmény, ami valóságos hajdankori emlék. Ezt Justus Fraus fedezte fel, Ponthay gróf beleegyezésével fel is bontatá azt a déli oldalán, mecenzéfi munkásokkal. De már akkor az a sír ki volt rabolva. Bizonyosan a török időkben rátaláltak már, s nem hagytak benne egyebet, mint ami az elcepelésre nem volt érdemes, vasedényeket, összetört üstöt, csontokat. Ezek is elég értékes tárgyak egy régiségbúvárra nézve, de mondom, magasabb célja volt a felfedezőnek. - Teveled elhitetni, hogy az ottan ősapádnak, Thonuzóbának a sírja."
(Decebállal körben forgott a világ.)
,,Így ismerkedtél Te meg Justus Fraussal, akit a világ csak gúnynevén szólított ,Vakandi Anonymusnak'. Hiszékeny lelked, őseid iránti elfogultságod, saját nagyralátásod, egészen martalékjává ejtett e gonosz szellemnek. Én is segítettem táplálni az elcsábulásodat. Bolondos cifrákat találtam ki, s azokat kiadtam szittya-hunnus betűknek. Még a fiadnak is ezeket tanítottam abéce helyett. Ha összejöttünk Justus Fraussal, úgy tettünk, mintha egymásra torzsalkodnánk; szidtuk, fenyegettük egymást, mindegyikünk más tudományt vallott, más betűkben ismerte a hunnus írást, más világrészben kereste a magyarok eredetét, nehogy valakinek tudomása legyen az egyetértésünkről. - Az a ravasz démon meg tudta nyerni a Te bizodalmadat, cinikus magaviseletével; állott vizet, száraz kenyeret evett, amikor Te láttad. Egyszer egy aranycsákányt vitt hozzád, mint a rabonbáni jelvényt, amit ő lelt Thonuzóba sírja közelében. Ez igazi aranyból van, de nem régiség. Neki magának több pénzében van, mint amennyiért Te magadhoz váltottad. Ez azért történt, hogy ha Te netalán gyanakodó volnál, s az ötvöshöz vinnéd a leletet, az a próba után, mind a választóvíz, mind a vízmérleg nyomán, biztosítson felőle, hogy a csákányod tiszta színarany. Ettől fogva aztán föltétlen bizalommal ragaszkodtál a Te Vakandidhoz.
Ő aztán vezetett, mint a gyermeket a járszalagnál fogva. Te tömlöcbe kerültél. Talán azt sem tudod, hogy a saját feleséged adott fel a királyi biztosnak, a bűntanújelt is az szolgáltatta át azért, hogy Belizárt megszabadítsa."
Decebál magánkívül ugrott fel helyéből, s kés után kapkodott. Megöli ezt az asszonyt. - Az ajtónál tért magához, ,,nincs az itt már"! Visszatért a levelet tovább olvasni.
,,Ekkor már Ponthay gróf volt a kormánybiztos. Ez magyarázhatja meg előtted, hogyan kerülhettek a Tuhutum megyei irattár ódon szekrényébe, mely a Te nemesi börtönödben állt, azok a mindenféle ócska irományok, kopott könyvek, amikből a Te Vakandid, saját segélyeddel, kikeresgette azt a sok mindenféle bizonyítékot a Te családi leszármazásodrul, az őseidnek a hét vezérrel kötött szerződéséről."
(Decebál termete úgy összeesett, hogy majd a homloka érte a térdét. Pedig még a neheze most következett.)
,,Isten legyen nekem irgalmas, kegyelmes azért, hogy én mindezeket jól tudtam, és Neked meg nem mondtam!
Én tudtam jól, hogyan szerelik fel a bajhalmi cölöpsírt, hogyan temetik be újra; beültetve az első ásatás helyét borókával, bevetve perjemaggal. - Én ott voltam, mikor az ellenkező oldalon felnyitották a sírkamrát. - Én ott álltam, és elnéztem, hogy rohantál be tántorgó léptekkel a megnyílt odúba, fulladozott a melled a látott kincsek szemléletére, s el tudtam tűrni (Óh, én gonosz indulatú lelkem! Uram, ne légy kemény ítélőbírám!), el tudtam fojtani magamban azt az indulatot, vágyat, hogy odarohanjak hozzád, visszarántsalak kezednél fogva, és füledbe ordítsam: meg ne csókold, Tanussy Decebál, annak a csontváznak a kezét! Az nem a Te ősöd; Thonuzóba, és az a másik ott mellette a lóvázon nem a te ősanyád; hanem a Piros Pistának, a zsiványnak, meg a szeretőjének a csontváza, amit az akasztófa alól ásattunk fel; úgy vitettük oda, ott drótoztattuk össze."
...Nem olvashatta tovább! Ki kellett rohannia a szobából, hogy kihányja az epéjét. Beteg lett bele. Valósággal rázta a hideg. Alig tudott a lábán megállni. Minden emberi szín elhagyta az arcát.
És aztán mégis kényszeríté valami, hogy visszamenjen, a földre dobott írást újra fölvegye, és tovább olvassa; mi lehet még benne?
...,,Az egész Thonuzóba-kincstárból ami igazi régiség, az a rozsdás vas, réz, kő; ami pedig aranyat, ezüstöt mutat, az mind stuttgarti gyártmány, similor, tombac, pakfong, alfenoid. A drágakövek; hegykristály, mármarosi gyémánt, strassburgi kő, porcelán. A Thonuzóba-sisak ólomból van, hogy nehéznek tessék; csak meg van futtatva arannyal; ha késsel megvakarod, megvallja a mivoltát."
Decebál azt hitte, hogy ez csak valami rossz álom. Odatántorgott a vasszekrényhez, melyben a drága kincset őrzé; reszketett mind a két keze, az egyik, amelyikben tartotta, a másik, amelyik a késsel faragta a remekművet. A késvakarás alatt bizony kitűnt a pórias érc szürke színe. Ez ólom!
Decebál földhöz vágta a sisakot, amitől az kétfelé repedt. Bizony ólom volt az belül is.
Aztán tovább olvasta a pópa levelét.
,,Mindezeket a gyártott régiségeket Justus Fraus készíttette Stuttgartban, Ponthay gróf megrendelésére. Így is szép összegbe kerültek azok. Úgy tudom, hogy Ponthay gróf tízezer forintokat fizetett értük. Neki azonban megvolt belőle a maga haszna, mert megkapta értük cserébe a gazdag jövedelmű irámosi uradalmat.
Tégedet azonban még jobban is bele kellett mártani a limbusba. El kellett hitetni veled, hogy a talált kincseid valósággal megbecsülhetlen értékkel bírnak. Erre a célra volt rendezve az az alakosjáték azzal az angol antikváriussal, aki Teneked közel félmilliót ígért a Thonuzóba-leletekért, hogy Te azután még a kamarának is fizess ehhez számított harmadot készpénzben. Ez azért volt, hogy annál hamarabb tönkrejuttassanak, s így semmisítsék meg a Tuhutum megye fölötti nagy hatalmadat. - Ettől a veszedelemtől legalább megszabadított Téged Mántay Móric, akit távollétedben felhatalmaztál, s aki felajánlotta az állítólagos anglusnak, hogy vigye el a kínált árban az egész kincsleletet. Az rögtön elpárolgott innen, s soha többet Te a Barrer et Sons compániának hírét nem hallottad.
A cudarok azóta rólam is megfeledkeztek, s Justus Fraus, aki Bécsben él és dúskálkodik, még csak nem is válaszol a leveleimre, itt hagy minden ember, elvesznem nagy ínségemben.
Hát ezért adtam kárhozatra a lelkemet?
Most még egy jó tanácsot adok neked. - Az egész múzeumod, úgy ahogy együtt van, meg a Thonuzóba-mauzóleum, azzal a két lovon ülő csontvázzal, nem ér rád nézve semmit, csak arra való, hogy minden ember kinevessen érte. Ismerek én, Justus Fraus révén, Amerikában egy derék embert, akinek a neve ,Barnum', az még megveszi a múzeumodat, Thonuzóbáddal együtt, s ád érte legkevesebb háromezer dollárt."
Decebál elkezdett kacagni. Hanyatt vetette magát a medvebőrre, úgy kacagott nagy hahotával.
- Add el az ősapád csontjait Barnumnak!
De még valami utóirat is volt a levélben. Ez már veres tintával volt írva, talán bodzabogyó levével.
,,Ezt az egész írást odaadtam a fiadnak elolvasni, mikor itt járt és meglátogatott."
Ettől a szótól jéggé dermedt Decebál egész teste.
Visszatért a lelke elé az a jelenet, ami itt ezen a helyen közte és a fia között lefolyt.
Tehát a fiú tudta már, hogy ez az egész őskincsek gyűjteménye csupa hamisítvány.
Tehát tudta, hogy mint játszotta ezeket ide Justus Fraus. Azért mondta az apjának, hogy ,,Add el Justus Frausnak valamennyit".
Tehát tudta, hogy az a hártyalevélre írott szerződés csak tréfa!
S még ő kényszeríteni akarta rá a fiát, hogy ezen ,,rongy" előtt boruljon térdre, és imádja azt!
S mert nem tette, arcul üté.
Megütötte, és elűzte a világba.
Óh, hogy átkozta most még igazán azt a fiút!
- Miért nem ütöttél vissza akkor te magad! Minek bíztad rá erre a láthatatlan lényre, hogy a neked adott ütést visszaadja. Itt, ezen a helyen adja vissza!
Ugyan visszaadta!
És még csak nem is védheti ellene magát.
Az üti őt ököllel, rúgja sarokkal, orrát fricskázza, fejét fabarackolja, hátát kecsketúrozza, mellét dögönyözi, arcát felpofozza; és ő semmit sem tud elhárítani magáról.
Ami egész életének büszkesége volt, az lett egész életének nevetségévé.
A megátkozott fiú elment már előre. Az utolsó Thonuzóba ivadéknak nem építettek cölöpsírt, ott fekszik az a meszes veremben, háromszáz honvéd paraszt csontjaival összekeveredve, de az apja még itt maradt, hogy gyászában - nevesse minden ember! No, hát gyertek, Thonuzóba-kincsek!
Decebál felhozatott a szolgáival (nincs már hajdú; nem szabad huszárdolmányt viselni Tuhutum vármegyében, azaz hogy ,,Bezirk"-jében), tehát a szolgáival felhozatott egynehány savanyúvizes deszkaládát, abba belehányatta a sok kincshalmazt: igazit, hamisat összevissza, amelyik nem fért jól, nagyot rúgtak rajta, hogy összelapuljon; még magát az aranycsákányt is közéjük dobta. Az se legyen, ha több nincs! Végtére lerántották a rámából azt a szép művészi festményt. Eredj csak te is a többihez ,,Piros Pista! Czifra Panni!" - odagyűrték a ládába.
Akkor aztán kötéllel körülkötözték a ládákat, lehordták az ökrösszekérre; ott megint olyan nagy halom trágyát raktak rájuk, hogy egészen eltakarta azokat, s aztán így elbocsátá a szekeret Decebál, utasítást adva, hogy hová vigyenek mindent. - Erre az elővigyázatra nagy szükség volt, nehogy a cirkáló zsandárok a ládákat, gyanúsaknak találván, lefoglalják, s bevigyék a vármegyeházára. Így elvihették bátran Bajhalomig.
Decebál maga gyalog vándorolt a szekér után. Így nem ötlött fel.
Előbb is felért a híres-nevezetes cölöpsírhoz, mint a szekér. Nála volt a vasajtónak a kulcsa; bemehetett rajta.
Ott mosolygott rá a két csontváz most is, a gerendához láncolva. Legalább ő azt hitte, hogy nevetnek.
Idáig türtőztette a dühét, itt nem bírta tovább.
Kikapta a csontlovag kezéből azt a hosszú, rozsdás pallost, s két kézre kapta:
- Leszállsz onnan?
S olyat húzott vele a csontvázra, hogy annak minden porcikája szerteszét csörömpölt. És azután ütött, csapkodott, paskolt, amíg csontot látott maga előtt, amely még a maga lábán állt: a koponyáknak sem irgalmazott. Egész belefáradt a bosszúállás nagy munkájába, mire a béresei a hatökrös szekérrel feljutottak. Intézkedett.
Legelőbb is a trágyát ráhordatta a csontmaradványokra. Azután targallyat halmoztatott össze rájuk nagy rétegben. Arra rálökette a ládákba csomagolt kincseket.
Most azután színültig a sírvermet szurokfenyő-gallyakkal, luchasábokkal!
- Mármost hazamehettek, fiaim.
Akkor aztán meggyújtotta a csóvát, s beledobta a felhalmozott gyúanyagba.
A sírüreg-száda okádta a csúnya fekete füstöt. Mintha az ördög megterhelte volna a gyomrát, s azt adná ki. Csak füstöt előbb, azután lángokat. Az ős cölöpzet maga is égni kezdett, valamelyik élő fenyőfa gyökerén felfutott a láng, s ezzel az égő kráter légvonatot kapott, akkor aztán bömbölve fújta a lángot minden oldalán a dombnak, szerteszét repegetve a földet, mint valami fiók Vezúv. Még valami lávapatak is ömlött ki belőle, ólom-, réz-, horganyvegyülék: a stuttgarti kincsek. Decebál ott ült egy ledöntött fa derekán, a két karját a felhúzott térdeire, s a fejét azokra támasztva. A tűz őrá, ő meg a tűzre bámult.
Nem akart megmozdulni ebből a helyzetébül.
Másnap, hogy nem tért vissza a kastélyába, utánajöttek a cselédjei. Akkor is ott ült még a levágott fán, térdeire fektetett fejjel, s ő nézett a sírra, a sír meg őrá. De már sem a sírban nem volt tűz, sem az ő szemében.









Jókai Mór: A kiskirályok


Utószó  Akik nem tudnak meghalni
Milyen jó volna itt elvégezni a regényt!
Ha a kritika nem volna.
A mai realisztikus kor az ilyen iránynak nem kedvező.
Micsoda? Jóslatok? Sejtelmek? Véletlenek és katasztrófák? - Ez a józan ész törvényeinek ítélete előtt meg nem áll.
Cigányasszony jóslata! Beteljesülve!
Álomjáró delejes látásai! Megtestesülve!
Nincs az a bíró, aki élethosszig tartó hallgatásra ne ítélje el érte azt a vakmerőt, aki ilyen alapon mer elkövetni emberölést, sőt gyilkosságot. Kézzelfogható valót követelünk!
Tehát kössük fel a múzsának a tournure-t, s tanítsuk meg a költészetet - a valóságot elmondani.
Nem halt meg a hősök közül senki. Mind élve maradtak; még mai nap is élnek. Nem teljesült be a cigányasszony jövendőmondása.
Tanussy Manót, súlyos sebével, kiragadta a szerető hitves a halál torkából, s az ő szeretetteljes ápolása mellett felépült az ifjú, s Komárom kapitulációja után Lizandrával együtt kivándorolt Amerikába. Ott az óriási nagy technikai vállalatoknál dúsan értékesíté tehetségeit: a Pacific-vasút, majd a Panama-szoros csatornája őt is mestereik közé számítják. Szellemi munkája által igen szép vagyoni állást biztosított magának.
Hanem, hogy valami jóslat mégis teljesüljön, úgy ez a Mántay Móricé, aki azt jövendölte Manónak, hogy csak tanuljon szorgalmasan, mert egyszer még őneki kell majd eltartani apját, anyját; hát ez mégis bekövetkezett; hanem hát az csak olyan logikai jövendölés, aminek a jogosultsága el van ismerve.
Eszerint tehát azok is élnek. Isten kegyelméből harminchat esztendeje már annak. Mégis élnek, de nem uralkodnak.
Sára asszony nem annyira szép asszony már, mint nagyon kövér; alig tud mozogni. Belizár bárónak azonban most is olyan fekete a haja, mint 1849-ben volt. Ő tudja, hogy mit csinál vele. Ámbár jobban tette volna, ha a feje belsejét gondozta volna jobban. Akkor nem tette volna azt, hogy a börzére menjen játszani, ahol azután az egész vagyonát elvesztette. Most igen szigorú körülmények között él: vénségére vállalt hivatalt; úgy hiszem, a kataszternél van.
Még nálánál is hamarabb elvégezte a kiskirályságát Decebál bátyja, aki nagy hírre tett szert azáltal, hogy a királyi táblán egyszerre száznegyven pöre volt. Egy csomó még most is folyik belőle. Egyik birtokát a másik után kótyavetyélték el. Olyan esztelen életmódot folytatott, hogy nem lehetett megmenteni. A vagyonának az utolsó maradványát arra pazarolta el, hogy mindenáron megválasztassa magát a hajdani uradalmai kerületében képviselőnek. Ezt el is érte; hanem a kastélyból gőzmalmot csinált Avakum. Azóta a képviselői állás az egyedüli egzisztenciája. Minden három évben megválasztják újra a régi idők iránt való kegyeletből, s felküldik az országgyűlésre. Ott azután képviseli az ötven év előtti Magyarországot. Minden tárgyhoz hozzászól, a régi álláspontot védve. Nevetnek rajta, s arra ő nagyon büszke. ,,Gyáva nemzedék!" - mondja fennhangon a szemükbe. Nincs már senkije.
A képviselői napidíj azonban éppen úgy, mint a kataszter, talán nem egészen elég arra, hogy az embert fejtül lábig végig betakarja. Szokott jönni valami segítség is innen-onnan.
Sára asszonynak van valami évdíja, amit neki évnegyedenkint meg szoktak küldeni pontosan. Ő maga sem tudja azt, honnan; de sejti. Bizalmasabb ismerőseinek meg is szokta súgni. Valamikor, szép asszony korában, egy igen magas állású nagy úr (herceg) volt őbelé szerelmes, bizonyosan az hagyta számára végrendeletileg ezt a kegydíjt.
Decebálnak is hoz egy-egy segítségül érkezett összeget az ingyen szolgáló fiskálisa (a hajdani Jancsi gyerek), mikor a legjobban körmére égett a szükség, az alatt a cím alatt, hogy ezt vagy amazt a pörét sikerült megnyernie.
És egyikük sem sejti, még nem is álmodja, hogy aki őnekik ezt a segélyt küldi, az az elzüllött fiú, akit elűztek, elátkoztak, holtnak hisznek, végképp elfeledtek.




