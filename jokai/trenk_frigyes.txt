




Jókai Mór: Trenk Frigyes


ELSŐ FEJEZET  Pályátlan csillag
Mikor Trenk Frigyest a kahlenbergi kolostor ajtaján kibocsátották azzal a kötött utasítással, hogy huszonnégy óra alatt Bécs városát elhagyja: ott állt a világban, üres szívvel, üres fejjel és üres zsebbel, ami legrosszabb.
A három spadassinnal vívott párbajánál a kabátját leveté, s odadobta az inasának, annak a Jankónak, akit lengyel Borussziából hozott magával. Annak a kabátnak az egyik zsebében volt az erszénye, ötven arannyal, a másikban a drága két pisztolya. Mikor az ellenfelét keresztülszúrta, annyi ideje sem volt, hogy az inasát fölkeresse a kabátjáért: első dolga volt a futás. És aközben a kardot is eldobta. Egy futó embert, véres karddal a kezében, mindenki siet lefülelni. Eszerint kabátja sem volt, meg fegyvere sem volt.
Elgondolkozott a világ állása felől. Filozófiát végzett: nagy hajlama volt a meditációkra.
Ez a Bécs rossz iskola volt rá nézve, de a megelőző iskolái is előkészületi preparandiák voltak hozzá.
Itt az erény a bűn, s a bűn az erény. Itt a rablót nem azért büntetik meg, mert rabolt, hanem azért, mert pénzt szerzett; a gyilkost, gyújtogatót nem azért üldözik, hogy ölt és égetett, hanem azért, hogy a hazájának jó szolgálatokat tett, s hogy a jutalmat megtakarítsák. Itt a jótettért hálátlanul, orgyilokkal fizetnek. A bíró maga is veszteget, s magát még inkább megvesztegetteti, s ez a vesztegetés megy felfelé, magasba: az ember beleszédül! A bűnnek jó dolga van, az erény szenved.
Vagy ne mondjunk ilyen ostobaságokat: ,,bűn és erény!", hisz ez a megkülönböztetés már maga idealizmus. Nevezzük idealizmusnak és realizmusnak.
Trenk Frigyesnek módjában volt szépen disztingválni mind a kettőt a saját eddigi tapasztalatalból.
Hogy a királyát rajongón szerette, eszével, karjával védelmezte, az idealizmus volt; azért kapott sebeket, szenvedéseket, rágalmakat.
Hanem hogy a király szép húgát is szerette: az már realizmus volt; megcsalta a becsületes férjet, a csatamezők hős vezérét, botrányt csinált; ezért jutalmat kapott: édes pásztorórákat, pénzt bőséggel és pártfogást.
Hogy a beneschaui varázsló tündér édes ölelése között elfelejté katonai kötelességét, az realizmus volt. Azért jutalmat kapott. Katonai érdemrendet: ,,pour le mérite". Előléptetést, fejedelmi magasztalást.
Hanem, amidőn ugyanazon tündérnővel egyedül hagyták a király sátorában, hogy azt őrizze, és mulattassa reggelig, s akkor ő elfutott a szerelemszomjas hölgy elől, lóra kapott, a csatába rohant: hát ez idealizmus volt. Ezért aztán becsukták, megkínozták, megkergették.
Hogy menekülése közben a pajtását is a hátán cipelte, átúsztatta a jeges folyón, védelmében embert ölt, táplálta, ápolta: hát ez idealizmus volt. Ezért kapott ütlegeket, éhezett, fázott, rongyoskodott; egyik veszedelemből a másikba esett. Büntetése lett.
Hanem, hogy a jótevőjének a feleségét elcsábította, annál a régi szerelem emlékeit fölelevenítette: ez már realizmus volt. Ezért megkapta a jutalmát. Anyai szeretet, fejedelemnői kegy újra gavallérrá tette koldus csavargóból.
Folytathatta volna. Előtte volt a kitárt varázsmappa a megjelölt úttal, a fényes állomásokkal. Degesz erszénnyel áttérni a muszka cárnő seregébe, ott fényes állást foglalni. Magával szöktetni a csábító szépasszonyt, aki más úton, de paralell irányban a kedvesével, szerez számára sikert, diadalokat: ez lett volna a realizmus. Ha ezt teszi, azóta ezredes volna Oroszországban, csillagot hordana a mellén - s a holdat mégsem a homlokán. Az a férjé. Ez volna a realizmus.
Ehelyett otthagyta a szépasszonyt az öreg férjének hűségesen, visszatért a sebesülten elhagyott barátjához, azzal megosztotta az erszénye felét: hát ez idealizmus volt. Ennek az lett a büntetése, hogy most itt áll az ég alatt, kabát nélkül, fegyver nélkül, egy garas nélkül. Ez volt a preparandia!
Hát aztán a bécsi nagy univerzitás! Itt tanulhatta azután ki alaposan, hogy mi a különbség a realizmus és az idealizmus között.
Azok a bírák, akik törvényt tartanak egy vádlott fölött, azért, hogy annak a vagyonán megosztozzanak: azok a főurak, akik bérbe adják a metreszeiket a törvényszéknek hamis tanúkul; az a vádlott maga, aki a bírákat megvesztegeti, a védelmezője ellen orgyilkosokat fogad: az mind a valóságos realizmus tipikus alakja.
Hanem az a hóbortos szeleverdi, aki az igazságot ki akarja deríteni, a nagybátyjának segítségére siet, s ezzel magát ezer bajba keveri: ez az idealizmus kóbor lovagja. Ezt háromszor becsukják, négyszer meg akarják gyilkolni, s utoljára egy ingben dobják ki a város kapuján. Ez az idealizmus jutalma!
Hányszor volt alkalma a realizmus útjára megtérni! Szépasszonyok, víg cimborák csalogatták a gyönyörűségek útjára. Magas urak, hatalmas emberek kínálták fényes katonai ranggal, a dicsőség útja is nyitva volt előtte. Okos emberek, törvénytudósok felfedezték előtte Trenk Ferenc apjának a végrendeletét, melyben az öreg magyar mágnás elzüllött, elátkozott fiát kitagadja minden vagyonából, s összes magyarországi birtokaira nézve az unokaöccsét, Trenk Frigyest teszi általános örökösévé. Íme, itt van a gazdagság a kezében, törvényes alakban felkínálva. Nem kell érte senkit megcsalni, senkinek hízelkedni. Elég a magyar indigenátusért folyamodni, s azzal a pergamennel együtt megkapja a nagybátyja várait, uradalmait, amiket Ferenc atyja végrendelete ellenére bitorol. Ez lett volna a realizmus.
Ahelyett Frigyes ennek a kitagadott nagybátyjának fogta pártját, annak a peres irataival zárkózott be egy szűk szobába, írt, dolgozott, kutatott: utazott az ország egyik szélétől a másikig, elköltötte annak az igazságára a saját vagyonát, elrontotta a saját hivatását. Ez volt az idealizmus. Ezért is megkapta a büntetését. A saját bátyja, védence bérlett ellene orgyilkosokat, s kiűzte a világba. Még megköszönhette, hogy nem a ,,világból"!
Rossz gondolatoktól üldözve bandukolt előre. Egy útfordulónál nyílást engedett a sűrű erdő, mely a hegyet fedi, s ott látta maga előtt a nyugvó óriást: Bécs várost, zegzugos vörös bástyáival, közepéből kimagasló felséges tornyával. Visszaborzadt tőle. Neki ettől a jeltől, amint meglátta a földhatáron, el kellett volna futni.
S most még egyszer bemenjen? Végigkoldulni a kegyelmes patrónusokat s a kegyetlen jó barátokat? - Inkább hajót vontatni kötéllel napszámba!
A szép fasorok között kőpadok voltak. Ott látott magában üldögélni egy öregurat, zöldbe csavarodó szőke parókában. Megszólította.
- Ugyan, édes úr, nem tudná ön nekem megmondani, merre találok én egy olyan utat, mely a Kahlenbergről a Spinnerin am Kreuzhoz vezet, anélkül hogy Bécsen keresztül kellene vándorolnom?
- Fiatalember - mondá neki az öregúr -, üljön le ide mellém. No, csak üljön le. Mert lássa, ön egészen tévúton jár. S én önnek a tévedését helyre akarom igazítani. Ön még fiatal: megjavulhat. A germán fajnak a sajátsága az, hogy fiatal korában hajlítható, vén korában merev. Tehát tanulja ön meg, hogy helytelenül ejti ön e hegynek a nevét Kahlenbergnek, éppen úgy, mint az egész bécsi nép helytelenül ejti, mert az nem kopasz hegy: ellenben erdőkkel fedett. A régi okiratokban ezt úgy nevezik, hogy ,,Kallenberg". A ,,kallen" régi germán szó; így nevezték az ős teutonok az ugatást; s mivelhogy itt volt a főhercegeknek, s még mai nap is itt van a kutyásháza, tehát azoknak a ,,kallen"-je, ugatása szerint neveztetett ez a hegy Kallenbergnek...
- Szent Isten! - riadt fel Frigyes. - Hová jutottam? - S azzal kettőt ugorva egy helyett, iparkodott a tudós filológus körme közül kiszabadulni. Csak akkor mert hátranézni, amikor már nem láthatta.
De egy hasznát mégis vette a filologiko-archeologikus disszertációnak. Azt, hogy a kutyaugatásra figyelmes lett. Az úttól kissé befelé esett egy sárgára festett ház, az volt a főherceg kutyaistállója.
Itten megállt, azon gondolkozva, hogy bezörgessen-e? A kutyapecérek emberséges emberek szoktak lenni.
De alig állt meg a ház előtt, amint annak hirtelen kinyílt az ajtaja, s onnan egyszerre a nyakába esett - a jó bolond Jankó inas!
Ott volt az egyik kezében a felsőkabát, a másikban a kard. Sírt is, kacagott is a bolond fiú, úgy ölelte, csókolta a gazdáját, majd megette.
No, hát van mégis egy hű ember a világon!
- Csakhogy előkerültél, gazdácskám! - (a mazur mindenkit tegez). - Futottam én utánad, amikor a sáncból elszaladtál, de nem tudtalak utolérni; a klastromba meg nem eresztettek. Azóta folyvást itt leslek a kutyásházban, éjjel-nappal. Ide beszegődtem kutyaetetőnek, hogy rád várhassak.
Ezalatt feladta rá a kabátját, felkötötte a kardját.
- Aztán itt van a zsebemben az erszényed. Ötven arany van benne. Egy sem hiányzik. Dehogy nyúltam volna hozzá! A pisztolyaid is itt vannak.
No, hát van még egy becsületes ember is a világon!
- Ugye, nem megyünk többet vissza Bécsbe? Nem abba a tömlöcvárosba: a flaschenträgerek közé. Úgy elmegyünk, hogy hátra sem nézünk, amíg a Szent István tornya látszik.
- Szívemből beszélsz, szolgám. De hát merre? Hová?
- Merre? Hová? Hogy kérdezheted? Ahonnan idejöttünk. Vissza a drága jó mamához, Danczkába, aztán meg Elbingbe, ahhoz a nyájas, jóindulatú szép menyecskéhez, aki téged úgy szeretett, mintha édes testvére volnál. Sehol sem volt nekünk olyan jó dolgunk.
Ezzel most már útba volt igazítva Frigyes.
A bűbájos Miranda képe egyszerre mint egy vezérmentő lobbant fel előtte. A szenvedélyes hölgy, aki mindent ad, és mindent kíván. Hiszen most már nem is volt semmi oka rá, hogy ezt a lángra lobbanó szenvedélyt gyanúval, gyűlölettel hűtögesse. Akár ő volt az a rejtélyes női tanú, aki Frigyes király hírét rontotta, Trenk bátya becsületét eláztatta, akár nem ő volt: mi köze már őneki Frigyes királyhoz és Trenk bátyához?
Lengyel Borussziában találkozhatik az anyjával, testvéreivel és - Mirandával. Ezt jól mondá Jankó inas.
Tehát van még egy okos ember is a világon.
Jankó azonban még nem adta át az urának az erszényt az ötven arannyal.
- Tudod, uracskám; ha én ezt az ötven aranyat most mind neked adom, akkor ebből holnapután semmi sem marad, s mi mehetünk patrizálni: te hegedülsz, én furulyálok. Hanem azt tesszük, hogy kétfelé osztjuk. Huszonöt aranyat te süllyesztesz a zsebedbe, s azzal ficsúrkodol, míg benne tart; a másik huszonötből pedig én ellátom az utazásunkat egész hazáig, kocsiról, lovakról gondoskodom, szállást, étkezést fizetek: neked semmire sem lesz gondod; amit megtakarítok, az út végén kezedbe adom.
- Nagyon jó lesz, édes szolgám, Jankó - monda Frigyes, s szépen kétfelé osztotta a pénzét, felét átadta a buta, Jankónak, s azzal egészen meg volt nyugtatva a jövendője iránt.
Mert kell ahhoz bizonyos neme az áldott ostobaságnak, hogy az ember a pénzzel bánni tudjon.
No, most aztán szépen bele volt igazítva megint az életszekere a realizmus vágányába: gondtalan napok, könnyelmű élet, szép asszony mosolygó arca; semmi magas cél! Ez a szép élet.
Csak az az egy baj a realizmusban, hogy annak az életben van egy alkatrésze, ami a költészetben romboló hatást gyakorol: ez a véletlen. Hátha a realisztikus hőst, mikor éppen útban van egy realisztikus hőstettet elkövetni, egy még realisztikusabb fickó véletlenül főbe kólintja, mi lesz akkor a regényből? Pedig az életben ez így szokott lenni.
Egy ideig a véletlen szolgailag kezére játszott az ifjú kalandornak. Nürnbergbe megérkezve, ott találta az orosz hadsereg főhadiszállását, melyet Erzsébet cárnő Németországba - a békét helyreállítani küldött. A parancsnok Liewen tábornok volt, Trenk Frigyesnek anyai részről közel rokona. Előbb egy jó pajtásával akadt össze, Butskow őrnaggyal, akit bécsi orosz rezidens korából ismert. Ez bemutatta őt a tábornoknak. Liewen teljes rokoni szeretettel fogadta az ifjút: felszólítá, hogy lépjen orosz szolgálatba, amihez annak különben is nagy kedve volt, s azonnal kinevezte századosnak a tobolszki dragonyos ezredhez.
Volt tehát már rangja és egyenruhája. Az utóbbi ugyan nagyon megapasztá a Jankó erszényét, ámbár az orosz tisztek e tekintetben nem voltak olyan fényűzők, mint a burkusok. Kék kabátot viseltek rézgombokkal és szarvasbőr nadrágot.
Hanem hát még ez nem elég arra, hogy az ember egy szépasszonyt elszöktessen. Frigyesnek mindössze huszonkét arany ágaskodott a zsebében. A hópénze volt negyven rubel, de azt csak utólag fizették.
Hadakozásra nem került a dolog, egy kardcsapást sem mértek. A hadviselő felek megkötötték a békét, s az orosz hadcsapatok visszasétáltak.
A morvaországi Prosznitzban téli szállást tartott az orosz fővezér, ahol Erzsébet cárnő trónralépésének évfordulóját nagy fénnyel megünnepelték. Liewen tábornok fényes bált adott a cárnő tiszteletére.
A tánc után következett a játék. A tábori főorvos fáróbankot adott a tiszt urak kedvéért.
Csaknem hihetetlen, de mégis igaz, hogy Trenk Frigyes ekkor látott először életében szerencsejátékot. Frigyes király tisztjeinek szigorúan meg volt tiltva a hazárdjáték; a legkisebb áthágást várfogság, degradáció követte; Bécsben pedig ugyan nem volt alkalma rá. A börtönben csak társasjátékokat műveltek.
Itt most egyszerre garmadával látta maga előtt az aranyat. Az aranynak van a legnagyobb mágnesereje. Az asztalon csillogó arany képes odahúzni egy embert magához, a zsebében levő aranynál fogva.
Frigyes egyszer csak azon vette észre magát, hogy ő is ott ül a kártyázók között. Azt hitte, mint minden neofita kártyás, hogy Fortuna istenasszony örül, hogy szerencséje lehet egy új imádót tisztelhetni társaságában, s siet szolgálatára lenni.
Rövid félóra alatt elvesztette az utolsó aranyát is.
Vörösre pirulva a szégyentől és bosszúságtól kelt föl a kártyaasztaltól, s hazatámolygott a szállására.
Az üres zseb teli van lelkiismeret-furdalással.
Még megvolt a két drága pisztolya. Azokért kínált már neki Vojcsikov tábornok húsz aranyat.
Arra gondolt, hogy most rögtön eladja a pisztolyait, s aztán azoknak az árával visszamegy a bálba, s erőszakolja a szerencsét.
Ezen a szent napon azonban az volt a jó orosz szokás, hogy minden ember, akinek lőfegyvere volt, üdvözléseket durrogtatott az ablakából ki az utcára. Frigyest is magával ragadta ez a lövöldözési szenvedély. S ha már meg kellett válnia a szép pisztolyaitól, hát legalább a puskaporát el akarta lövöldözni a cárnő tiszteletére, s elkezdett az ablakából durrogtatni ki az utcára; a Jankó töltötte a pisztolyokat. Egyszer aztán az egyik pisztolynak a csöve szétszakadt a kezében, s egy szilánkja a Jankónak a pofájába fúródott, a másik a saját tenyerét sebzé meg.
A Jankó káromkodott; de még jobban Frigyes. Oda a húsz arany! Kevésbe múlt, hogy azt a másik töltött pisztolyt a saját homloka ellen nem fordítá.
De mégis okosabb bolondot gondolt ki.
- Mennyi pénz maradt még a zsebedben? - kérdé a jajgató inastól.
- Három arany.
- Ide vele!
Elvette téle az utolsó három aranyat, s azon módon vértől csepegő tenyérrel, visszarohant a bálba - kártyázni.
S úgy látszik, hogy a véres kézben van valami babona.
Nem vesztett már. - Rövid percek alatt visszanyerte a húsz aranyat. Azt azután, mint bölcs, takarékos gazda, eldugta a zsebébe: a fölösleggel tovább játszott. Egy óra múlva felrobbantotta a doktor bankját: az arany garmada őeléje halmozódott. Akkor másik bankadó jött: azzal is tusára kelt. Azt is levetkőztette tisztára. Reggel felé az egész társaság pénzét mind összeseperte. Mikor a játékot abbahagyták, hatszáz arany hevert előtte.
Ez volt Frigyesnek az első és utolsó szerencsejátéka életében! Hatszáz arany már pénz! Azzal már lehet kalandra kiindulni. Trenk Frigyes e hatszáz aranyas játéksikere után egy igazán megható disszertációt írt a játékszenvedély ellen, melyben inti az ifjú nemzedéket, hogy őrizze meg magát e romboló démon incselkedései ellen. Igaz ugyan, hogy valami harminc évvel később írta ezt a kegyes értekezést a megtörtént esemény után; de ami annak etikai értékéből semmit sem von le.
Akkor hevenyében nemigen jutottak eszébe ezek az erkölcsnemesítő kontemplációk.
Ellenben (német frázist használva) szertelenül magasra duzzadt a kakastaréja vakmerő vállalkozásokra.
Amint az idő kinyílt, az orosz hadsereg hazájába térésre készült. Száznegyven maródi volt közöttük, akik nem tudtak a maguk lábán masírozni.
Trenk Frigyes azt a gráciát kérte ki a nagybátyjától, a fővezértől, hogy bízza ezeknek a lázároknak a hazaszállítását őreá; ő különösen szereti az ispotályosokat ápolni.
No, majd meglátjuk ennek a szamaritánusságnak a minőségét!
Megkapta a komissziót.
Akkor aztán Krakkótól kezdve a Visztulán vitte magával hajókon a beteg orosz katonákat Danczkáig. Annak a kikötőjéből azokat Rigába kellett szállítani a tengeren át.
Danczkában pedig akkoriban éppen nem volt orosz hajó. Eszerint várni kellett, amíg a sors intézkedése egyet odahoz.
Ebbe egy kis idő beletelt; s ennek a haladéka alatt Trenk Frigyes ráért volna Elbingben kellemetes meglepetést okozni megjelenésével a szép Mirandának.
El is indult lóháton, a Jankó inasával - a kommandót átruházva Platen hadnagyra - az ermelandi püspökmegyébe, ahol egy faluban megállapítá a légyott színhelyét.
Ő ugyan Liewen tábornak előtt azzal indokolta ezt a félreugrást, hogy az édesanyjával, a húgával és az öccsével akar találkozni, akik mind ezen a tájékon laknak. Az előzményeket tekintve azonban, több mint bizonyos, hogy Miranda circei alakja volt az, ami őt idecsalogatta.
Ekkor vágott közbe aztán az a még realisztikusabb véletlen, amit fentebb jeleztünk.
Mikor már Frigyes a Jankóval együtt szépen megérkezék abba a faluba, ahol Mirandával kellett találkoznia, a fátum arra vette, hogy a szállását elhagyva, áttekintsen a szemközt fekvő kocsmába, ahol parasztlegények táncoltak nagy trombitaszó mellett.
Abban a faluban pedig az történt, hogy éppen a megelőző napokban jártak ott porosz verbunkosok, s azok egy jómódú mazurnak a fiát ravaszul leitatták, s aztán részeg fővel elvitték magukkal burkus rekrutának. Emiatt a polyák fiatalság fel volt dühödve az idegen katonák ellen. Mikor Frigyes belépett a kocsmaudvarra, azt hitték (a szarvasbőr nadrágjáról), hogy ez az a burkus toborzótiszt, s nosza, nekiestek fütykösökkel, anélkül hogy szót váltanának vele.
Trenk Frigyes kettőt nyakon kapott közülük, s ezeknek a fejét odaverte a falhoz; de a többi ütötte, ahol érte.
A Jankó inas ijedtében bebújt a sütőkemencébe. A két pisztoly is a táskájában volt.
Jó szerencsére maga a kocsmáros meg egy vadászlegény segélyére rohant Trenknek: ő is egy dorongot kapva a kezébe, egyesült erővel szétverték a garázda fickókat, s urai maradtak a csatatérnek. Azonban Trenk Frigyes úgy összevissza volt agyabugyálva (az orrát is betörték) , hogy alig maradt rajta emberi ábrázat.
Vérben, fagyban hagyva, nehogy a többi parasztok agyonverjék, hirtelen felkapott a lovára. S a kályhából előkerült Jankó inas támogatása mellett valahogy megmenekült ebből a kelletlen mulatságból, s nagy nehezen eljutott egy olyan helységbe, ahol kirurgust talált, aki a sebeit bekötözze. Ezt a tréfát azonban nyolc napig megfeküdte: a nyaka, a karja össze volt zúzva. Gyökeresen ki volt gyógyítva a szerelmes kalandvágyból.
Ilyenek ám a véletlenek, amik a realisztikus regényeket tönkresilányítják.
Azt mondja Frigyes úrfi, hogy ezen baleset miatt nem találkozhatott a találkozóra siető édesanyjával. Az meg útközben felfordult a hintajával, s karját törte. A húgának meg az anyját kellett ápolni. Ezért nem találkozhatott velük össze soha többé.
Hogy Miranda asszonynak mije tört el? Azt nem jegyezte fel a naplójába.









Jókai Mór: Trenk Frigyes


MÁSODIK FEJEZET  Igazi oroszosan
A nesszeli parasztlegények fütykösei alaposan elrontották az idillt: Frigyesnek, amint sebeiből kiépült, sietnie kellett Danczkába a betegszállínnányhoz. Orosz hajó még mindig nem vetődött a kikötőbe.
Danczka határváros a Visztula torkolatánál lengyel részről, amint a város kapujában kilép az ember, már az út túlsó oldalán a fehér-fekete határcölöpöt látja, a porosz egyfejű fekete sassal; az útfélen fekvő kocsma már Burkusországban van.
Trenk Frigyes annyira elbízta magát a muszka egyenruhájában, hogy mindenféle válogatott hencegést mert elkövetni. Az orosz rezidens által adott bálban elvitte mazurkatáncba a porosz rezidens feleségét, s a férj szeme láttára körömszakadtáig udvarolt neki.
Az orosz rezidens volt Scheerer úr, a porosz pedig Reimer úr: mind a kettő a saját országának a képviselője lengyel földön.
Ez még nem volt elég a pajkoskodásból; de még a porosz rezidens mellé sorolt katonai attaséval is barátságot kötött, holott jól sejthette, hogy az is udvarol a szép rezidensnének. Hisz azért attasé.
Ennek az úrnak a nevét csak egy N. betűvel találjuk jelezve.
Derék legény volt; egyike azoknak a katonáknak, akiket olyan helyre küldenek, ahol nem lehet ellenségbe botolni.
Hogy mit tudott barátkozni ezzel a pipogya emberrel Trenk Frigyes? Azt nehéz kitalálni. Tetszett neki, hogy van egy bolondja, akit leitathat, akinek az élményeivel eldicsekedhetik, akinek pénzt kölcsönözhet.
A legveszedelmesebb játékot űzte!
Jó szerencséje volt, hogy az ő nagy zsenialitását ellensúlyozta az inasának az ostobasága.
Jankó inas, a gazdája példája után, N. kapitány szolgájával kötött cimboraságot. - S az inasok között még létezik igaz barátság. Sohasem hallotta még a világ, hogy két inas párbajt vívott volna.
Egy este, mikor az urának a csizmáit lehúzta, azt mondta a Jankó:
- Kapitánykám! Ugyan, vigyázz ám ezekre a szép bagáriacsizmáidra, hogy be ne sározd burkus földdel. Tudod-e, hogy a te kedves cimborád, N. kapitány, téged el akar fogatni, s láncra verve elvinni Frigyes királyhoz? Most beszélte nekem az inasa.
Trenk Frigyes meghökkent erre a szóra.
- Végy ki négy aranyat a zsebemből, vidd el annak az inasnak, mulassatok egyet. Aztán ígérd meg neki, hogy ha a gazdája elcsapja (az éhenkórász), én magamhoz fogadom, s gondoskodom a sorsáról.
A Jankó úgy tett: elvitte magával a kocsmába a pajtását, vígan mulattak; reggelre kivette belőle az egész kabálát.
A terv a porosz rezidens tudatával kovácsoltatott:
Trenk Frigyes a porosz kapitánnyal naponkint szokott sétalovaglást tenni Danczka elővárosába, melynek ,,Langfuhr" a neve. Gyönyörű egy utca, kétoldalt százados terebély hársfákkal szegélyezve, melyeken túl kőpartú árok fut végig a házak előtt, azon pedig kőhidak vezetnek a házak kapuihoz; az épületek erkélyformán nyúlnak ki az emeleteikkel az utcára, s ezeknek az ablakaiból csinos nőarcok mosolyognak alá. Kellemes sétány.
Ha két lovastiszt végigsétál ezen a hársfás úton, lehetetlen, hogy szépasszonyokról ne beszéljen egymással.
Csakhogy azokat nagyon őrzik!
A legközelebbi séta alkalmával azt fogja mondani (a terv szerint) a porosz kapitány Frigyesnek: ,,Tudok én egy szép menyecskét, akit nem őriznek lakat alatt. A szép kocsmárosné, Darinka. Az asszony szép, a férje okos. Itt van a kocsmája a kapun kívül, mindjárt az út mellett."
Trenk Frigyes kapni fog rajta. Heves vérű a legény! Bomlik a szépasszonyokért. Nem lesz nehéz rávenni, hogy leszálljon a lováról a kapu előtt, s aztán a barátjával karöltve átsétáljon a határúton a vendéglőig. Ott pedig már lesbe van állítva nyolc burkus káplár, a verbunkos osztályból. Azok a vendéglőbe belépő Trenk Frigyest egyszerre megrohanják, megkötözik, a száját betömik, aztán bedobják egy zárt hintóba, s lovas katonák fedezete alatt elvágtatnak vele. Az inasát is lefülelik, lármát ne csaphasson a városban.
Hát ha Trenk Frigyes csak az édes eszétől kért volna tanácsot, az azt mondta volna neki: ,,Kelepcét készítettek a számodra? Ergo: ne menj bele." - S ezzel vége lett volna a tréfának. De Frigyest gyakran elragadta a szenvedély hippogriffja.
,,No, megállj, bruder!"
Amint másnap odajött hozzá N. kapitány a délutáni sétát proponálni a Langfuhron végig, azt mondta, hogy vállalkozik rá, de csak holnap: ma inspekciója van. - Aztán rögtön felment az orosz rezidenshez, s elmondta neki az egész cselszövényt, közölve vele a saját tervét, mely szerint ő viszont ma éjjel hat katonát a saját orosz csapatjáhól el fog rejteni az út melletti vendéglő közelében levő rozsföld mögé, s azok abban a pillanatban, amikor őt a burkusok el akarják fogni, egy pisztolylövés jeladására előrohannak fegyveresen, s akkor ő fogja el a burkusokat.
A derék Scheerer úr mind a két tenyerével befogta a füleit.
- Nekem ne mondj ilyen bolondokat! Tedd, amit akarsz, de én nem tudok felőle semmit.
Trenk Frigyesnek már eddig is elég sok volt a rováson. De ő azt soha életében nem akarta észrevenni, hogy vétett valamit. Tökéletes macska volt, aki megeszi a kanárimadarat, s aztán bámul rajta, hogy már most miért üldözik őt? Hisz a kanárimadár jó volt.
Először a tilos szerelmeskedésével meggyalázza a király családját, azután a Mirandávali kalandjával nevetséges hírbe hozza magát a királyt. Majd meg kitör a börtönéből, s csúffá teszi az egész katonai apparátust, fügét mutat a zsarnoki hatalomnak. Ez még mind hagyján, de azt a ,,jó szolgálatot" nem bocsáthatta meg neki a király, hogy az ő irányában a nagylelkűt játszotta, hogy Bécsbe ment tisztára mosni a királyt. Az ilyen védelemért szoktak legjobban megharagudni azok, akik olyan magasan érzik magukat, hogy hozzájuk a rágalom föl nem ér.
Most még ezzel a keresett kalanddal is meg kellett tetéznie a terhei lajstromát. Abban a muszka egyenruhában kell valami babonának lenni! Hogy aki azt felvette, a lelkületet is szuggerálta vele.
A porosz rezidens, Reimer úr, már korán reggel kikocsikázott az útféli vendéglőhöz. Frigyes a kémei által azt is megtudta.
N. kapitány hat órakor odajött hozzá lóháton, s aztán ketten együtt kilovagoltak a Langfuhrra, lovászaik kíséretében.
No, ez az N. kapitány is együgyű fráter lehetett! Hogy nem szúrt nála szemet az a nagy készület, amivel Trenk Frigyes a kalandnak nekiindult. Két pisztoly az övébe dugva, görbe kard az oldalán! Így nem szoktak szépasszony látogatására felkészülni. Mire valók a városon végiglovagláshoz a pisztolyok!
A sétány végén felszólítá a burkus kapitány Frigyest, hogy szálljanak le a lovaikról, vezettessék azokat a lovászaikkal maguk után, s aztán sétáljanak a vendéglőig gyalog.
A két jó barát ballagott karöltve a vendéglő felé.
Az emeleti ablakban könyökölt a rezidens, Reimer úr, pipázva.
- Jó reggelt, kapitány úr! Jó reggelt! Tessék csak feljönni. Itt vár a jó früstök! Itt van a szépasszony.
Erre Trenk Frigyes mérgesen felelt neki vissza:
- No, ha az úr már elfoglalta a szép kocsmárosnénál az én helyemet, akkor én megyek vissza az úrnak a feleségéhez, s elfoglalom önnek a helyét.
S megfordult, hogy a lovához visszasiessen.
A porosz cimbora azonban most már belekapaszkodott a karjába, s erővel be akarta húzni-vonni a csárda kapuján.
Frigyes azután adott neki egy olyan pofont, hogy felbukott tőle. Erre rögtön előrohantak a lesben álló porosz verbunkosok, kurta kardjaikat kirántva, s megtámadták Trenket.
A jeladó pisztolylövésre azonban hirtelen felugráltak a rozsvetésből a muszka katonák, puskával kezükben, s csúnya nagy káromkodással vetették magukat a burkusokra, akiknél nem volt semmi lőfegyver. Futottak is a jámborok, amerre tág volt a világ. De négyet elfogtak közülük az oroszok.
Trenk Frigyes azokat menten lehúzatta az útszéli garádra, s ötven botot veretett rájuk. Egy zászlótartónak megkegyelmezett, aki megnevezte magát, s elmondta, hogy iskolatársa volt Trenk öccsének.
N. kapitány, a kaland gonosz fordulatát látva, futott vissza a lovához; de Frigyes utánaszaladt, utolérte, lehúzta a nyeregből.
- No, te áruló, most húzz kardot, és vívj meg velem, ha ember vagy.
De hát az nem volt arravaló ember. Hiszen ha jó katona lett volna, nem küldte volna Frigyes király Danzigba. Reszketve húzta ki a kardját, s kétszer ki hagyta ütni a kezéből. Harmadszor aztán Trenk Frigyes kikapta a muszka káplár kezéből a pálcát, azzal verte végig az ellenfelét, aki sírva, kezeit kulcsolva rimánkodott neki, hogy őtet ne bántsa; hiszen nem ő a hibás, hanem a rezidens úr: az csinálta ezt a komplottot.
- No hát, fickó, mondd el otthon, hogyan szokott Trenk Frigyes az útonállókkal elbánni!
Azzal sietett vissza a vendéglőhöz, a bottal a kezében.
Ezt az egész tragédiát onnan az ablakból nézte a rezidens.
- No, most a mi szcénánk következik, méltóságos uram! - kiálta Trenk a pálcát suhogtatva.
De biz ennek a jelenetnek nem állt helyt a rezidens úr, hanem a kocsma hátulsó ajtaján kiszaladt, belevágta magát a készen álló bricskájába, s elvágtatott a maga hazájába. Trenk Frigyes csak a copfját kaphatta meg; de az a markában maradt. Paróka volt az.
S aztán még Frigyes azt a tréfát is megtette, hogy az elrabolt parókát hazavitte a rezidens feleségéhez, férjének üdvözletével, aki e becses emléket küldi őáltala.
Valami hallatlan botrány volt ez!
A danczkai polgármester meghagyta a cenzoroknak, hogy a német és lengyel hírlapokból minden idevonatkozó hírt irgalom nélkül kitörüljenek.
De azért Frigyes királynak mégis tudomására esett az egész inzultus. A hazamenekült rezidens mint szemtanú elbeszélt mindent. Frigyes király haragját ez az eset az engesztelhetetlen kegyetlenségig fokozta. S ez szolgál alapjául Trenk Frigyes életéből a legviszontagságosabb évtizednek. Azokért a botütésekért rettenetes lett a bosszúállás.
A porosz miniszter, Holz úr, nem is késett a danczkai eset miatt panaszt emelni az orosz kancellár Bestuseff gróf előtt, s elégtételt követelni; az orosz udvari körökben azonban olyan igazi oroszosnak találták Trenk Frigyes elbánását, hogy nemcsak semmi fegyelmi eljárást nem indítottak meg ellene, hanem még nagy érdeklődéssel várták a híressé lett kalandor megérkezését, aki az orosz katonai pályát ilyen sokat ígérő vitéztettel nyitotta meg.
Annyi bizonyos, hogy ezzel egyszerre felszállt a csillaga.
Ha szándékosan tette volna, okosságnak kellene nevezni a közberontását.









Jókai Mór: Trenk Frigyes


HARMADIK FEJEZET  Még az orosznál is oroszabb
- De már most, édes kapitányom, hordjanak el a szelek innen Danczkából! - szólt Frigyesnek a kaland után a jámbor Scheerer úr, az orosz rezidens. - Itt a gályád a kikötőben, pakold fel a maródiaidat, aztán eredj Isten hírével a tengerre. A te szerencséd lesz, ha bele nem fúlsz.
Frigyes még egy búcsúlakomát adott a danczkai cimboráinak, ahol ettek, ittak, ami mind nem szükséges előkészület a tengeri utazáshoz. A nagy dáridó következései nem is maradtak el; amint a Visztula-torkolatból a sík tengerre kieveztek, s ott a vitorlákat kifeszíték, erős nyugati szél kezdett fújni, a tenger felduzzadt, a hajót egyik oldalról a másikra dobálta, Trenk Frigyes is tapasztalá, amiről már híres nagy hősök tanúskodnak, hogy a tengeren megszűnik minden vitézi indulat.
Trenknek most már két inasa volt: a Jankó mellé most még a Brankót is elhozta, N. kapitány hátrahagyott inasát, aki iránt hálára volt lekötelezve a felfedett cselszövényért. Ez a két fiú szerencséjére tengerálló volt: nem kapták meg a hajón a nehéz nyavalyát. Nem úgy a gazdájuk, akit azonnal elővett a tengeri betegség, amint a hajót lóbálni kezdték a hullámok.
Éjfél felé azonban, mikor legkeservesebben nyavalygott a függőágyában, odajött hozzá a Jankó, s ijedt képpel mondá:
- Uram! Nagy baj van!
- Tudom, fajankó! Ha nem jelented is. Elsüllyedünk.
- Az még kismiska, hogy elsüllyedünk. Nagyobb baj van.
- Neked kismiska, mert te nem fulladsz a vízbe, akasztófa kandidátusa. Hát mi az a nagyobb baj?
- Az, hogy a kormányos a pillaui kikötő felé irányozza a hajót, oda akar a szélvész elől bemenekülni.
- A pillaui kikötőbe! - riadt fel Frigyes, s úgy elfelejtette egyszerre a tengeri betegséget, hogy kiugrott a hamakból. A nagy rémület heroikus kúrát vitt rajta véghez. - Akkor odavagyunk falustul! Pillau porosz kikötő: ott engem minden tiszt ismer. Ha odamegyünk, nyakon fognak, s majd lesz nekem a langfuhri dínomdánomért.
Azzal hirtelen felöltözött, övébe dugta a pisztolyait, az inasait is fölfegyverzé, s rohant föl a fedélzetre.
- Hova igyekszünk? - kérdezé a hajós patrontól.
- A pillaui kikötőbe.
- Megtiltom önnek, hogy az egyenes iránytól eltérjen.
- Én nem térek el; de a szél visz oda.
Erre nem vesztegetett több szót, hanem felrohant a kormánypadra.
- Fordítod mindjárt a hajót a szél ellenében? - kiálta a kormányosra.
- Nem bolondultam meg. Ki parancsol nekem?
- Ez a pisztolyszáj, ni!
S azzal a kormányos homlokának szegzé a pisztolyt.
Annak válogatása volt a bizonyos halál meg a lehetséges halál között. Azzal a két inas is belekapaszkodott a timon-rúdba, s a kormányost erőnek erejével kényszerítették a hajó irányát megváltoztatni, s a magas tengerre visszavezetni.
A százötven maródi katona a hajó mélyében kórust üvöltött a kínok s a kétségbeesés gyötrelmei között; de százötven beteg embernek összevéve sincs annyi bátorsága, hogy egyetlen vakmerő emberrel szembeszálljon.
A hajót az egekig dobálta a hullám.
Jó szerencse, hogy csak egy futó zivatar volt. Hajnal előtt felszakadtak a felhők, kiderült az ég, a tenger lassanként lecsendesedett; a vitorlákat ismét fel lehetett feszíteni, s azután kedvező széllel haladt a hajó Rigáig, s szerencsésen befutott a kikötőbe.
Trenk Frigyes a rábízott százötven ispotályost partra szállítá, s beszámolt velük a rigai kormányzónak, De Lacy tábornagynak. Azonban a hajós patron is ott jött a sarkában, előadta a keserves panaszát a múlt éjszakai hatalmaskodásért.
A tábornagy kérdőre fogta Trenket, hogy merte kockáztatni százötven ember életét ily vakmerő módon.
- Uram! - felelt Frigyes. - Nekem parancsom volt Liewen tábornoktól, hogy én százötven katonát hajóháton Rigába hozzak. Úgy tanultam, hogy az orosz katonának nem szabad az utakban és módokban válogatni, hanem menni kell egyenes irányban, ahová küldik. A katonákat elhoztam: itt vannak épkézláb. A magam élete csakolyan veszélyben forgott, mint az övék. Azt hiszem, hogy ez egészen oroszosan volt végrehajtva.
- Még valamivel oroszosabban is a kelleténél - mondá de Lacy (franciául). Aztán a hajós patronra mordult: - Elmehet kend! Nincs semmi keresete.
Hanem aztán négyszemközt előfogta a kormányzó Trenket hogy már most, mint fiú az apjának, mondja meg igazán, hogy mi indította erre a heroizmusra.
Trenk Frigyes aztán megmagyarázta neki a dolgát.
- Jobban félek a poroszok börtönétől, mint a tenger fenekétől.
De Lacy igazat adott neki, s kedvező értesítéssel bocsátá el Moszkvába. Trenk Frigyes megérkeztét megelőzte a híre: egy hős, aki még a viharos tengerrel is dacol, és hős marad!









Jókai Mór: Trenk Frigyes


NEGYEDIK FEJEZET  A szerencse csillaga
A cárnő udvara Moszkvában volt. Frigyesnek oda kellett vinni az ajánlóleveleit, melyeket nagybátyjától, Liewen tábornoktól kapott. Két útitársa volt: Oettinger és Weisman. Amaz ezredes, ez hadnagy. Mind a kettő német. Ezek már ismerősök voltak az orosz udvarnál, s előre tudtak értesítéseket adni az új embernek.
Oettinger házibarát volt a kancellárnál Bestuseffnél. A kancellárné büszke szépség. No, csak úgy a megjelenésére nézve büszke. Frigyes megígérte, hogy respektálni fogja az anciennitás jogait, s hors concours marad.
Oettinger maga vezette be Frigyest Bestuseff kancellárhoz, aki a házibarát ajánlatára igen szívesen fogadta az ifjú urat.
Moszkva hemzsegett akkoriban az idegen tisztektől.
Alig kóborolt végig az utcán Frigyes, már ismerősre talált, gróf Hamiltonra, akit Bécsből ismert. Az megint elvezette gróf Berneshez, az osztrák nagykövethez. Ez is kedélyes cimbora volt: kapitányból lett nagykövet. Ismerte híréből Trenket. Ezt is, meg a bátyját is. Meghívta magához ebédre. - Ott ismét egy régi ismerőssel került össze: az angol nagykövettel.
Ugyanaz a lord Hyndford volt az, aki előtt Frigyes király úgy feldicsérte Frigyest a beneschaui híres széna-szalma hódítójárat után a tábori sátorában.
Lord Hyndford nevetve üdvözlé Frigyest, mikor meglátta.
- Ah! C'est un matador de ma jeunesse!
- Tempi passati! - mondá Frigyes. Amin aztán mind nagyott nevettek. Úgy látszott, hogy közpletyka volt már az ő eddigi kalandos élete.
Az osztrák nagykövet lakomájából lord Hyndford magához vitte Frigyes úrfit, s atyai gondoskodással vallatóra fogta.
- Hát mi hozott tégedet ide, fiacskám?
- lde jöttem kenyeret és becsületet keresni; mindkettőt elvesztettem Poroszországban, anélkül, hogy valami bűnöm lett volna.
- Hagyd el, fiacskám! Tudom én jól, hogy mi bűnöd volt amiért odahaza üldözőbe vettek. No, hát itt, Moszkvában, csak szedd elő azt a bűnödet, mert azt itt az erények közé számítják. Van-e sok pénzed? - Mindössze harminc aranyam van.
- Hiszen nemrég hatszáz aranyat nyertél Liewen lakomáján. Megetted már?
- Én nem. Hanem az a százötven ispitás, akiket rám bíztak. Nem bírtam elnézni, hogy a nyomorultak a száraz kétszersültet egyék, mindennap scsi-levest csináltattam a számukra hogy skorbutot ne kapjanak.
- Itt van, ni! A régi bolondság! A közkatonákat traktálja scsi-levessel! Más tiszt hagyta volna a lázárok felét elhalni skorbutban, s a ranzionjukat zsebre vágta volna. No, hát ide hallgass. Szerénységgel, virtusokkal ebben az országban semmire sem mégy. A magasabb körökben a koldulás tiltatik. Neked egyszerre nagy feltűnéssel kell a fényes társaságokba betoppannod: nem könyörögve, hanem hódítva. Ahhoz fényes egyenruha kell, szép paripák, gyémántos gyűrűk, bőkezű borraval k.
- Ahhoz én mind értettem néhanapján. De hogy telik ez ki harminc aranyból?
- Hát nincs-e nagy neved? Egy báró Trenk! Egyenes örököse a híres Trenk pandúrvezérnek, akit a napokban fognak lefejezni, s akkor egyszerre sokszoros milliomossá fogsz lenni. Erre kapsz hitelt. Hogy mekkora uzsorára, azt ne kérdezd.
- De egyszer mégiscsak vissza kell fizetnem a kölcsönt, s akkor a becsületem forog veszendőben.
- Ne búsulj! Addig rád talál a szerencse. Aztán a végső esetben én is itt leszek, meg a többi barátaid: nem hagyunk elmerülni.
Trenk Frigyes megfogadta a jó tanácsot, s beszerzett minden pompát, egyenruhát, paripát ,,hozom"-ra. S a délceg gavallér előtt két szárnyával tárult ki minden ajtó; nevét aureolával vette körül az a kettős cím: ,,a pandúrvezér Trenk örököse; Amália hercegnő kegyence, akire a porosz király haragszik". Amaz a férfiakat ez a hölgyeket igézte meg.
Egy este egész felhevülten, szinte elfulladva rohant fel lord Hyndfordhoz Frigyes.
- No, mi baj, fiacskám?
- Engedje meg, mylord, hogy hálámat elrebegjem.
- Miért?
- Mylord engem nagy zavarból segített ki. Holnap fizetnem kellett volna, s egy rubelnek sem voltam ura. Ebben az órában kopogtat be hozzám egy bankügynök, s prezentál egy váltót, melyre nekem ezer aranyat fog azonnal leszámlálni. Le is számlálta.
- S hogy kerülök én ebbe az ügybe?
- Én azt hittem, hogy mylord volt olyan kegyes.
Lord Hyndford nagyot nevetett.
- Nem, fiacskám! Annyira nem vagyok beléd szerelmes. Keresd más függöny alatt titkos jótevődet. Nem nézted meg annak a kifizetett váltónak a keletét?
- De igen. Berlin volt fölül felírva.
- S olyan gyönge fantáziád volna (hogy ne mondjam: memóriád), hogy nem tudnád kitalálni, vajon ki lehet az a jótevő tündér, aki a hajadba markol, s kihúz a vízből, ha Berlin van a váltójára írva?
Frigyes elpirult.
- Megvallom, hogy nem mertem őrá gondolni. Azt hittem, hogy végképpen megfeledkezett rólam. Utolsó levelét és nemes részvéte jelét Elbingben létem alatt kaptam, fogságból kiszabadulásom után. Azóta nem írt hozzám levelet; pedig én többször írtam neki Bécsből: választ sem adott.
Lord Hyndford komoly hangra fordította a beszédet.
- Lásd, édes fiam, teneked elég szép eszed volna, ha a bolondságaid az egyensúlyt ingadozásba nem hoznák. Te csodálkozol azon, hogy Amália hercegnő a te bécsi leveleidre még választ sem adott. Hát mit csináltál te Bécsben? Állj csak a tükör elé, és kérdezd meg magadtól. Segítségére futottál annak a Trenknek, a pandúrvezérnek, akinek a neve a leggyűlöletesebb egész Németországban, aki romokat és temetőket hagyott maga után mindenütt, ahol rablóhordáival megjelent; aki tönkresilányította ördögi kalandozásaival Frigyes királynak egy hadjáratát, elrabolta a kincseit, s dicsekedett velük; akinek a nevét meggyalázó, nevetséges összeköttetésbe hozták Frigyes királyéval. S mikor ezt a mindenkitől gyűlölt és rettegett démont végre saját kormánya bele akarja fojtania vízbe, sárba: akkor te odarohansz, kiemeled a vízből, megtisztítod a sártól, míg ez ostoba szolgálat közben ő buktat tégedet alá, hogy a hátadon kimásszon. Hát azt gondolod, hogy téged ezért Berlinben megszerettek?
- De mikor igazsága volt!
- Az is helytelen felfogás! Igazsága lehetett azokkal a vádakkal szemben, amiket a bírák ellene kikoholtak; de el volt ítélve a közvélemény által. A víziszonyos állattal is igazságtalanságot követnek el, mikor főbe lövik. Megölik, hogy ne harapjon Hidd el nekem, hogy a te buzgó törekvésed Bécsben nagybátyád kiszabadítására nagyobb elkeseredést okozott ellened Berlinben minden egyéb szeleburdiságodnál. A hercegnő is ezért nem válaszolt a leveleidre. Most már újra feléd fordítja a régi kegyességét. Ezt a pénzt őtőle kaptad. Ha ő maga nem tehet boldoggá, azt akarja, hogy másnál találd fel a boldogságodat.
Lord Hyndford ettől kezdve valóságos iskolázás alá fogta a védencét. Frigyesnek naponként el kellett járnia hozzá néhány órára, s ezalatt annyi nagybecsű adatot közölt vele az európai udvarok belső életéről, az uralkodók és vezérlő államférfiak szokásairól, gyöngeségeiről, a versenytársak cselszövényeiről, nagy mozzanatoknak apró személyes indítóokairól, hogy Frigyes lassanként tisztán kezdett maga körül látni, s a többi halandók fölé emelkedni.
Mindjárt eleve figyelmeztette a mylord a fiatal szeladont, hogy itt Moszkvában az előkelő világ két pártra van oszolva. Az egyik a most kormányon levő Bestuseff pereputtya, a másik az őt megbuktatni akaró Voronzoffé. A cárnő nagy udvari estélyein mind a két pártbeli nemességet együtt fogja találni Frigyes: de ugyan őrizkedjék a Voronzoff-párti úrfiakkal összebarátkozni vagy a hölgyeikkel táncolni, ha a szerencséjét kockáztatni nem akarja. A kerülendő főnemesek neveivel is megismertedé, mégpedig nagyon autentikus forrás után. Valahányszor egy külhatalom nagykövete táncestélyt adott a palotájában, előbb a meghívandó vendégek névsorát elkérte tőle az orosz kancellár. Mikor aztán visszaküldte a lajstromot, azon a Bestuseff-párthoz tartozó nevek vörös plajbásszal voltak megjelölve, a Voronzoffiak pedig kékkel. Ezeket nem kell meghívni. Trenk Frigyes egy olvasásra megtanulta, hogy az orosz udvarnál ki előtt kell bókot csinálni, kinek kell hátat fordítani, melyik grófné sleppjét kell ügyetlenül letaposni, melyiknek a legyezőjét ügyesen felvenni, ha elejti? - S ez igen hasznos tudomány!
Rövid időn elkövetkezett ismét a cárnő trónralépésének évfordulója.
Tavaly ilyenkor is megünnepelte azt Trenk Frigyes, pisztolydurrogtatással: a tenyere bánta meg. Ezúttal okosabb módját találta a hódolatnyilvánításnak. - Lord Hyndford ösztönzésére egy szép névnapi ódát írt francia nyelven a cárnőhöz, s ezt a nagykövet Bestuseff révén a cárnő kezéhez juttatá.
Erzsébet cárnőnek nagyon megtetszett a szép onomasztikon: bemutattatá magának a költemény szerzőjét. Az még jobban megtetszett neki. A cárnő meg tudta becsülni egy hat láb magas kapitány értékét.
Frigyes ez alkalommal csak annyit jegyez föl, hogy a cárnő e költeményéért egy aranyos kardot ajándékozott neki, melynek értéke ezer rubel volt; azonban az imitt-amott elszórt feljegyzéseiből össze lehet állítani, hogy ezer rubeles kardot csak a gárda-vértesek viseltek, s ezeknek a kapitányai a hadseregben őrnagyi ranggal voltak felruházva, s ezredesi fizetést húztak.
A cárnő kitüntetése után már Frigyesnek kezdtek el udvarolni a magas társaságokban.









Jókai Mór: Trenk Frigyes


ÖTÖDIK FEJEZET  Szép Jelvira
Trenk Frigyes maga bevallja őszintén hátrahagyott irataiban, hogy a hölgyek kegye volt hódításainak legmagasabb célja, s azok között is mindig a legbájolóbb, a legnemesebb, a legszebb alakokat választá.
,,Elsőrendű hölgyek idomítottak mint ifjút, az ő szerelmük tartott vissza a kicsapongásoktól. Nők tanítottak férfiúi erkölcsökre, finomított ízlésben. Nők segítettek balsorsomban. Életemnek kevés boldog napját mind nőknek köszönhetem. S még most is, éltem alkonyán, a szép és vidám hölgyek képesek feléleszteni öregségtől, világgyűlölettől, búskomorságtól lankadó lelkemet."
Egy fényes ebédnél, melyet lord Hyndford adott a diplomáciai kar tiszteletére, Trenk Frigyes is hivatalos volt.
Egyenként ismert már mindenkit: a nagyköveteket és feleségeiket, az orosz minisztereket, az udvari főméltóságokat, ifjú és vén életpárjaikkal. (Pardon! Az asszonyok sohasem vének: csak hosszan tartó ifjak.) Csak egy garçon volt a miniszterek között: a tengerészet főnöke, herceg P...ff. - No, ennek jobb is volt már nőtlen fővel maradni. Úgy meg volt hízva, hogy az asztalnál külön vasszéket kellett alája tolni: minden más összetörött volna alatta. Köztudomású volt az a különcsége, hogy hajóskapitány korából annyira hozzászokott a hajó hánykódásához, hogy nem tudott másként elaludni, mint egy szánkós zsöllyében ülve, melyet egy gépezet folytonos ringó mozgásban tartott. - Aztán túl is volt már a hatvanon, akárhogy festette is feketére a bajuszát meg a szemöldökét.
Kollégái állandóan tréfáltak vele: ,,Mikor házasodol már meg?"-,,Még nagyon gyönge vagyok hozzá!"
Még egy kellemes tulajdonsága volt a miniszternek: az, hogy rendkívül nagyot hallott. Ezt a fogyatkozását azonban pótolta a megfigyelőtehetségével. A szemeivel tudott hallani. A szájára nézett az embernek, s annak a mozdulataiból találta ki, hogy mit beszél, úgy, hogy gyakran a színházban az átelleni páholyban ülőknek a beszélgetését kihallgatta - a szemeivel. Ez a tudománya természetesen kárba veszett, hogyha ismeretlen nyelven beszéltek, például angolul.
A nagykövet vendégeit a gyülekezőteremben az udvarmester fogadta, ki a férfi vendégeknek egy aranyos bilétet adott át, melynek egyik oldalára a saját nevét találta ki-ki felírva, a másikra pedig az asztalnál szomszédjául kijelölt úrhölgy nevét, akit megelőzőleg is kötelessége volt karnyújtva az asztalhoz vezetni.
Trenk Frigyes levélkéjére ez a név volt írva: ,,Asturovna Jelvira."
Még eddig nem hallotta ezt a nevet.
Asturov: nem hangzik oroszosan. Elvira sem található a görög naptárban. Az oroszok a lágy magánhangzón kezdődő neveket szeretik egy jottával megtoldani: Jelizabet, Jeugén. Így lett Jelvira.
- Kinek a neje ez a hölgy? - kérdezé az udvarmestertől.
- Nem tudom. Princessz.
Nemsokára megtudta hát.
A keleti fénnyel és angol komforttal ellátott társalgóteremben lady Hyndfordot kézcsókkal üdvözölte Frigyes, s átadta neki a magával hozott bukétot. Milady rögtön karonfogta, s odavezette a kereveten ülő kancellárnéhoz. - Az már régi ismerős volt.
A hercegnő kerevete oldalán azonban ,,állt" egy hölgy. Mit hölgy? Egy tünemény! Hogy állt, és nem foglalt helyet, abból lehetett tudni, hogy még leány.
De hát hogy kerül egy hajadon egy diplomáciai ebédhez? Csupa miniszterek és nagykövetek feleségei közé?
Karcsú, gyönyörű termetű leány volt, fényes, délorosz nemzeti viseletben: vállfűzője drágakövekkel hímzett, ingvállának a boglárja gyémántrózsa, a nyakát ölelő násfa igazgyöngy. Arca halvány, rejtett pírral, gömbölyű ajkai sokatmondó hallgatásra nyílva, nagy fekete szemeiben szétsugárzó igézet, szénfekete haja, mint egy korona, a feje körül csavarva, átfonva gyöngyfüzérekkel, melyekről a ferronière karbunkulusa a domború homlokra csüng alá.
Lady Hynford bemutatta a leánynak is Trenk Frigyest.
- Az ön cavalier servant-ja az asztalnál.
Tehát ez a Jelvira? Ez a tündér?
Trenk észrevette, hogy a halvány arc elpirul: az ajkak valami suttogó szóra nyílnak, s az a szó angolul van mondva.
De tovább nem találgathatta azt a rejtélyt, mert egyszerre eltakarta a napját egy közbetolakodó sötét tömeg. P...ff miniszter rengeteg alakja. Csak annyit láthatott, hogy a nagy hájkolossz egy rózsacsokrot nyújt át a szép tündérnek, amit az bal kézzel elfogad, s a jobb kezét olyanformán meghajlítva emeli fel, mint aki kézcsókot provokál. És a miniszter valóban kezet csókol a leánykának.
Frigyes egyszerre olyan ostoba lett, mikor ezt meglátta.
Nem bírta a felindulását eltitkolni.
- A hercegnő a miniszternek a menyasszonya? - súgá a kancellárnőnek.
A magas úrnő hideg, változatlan arcot mutatott.
- Igen. A cárnő kívánja ezt a házasságot.
Frigyes látta, hogy sietnek kezet szorítani a magas uraságok, s gratulálni a boldog vőlegénynek, míg az triumfáló arccal fogadja az üdvkívánatokat.
- No, eredj, gratulálj te is a vőlegénynek - mondá lord Hyndford a támolygó ifjúnak.
- Szeretnék neki gratulálni - a kardommal a hasába... - dörmögé a fogai közül Frigyes.
- Legyen eszed! Hiszen nem neked baj az, hanem neki. Hát mióta járnak a farkasok vadászati engedélyért?
A major domus jelenté, hogy az ebéd kezdődik. Minden úr sietett a hölgyét felkeresni, s az udvari etikett rendje szerint az étkezőterembe vezetni.
Az asztalnál azonban ez a rang szerinti sorrend merészen meg lett változtatva. Trenk Frigyesnek, a kapitánynak, valahol az asztal végén lett volna helye. Semmi jogcíme nem volt hozzá, hogy negyedik helyen üljön a kettős elnökségtől, melyet lady Hyndford és Bestuseffné képezett. Látszott, hogy őtet nem tekintik valóságos orosz tisztnek; mert így nem ülhetne szemközt egy admirálissal; hanem a cárnő kegyencének. Ezen a jogon kerülhetett a szép menyasszony oldalára átellenben annak a vőlegényével.
A kövér csoda, amíg evett ivott (pedig nagyon sokat) szüntelen a két szemközt ülő ajkait leste, kiülő cápaszemei folyvást - hallgatóztak reájuk. Csakhogy ezek meg tudtak színjátszani.
Ez a kis fiatal tündér, a tizenhat éves princessz, jól tudva azt, hogy vőlegénye nem ért angolul, folyvást ezen a nyelven beszélt Frigyessel. A miniszter szemei semmit sem tudtak meg a szájmozdulatokból. S nehogy az arckifejezésekből lehessen neki valamit megsejteni a mondott szavakkal egészen ellenkező arckifejezést mutatott. Mikor a szomszédja által teletöltött tokaji boros poharakat ajkához emelte, azt mondá Frigyesnek.
- Bár volna méreg ebben a pohárban, hogy szabadulnék meg egyszerre ettől a szörnyetegtől.
De a szavak alatt igéző mosollyal fordult a vőlegényéhez, a félig kiszürcsölt poharat annak nyújtva át, hogy a maradék bort az hörpintse ki. S azzal együtt a menyasszonya szerelmét.
- Kétségbe vagyok esve - mondá Jelvira Frigyesnek. - A cárnő kényszerít. Atyám Szibériába van száműzve. Attól függ a megkegyelmeztetése, hogy én e borzasztó embernek a feleségévé legyek. Fejedelmi vagyon birtokosa vagyok; de azt csak akkor kapom meg, amikor az oltártól visszatérek ezzel a hippopotamussal.
S ezalatt dévaj kacérkodással hajigált kenyérgalacsinokat a kedves jövendőbelije rézvörös pofája felé.
A vőlegényi rózsacsokorról egy levél leesett. Azt Frigyes felkapta. Jelvira visszakövetelte. Arra Frigyes a rózsalevelet a szájába vette. Jelvira erre méltóságteljes arcot csinált, szemöldeit összehúzta, s kemény, parancsoló hangon mondá Frigyesnek:
- Adja ön vissza azt a rózsalevelet azonnal. Holnap délután jöjjön el Poklonnája-Górán levő nyári kastélyomba: ott megkapja az egész bukétát.
E szigorú rendreutasítás után Frigyes előadta a rózsalevelet, bocsánatot kért, s aztán egy szót sem szóltak többé egymáshoz. Láthatta mindenki, hogy a fiatal hercegnő szigorúan tudja fenntartani a tekintélyét.
A boldog vőlegény, teljesen meg lévén nyugtatva a látottak által menyasszonyának szigorú elvei felől, egész igyekezettel láthatott a gasztronómiai tanulmányai után. Más rendes embernél is élvezetszámba megy az étkezés; de őnála ez valódi tanulmány volt. A világ minden nemzetének kedvenc ételeit ő honosította meg az orosz szakácsműtermekben.
Az orosz lakomákat befejező spiritiszta charadák is az admirális herceg szerzőségével dicsekednek. Spirituszról lévén szó, disztingválni kell azon spirituszok között, amelyeket a lélekidézők, és azok között, amelyeket a dugóhúzók idéznek elő rejtekeikből. Ez utóbbi spiriruszokból telt ki a charáda, olyanformán, hogy egy hosszú nyakú, át nem látszó pohárba többféle likőröket töltöttek gondos lassúsággal, hogy össze ne keveredjenek. Azokat aztán a kihörpintőnek ki kellett találni az ízük, zamatjuk, aromájuk után, hogy melyik micsoda? S végül a kitalált neveknek az előbetűiból összekerült egy szót készen perdülő nyelvvel kimondani.
Ebben volt P...ff herceg virtuóz.
Mikor a hosszú poharat a körömpróbáig kiszürcsölte, rögtön kiteremtette utána a kitalált betűrejtvényt:
- Chragamabár!
- Bravo, bravisszimo! - hangzott az asztaltársaság tapskísérte riadala. - Helyes a megoldás.




Ch artreuse
R hum
A bsinth
G in
A nisette
M arasquino
A rac
B orovicska
A llasch
R ostopschin
együtt 
,,Chragamabár"

Mikor már erre került a sor, a hölgyek odahagyták az asztalt, s kivonultak a háziasszony teázótermébe. Oda pedig, orosz etikett szerint, férfiaknak nem volt szabad belépni. Ezt a szokást még nem ismerte Frigyes, s azt gondolta, hogy a szomszédnéját, ahogy karján vezette az étkezőbe, akként kell innen kieskortálni is; de a miniszter rákiáltott:
- Ülve maradni! Aki legény, annak az asztal mellett a helye - vagy az asztal alatt!
Trenk Frigyes ezt a kihívást is elfogadta, s szembeszállt az orosz lakomák minden hőstetteivel.
A vitézi tornának az lett a vége, hogy P...ff herceget nyomta el a buzgóság, azt kellett négy inasnak karszékestül kicipelni az étkezőből; Frigyes (annyi elhullott hős között) fejjel maradt az ég felé, s vezető nélkül talált ki a vestibulba, ahol a kardját meg a sisakját letette.
A sok bor és pálinka nem ment a fejébe. Hanem annak az egy rózsalevélnek az illata, amit a szájába vett, az megrészegíté.
A hölgyek már mind hazamentek; meg lehetett tudni a kapu alatt végiggördülő hintók morajából.
Mikor a sisakját fel akarta tenni Frigyes, olyan öröm lepte meg, hogy megijedt bele. Az a rózsacsokor oda volt téve a sisak belsejébe. Ez kegyelemdöfés volt a józan észnek! Amit a borszeszek meg nem tudtak tenni megtették a rózsák.
Frigyes rohant egyenesen az istállóba a lovához. Mind a Jankó, mind a Brankó holtrészegen feküdt az alomszalmán. Magának kellett a paripáját felszerszámozni. Felkapott a nyeregbe vágtatott ki az utcára.
Még ma fel akarta keresni a Poklonnája-Górát.
Moszkva pedig nem olyan város, ahol könnyű volna az idegennek kalauz nélkül tájékozni magát.
Azonban volt egy térképe a nagy város helyrajzáról, melyet maga másolt le, barátja, Oettinger eredetijéről. Ennek a révén indult el keresni azt a kastélyt, amely után fennhangon nem volt szabad kérdezősködnie.
Moszkva még akkor az egész régi barbár pompájában fennállt, görbe utcái, festett, aranyozott úri palotáikkal s mohos tetejű házikóikkal csodás összeillésben sorakoztak a szokatlan építészetű őstemplomok mellé, melyeknek négy, öt, hat tornya van, egymás fölé emelkedő, jácinthagyma alakú kupolákkal, melyek közül az egyik vörösre, a másik zöldre van festve, a kék zománcú aranycsillagokkal behintve, a másik ezüstkagylókból felhalmozva, a legmagasabb csupa arany! Egy templom teteje olyan, mintha ötven oltár volna egymás mellé rakva három emeletben. A piacokon a nemzeti hősök, dicső cárok ősemlékei. És maga a dicsőséges Kremlin! Egy város - csupa tornyokból, palotákból, emlékekből: egy nagy nemzet történetének kőből és aranyból alkotott könyve!
Az idegen elszédül ennyi őspompa közepett, melyet megszakítanak a tömör bástyák, melyeknek körvonala jelzi a város fejlődését: minden kapujuk egy hőskölteménynek a táblája. A népajk maga elbeszéli, hogy ennél a kapunál esett el sebektől elborítva a hős Bojárszky, Moszkvát védelmezve a hódítók ellen. De megint föltámadt halottaiból, s azon a másik kapun kergette ki a hódítókat a szent városból.
Amíg a népmondákat hallgatta Frigyes, lassanként feltisztult az agya a mámorból, s a szerelem varázsköde is kezdett oszladozni belőle. Oroszországban oroszul kell élni.
Itt rövid a nyár; de annál forróbb. A napok hosszúk. A hajnal és az alkony csaknem összetalálkozik. Itt gyorsan kell használni a nyarat és a szerelmet.
Még egészen világos volt, amikor a Poklonnája-Góra halmos tájékára eljutott. Ez volt még a napóleoni nagy hadjárat előtt az orosz bojárcsaládoknak kiváltságos nyaralóhelye; itt volt a híres Troicka-kert is, melyben az örök fenyőfákon kívül még délszaki fák is díszlettek, amiket télire faházakkal takartak be, alájuk fűtve.
A kert ajtajánál le kellett szállni a lóról: a főúton csak hintóval, az útvesztőkön gyalog vagy zsellyében volt szabad járni. Trenk kérdezősködés nélkül rátalált a kastélyra.
Ott az útját álló udvarnoknak átadta a rózsacsokrot azzal az üzenettel hogy ezt a miniszter úr küldi a menyasszonyának.
Trenk Frigyes élt azzal az elővigyázattal, hogy a fényes tiszti egyenruhája fölé a lovásza zubbonyát ölté fel, s a sisakja helyett hegyes süveget viselt. Cselédnek nézték. A bukétot közvetítő udvarnok rövid időn visszakerült egy papírba takart tallérral mint borravalóval.
Frigyes, midőn a kastélyt elhagyta, kibontá a papírt, s e szavakat találta benne, angol nyelven:
,,Holnap, mikor besötétedik, a kertben."
A kastély azonban körös-körül volt véve cirkáló őrökkel, s minden padnak a végén ott bóbiskolt egy rendőrkém.
Milyen hosszú volt az a következő nap.
Ezúttal gyalog sétált ki a Troicka-kertbe, egy nagy könyvvel a hóna alatt: az egyetemi diákok jelmezét viselte, a bő talárral, a hátracsüggő zacskós süveggel. A Troicka-kert tekervényes útjai különösen alkalmasak voltak arra, hogy az egzamenre készülő diákok, azokon végigbandukolva, penzumaikat fennhangon bemagolják.
A leskelődő rendőrkémek mondogatták magukban: ,,No, ez ugyan szorgalmatos egy diák! Mind megeszi azt a kutyabőrös könyvet!" Amíg a görög szavak peregtek a nyelvén, szívében ezer indulat váltakozott. Átkozta ezt a hosszú napot. Hogy olyan soká akar besötétedni! Még tíz óra után is nappali világosság, még mindig látni a betűket a könyvben. Egyszer aztán mégiscsak elkezdett egy-egy csillag felragyogni a sárga égen, s a betűk elhomályosultak. Az esteli pillangók is megjelentek: azok is, akik a levegőben repkednek, azok is, akik az útvesztőn sétálnak. A diák most már betett könyvét hátratéve, hadarta a görög penzumot. Egyszer aztán egy afféle szfinx útját állta, azzal szóba állt, s aztán karonfogva eltűntek együtt a bokrok sűrűjében.
- No, megtalálta már a diák, akinek a leckéjét felmondja - dörmögék egymásnak a szemfüles rendőrök.
Az az éjjeli lepke pedig Jelvira hercegnő szobaleánya volt. Delifa, georgiai némber. A találkozásnál nevén szólítá Frigyest.
Az éj leszállt, a városi moraj elcsendesült; a paradicsom ajtaja megnyílt: a kastélynak egy hátulsó ajtaján át, egy rejtett lépcsőn a szép Jelvira szobájába vezette a rabnő a szerelmes ifjút - aki azután megkapta az egész rózsabukétot.
Az ifjú hölgy szívében az örménnyel rokonos orosz vér lángolt, az első szerelem pusztító emésztésével; s ez a láng még több táplálékot talált a vőlegénye iránti gyűlöletben. Az utálat fokozta a vágyat, az undor az epedést. S az átadó gyönyört eksztázissá magasztalta föl a bosszú kéje.
Három óráig voltak együtt: a három sötétóráig. Ezalatt egy egész életre kiható tervet koholtak ki egymással. Megszökni innen az utált házasság elől: nem törődve a cárnő haragjával, az élet mostoha viszonyaival, az üldöztetéssel; nem a száműzött apával, s az elvesztett kincsekkel.
Éjfél után két órakor már ismét világosodik az ég.
Jön a gyűlölt hajnal! Vannak, akik a hajnalcsillagot átkozzák. Mikor a varjúk újra elkezdtek károgni, fészkeiket elhagyva, már akkor ismét ott járt a diák a zöld labirintban, leckéjét fenn hangon hadarva.
S ez így ment minden éjjel. S a nyári éjjelek olyan rövidek.
Azt tervezték a szerelmesek, hogy amint a cárnő udvarával együtt átköltözik Szentpétervárra, akkor együtt egy angol hajóra szállnak, s átvitorláznak Nagy-Britanniába. Moszkvából lehetetlen volt szökniük. Akkoriban már voltak telegráfok fölállítva Moszkvától egész a kikötőig. Az első kezdetleges optikai telegráfok tornyocskákkal, mozgatható lécgépezettel. Ezekkel hamarább hírt lehetett adni, mint a szökevények hajóra szállhatnának.
Azonban nagy kétségbeesésükre a cárnő megváltoztatta a szándékát, s elhalasztotta a szentpétervári utazást késő őszre, amit Oroszországban télnek hívnak.
S már közeledett a menyegzőre kitűzött nap: augusztus elseje. A cárnő nem engedte azt tovább halasztani.
A szép Jelvirának le kellett törülnie a könnyeit, s felvenni a menyasszonyi ruhát. A cárnő, a vőlegény, a főméltóságok elhalmozták a bájos arát nagybecsű ajándékokkal: a móringot idei veretű aranyakban, jáspisládába zárva tették le kincses asztalára; a cárnő ajándéka egy remekművű ereklyetartóba volt helyezve. De a szép menyasszony szeme nem látott meg mást, mint egy talizmángyűrűt, melyet szerelmese csúsztatott a kincshalmaz közé.
A házassági ceremónia korán reggel kezdődött, hogy délre véget érjen. A cárnő azt a kegyetlen gráciát gyakorolta, hogy Frigyest nevezte ki vőfélynek, aki a menyasszonyt az oltárig vezeti.
A pompás szertartásokat befejezte a pazar fényű lakoma, mely csillag feljöveteléig tartott, a vőlegény palotájában.
Amint a pipagyújtás ideje elérkezett, a menyasszony a saját lakosztályába vonult vissza; a hölgyek hazamentek. Az urak azonban ottmaradtak, szerencsét inni a boldog vőlegénynek. Ez már így szokás.
A vége az lett, ami rendesen, hogy P...ff herceg elaludt az asztal mellett; akkor aztán a szobájába vitték: ott volt az a gép mozgatta hintaszéke, amelyben aludni szokott, abban elhelyezték, s aztán hagyták horkolni.
Azonban a vőlegénnyel együtt Trenk Frigyes is el volt ázva. Megadta magát, s engedte, hogy az inasok kivezessék a kertbe. Nem tudott már a lábán állni: káromkodott, kergette az inasokat, hogy hozzanak neki opopanákszot. Azok letették egy gyepágyra, s aztán vagy mentek, vagy nem mentek opopanákszot keresni; vagy találták visszajövet Frigyest a gyepágyon, vagy nem találták; ezt bizony nem jegyezte fel senki.
Egy kertre nyíló ablak azonban szép csendesen felnyílt, s azon egy kötéllajtorja aláereszkedék: az ablakfüggöny mögül kikandikált a georgiai nő csintalan arc. Az ittas lovag egyszerre kigyógyult a mámorából, egy perc alatt fenn volt az ablakban; a táblák bezárultak; éjlepke, denevér repkedett tovább.
A boldog vőlegény aztán álmodott a paradicsomról, himbálva az automata széke hajóingásától; a menyasszony is álmodott a paradicsomról, ki tudja, minő álmokat? Ki tudja, minő csoda által ringatva?
Ezzel a szerelmi kalanddal nagy hivatalt vállalt magára Trenk Frigyes. Nem múló gyönyör volt nála e szerelem, hanem romboló szenvedély, mely egész lelkét elhódítá. Meg volt őrülve! Nem látott maga előtt se veszélyt, se életcélt: kockára tett mindent, ami egy ifjúnak drága.
Mindennap akarta látni szerelme tárgyát. S az már akkor férjes nő volt. S a férj egyike az ország minisztereinek, kinek palotája előtt egész várta tengerész strázsált, körülötte rendőrök ácsorogtak. A lakosztályokhoz külön lépcső vezetett, s mindegyikét egy ajtónálló őrzé, aki igazolás nélkül senkit be nem bocsátott. Ha Jelvira ki akart kocsikázni, két lovasrendőr kísérte a hintaját, akik értesítést hoztak a miniszternek, hol járt a felesége.
Mégis mindennap tudott vele találkozni Frigyes. Övék voltak a sötét órák. S az őszi hónapok alatt a szerelmesek világában megfordított asztronómia van. A ,,napok" hosszabbodnak.
Két lekenyerezett cseléd: a kapus és a belső fraj egyetértésével, mindennap más meg más álca alatt hatolt keresztül a jól őrzött ajtókon Frigyes. Egyszer matróznak, másszor örmény aranyművesnek, majd szabónak, cipésznek volt öltözve; majd amikor a fűtés szaka elkezdődött, minden másodnap jöhetett, mint bekormozott képű füstfaragó. A kapus bebocsátá a kertbe, ott elrejtőzött a kerti lakban, s aztán sötéttel kinyitották előtte a kertre nyíló ablakot.
Ha egyszer rajtakapják: senkinek sem szólnak, rávernek kétszáz kancsukát, szánra dobják, s viszik Szibériába.
Mindennap azon kellett törnie a fejét, hogy másnap milyen furfanggal jusson be a P...ff palota szentélyébe.
Ez a szerelem annyira elfoglalta a lelkét, hogy minden dolgáról megfeledkezett. A katonai szolgálatot sehogy sem teljesíté. Minden foglalkozása abból állt, hogy Oettinger barátja irodájában segített a mérnöki terveket rajzolni. Egy megemlítésre méltó művet hozott létre: Bestuseff kancellár úr palotájának haránt perspektívából fölvett építészeti rajzát, mellyel nagy telentumát kimutatta, s obligát dicséretet kapott érte a - kancellárnétól. Még az udvarhölgyeket is elhanyagolta, ami már öreg hiba!
Három hónapig tartott már ez az őrülettel teljes kaland. Mindennap új merényletet kigondolni, mindennap keresztülkúszni az örvény fölött, s aztán meglopni a paradicsomot.
Mind a két szerető elvesztette már az eszét. Elhatározták, hogy ennek a kínos helyzetnek véget fognak vetni: megszöknek együtt Moszkvából. Nem várnak rá, hogy mikor tetszik a cárnőnek Szentpétervárra átköltözni.
Tervüket arra építék, hogy Jelvira atyjának megkegyelmezett a cárnő: ez volt az ára a miniszterrel kötött násznak. Az öreg bojár már útban van. Nagy idő kell ahhoz, amíg Irkutszkból Moszkvába érnek. Akkor aztán a cárnő kegyelméből meglátogatják a visszakapott uradalmaikat, amik Kijev tartományban feküsznek. Együtt utaznak Jelvira, az apja és a férje. A tengerészeti miniszternek lehet télen utazni, az orosz kikötők be vannak fagyva. Az egész írt mentén előre meg vannak rendelve a friss fogatok az előkelő utasok számára. - A kitűzött nap előtt aztán a szerető pár éjjel megszökik a kerten keresztül, s ugyanazon előre megrendelt fogatokat felhasználva vágtat lóhalálában, s meg sem pihen a lengyel határig. - A rónát köd borítja, a telegráfok nem működhetnek.
Ezt a tervet szépen kidolgozva, még az útiköltségről kellett gondoskodni.
Jelvira átadta Frigyesnek minden ékszerét drágaságát móringba kapott aranyait. De ezt még mind nem tartá elégnek. Ő a kedvesének még anyagi kárpótlást is nyújtott elrontott életpályájáért.
Azt a furfangot találta ki, hogy előbb a cárnőt vette körül hódoló színleléssel. Lábaihoz borult megköszönni az atyja iránt gyakorolt kegyelmet. Előfuttatott tatár lovas meghozta neki a levelet, melyben a kazáni kormányzó tudósítja, hogy atyja már oda megérkezett, s néhány napot pihenve, egy hét múlva Moszkvában fog lenni.
Jelvira ez örömhírt egy jótékonysági tettel kívánja megörökíteni.
A cárnő ez évben készítteté el a himlőbetegek kórházát. Ebbe a kórházba kíván Jelvira tíz ágyra szóló alapítványt tenni, hétezer arany erejéig, mely összeggel atyja visszaadományozott birtokait terheli meg. Erre kéri a cárnő engedelmét.
A cárnő kegyesen fogadta a nemes keblű ajánlatot, s kiadatá a kancellárral az erre vonatkozó engedélyt Jelvirának.
Jelvira aztán először elment a kórházigazgatóhoz, s annak átadá a hétezer arany értékig tett alapítványlevelet, mely minden törvényes formaság szerint volt szerkesztve.
De ugyanezzel az úttal felkeresé a moszkvai bankárok egyikét, s felmutatva a cárnő által kapott felhatalmazást, attól megint törvényes alakban fogalmazott, tanúk által aláírt, megpecsételt kötelezvényre felvette készpénzben a hétezer aranyat.
Ezt az összeget is odaadta Trenk Frigyesnek. Ötvenezer rubelt értek a kincsei, amiket rábízott. Most már lehetett szökni.
És Frigyesnek nem jutott eszébe, hogy ez lopás, csalás, alacsony bűn, amit ő most elkövetni készül.
Nem súgta a fülébe a jobbik esze hogy ennek a büntetése az ólombánya a Koliván tó mellett, vagy a ,,holt ház"!
Milyen sűrű köd a szerelem!
Trenk Frigyes még az évtizedekkel később megírt önéletrajzában is ifjúi naivitással, egészen jogosult boldogságnak nevezi ezt a szerelmet; siránkozik a szöktetési terv nem sikerülte miatt; panaszkodik a fátum kegyetlensége fölött.
Pedig, ha tanúbizonyságot keresünk a gondviselés csodaszerű intézkedéseire, úgy éppen Trenk Frigyesnek ezen sorsfordulatában találjuk meg azt szemmel láthatóan.
A szökésre kitűzött nap előtt megbetegedett a szép Jelvira. Megkapta a feketehimlőt.
Ugyanaz a titokteljes rém, mely láthatatlanul, nesztelenül jár az emberek között, számlálva a fejeiken a tizenharmadikat, s melyet a szép bűnös a maga cselszövényéhez tréfás cimborának hítt meg: az fogta a szaván. Az a kórházlátogatási komédia.
Hetednapra a szép Jelvira a ravatalon feküdt.
Az utolsó forró kézszorítás után csak a koporsóban látta őt meg ismét Trenk Frigyes. Mivé lett az a szép tündérnői arc!
A koporsó fejénél egy öregember sírt: az volt Jelvira atyja.
A férj csak az ajtóban állt, száját otkolonáztatott kendővel takargatva.
Trenk Frigyes Jelvira ravatalától régi barátjához, Hyndford lordhoz sietett. Egyedül ő ismerte veszélyes szerelmi kalandjának minden titkát.
- Ha a sors elszakított bennünket egymástól, én dacolok a sorssal - mondta Frigyes. - Ha együtt nem mehettünk a nagyvilágba, együtt megyünk a túlvilágba.
- Csak nem akarod magadat a kedvesed sírján főbe lőni! - riasztott rá a higgadt jó barát. - Azáltal meggyaláznád a nevét örökre. Légy erős! Uralkodjál az érzéseiden! Ezzel tartozol a megholt kedvesednek.
Ezzel észre téríté az ifjút.
Az a nyugalom, melyet Frigyes magára erőszakolt, a kedves emlékét őrzé a rágalomtól.
Ő maga vezényelte a cárnő által kiküldött katonai kíséretet a pompás temetési szertartásnál, ő vette át a kriptaajtó kulcsát a sekrestyéstől, s maga vitte azt fel a gyászoló férjhez a temetés után. A miniszter a cárnőtől fölmentést kapott, egészségi tekintetből, a gyászmenetben való kíséret alól. Orosz szokás szerint a gyászolók fedetlen fővel tartoznak kísérni a halottjuk koporsóját, s a miniszter, kopasz fejével, halálos influenzát kapott volna a huszonöt fokú decemberi hidegben.Megengedtetett neki, hogy szobájában maradjon a nagy harangzúgás alatt, a kandallója előtt.
Ez a harangzúgás még akkor is ott zsongott Frigyes agyában, ami kor a P...ff-palota lépcsőin felment, kezében tartva levett sisakját, a hosszan lelógó fátyollal.
Itt is meg tudta őrizni nyugalmát.
Az özvegy miniszter előtt katonás pozitúrába állva elmondá száraz fennhangú szavakban a rapportot a gyászszertartás részletei felöl.
Egyszer sem akadt a torkán a szó, egyszer sem csuklott el a hangja egész a kriptakulcs átadásáig.
A miniszter maga is felállva hallgatá végig a tudósítást felesége temetése felől, hallótülkét fülébe dugva, s szemeivel a beszélő ajkait ügyelve.
Mikor azt a kulcsot átvevé, azt mondá Frigyesnek:
- Köszönöm, édes fiam, hogy engem e szomorú alkalommal is helyettesítettél.
Frigyes nagyot bámult. Bár a szája nem mondta, de a szemei kibeszélték, hogy az ,,is" szó nagyon megdöbbenté.
- Mindent tudok, édes fiacskám - mondá a miniszter. - A megdicsőült angyal a halála előtti éjszakán odahívatott a kórágyhoz. Addig folyvást fantáziált, delíriumban beszélt: ekkor már eszméletéhez tért. Amit beszélt, azt nem hallottam. Én nem tudom, minő volt a hangja. Bizonyosan olyan szép csengő lehetett, mint azoké a kerubinoké Szent János Látások könyvében. A szemeinek a beszédjét sem lehetett már megérteni. Hanem azt meg tudta velem értetni, hogy a nyakán levő zsinórról vegyek le egy kis acélkulcsot, s nyissam fel vele azt a jáspisládikót, amit te is láttál egyszer a nászkelengyéje között. Abban volt egy marokinba kötött könyvecske. Mutatta, hogy nyissam fel, és olvassam el a tartalmát. Itt van a könyv. Ez az én örökségem. Ebben fel van jegyezve napról napra minden, attól az órától kezdve, amidőn temelletted ült a lord Hyndford lakomáján, addig a percig, amikor utoljára megszorította a kezedet. Őszinte, igaz lélekkel van megírva minden. Miket szenvedett az ő szörnyetege miatt (ez én vagyok), s minő gyönyöröket élvezett az ő szabadító angyala karjai között (ez te vagy!).
Trenk Frigyes azt érezte, hogy forog körülötte az egész terem, ódon bútoraival, kandallójával együtt, s a padlat emelkedik fölfelé.
A miniszter csendesen folytatá, neje naplóját kezében tartva.
- Az is meg van írva az utolsó lapokon, minő tervet állapítottatok ti meg az együtt megszökésre. Amire mellesleg megjegyzem, hogy az igen kába terv volt, mert akár Lengyelországba, akár Mária Terézia országaiba menekültök, onnan titeket a kormányok kiadatnak; mivelhogy elég gondatlanok voltatok még idegen vagyonhoz is hozzányúlni, ami közönséges gonosztett lesz vala. Ebben a naplóban minden fel van jegyezve.
Trenk Frigyes átlátta, hogy el van veszve. Kész a zárt szánkó, mely őt elviszi Szibériába.
A miniszter tovább beszélt.
- Mikor én ezt a naplót végigolvastam és becsuktam, az a mi haldokló angyalunk összekulcsolta imára a kezeit, s úgy nézett rám könyörgő tekintettel, ahogy egy kétségbeesett mártír nézhet a megváltó messiásra. Én elértettem a néma beszédet. Egyik kezemet az ő összekulcsolt kezeire tettem, a másikkal ezt a naplót az ég felé emeltem, s aztán a kandallóra mutattam vele. Erre ő mosolygott. Ha te ezt a mosolygó arcot láttad volna, fiú! Meg kellene bolondulnod bele, s a fejedet összezúznod a kriptája rácsajtaján.
Trenk Frigyes melle úgy zihált, mint akit álomkísértet nyomása kínoz.
- Amit én a haldoklónak ígértem, azt én beváltom - monda a miniszter, s azzal a Jelvira naplóját az izzó kandallóba vetette.
Azzal odalépett Frigyeshez, s megfogta a kezét.
- És most köszönöm neked, hogy az én angyalomat rövid világi élete alatt boldoggá tetted! S minthogy úgy kívánta, mindazokat a kincseket, amiket ő terád bízott, neked ajándékozom. Távozzál Isten hírével.
       
Hogyan jött ki Trenk Frigyes a miniszter palotájából? Azt maga sem tudta. Az agyára támadó visszás érzések rohama alatt ájultan rogyott össze.
       
Ilyen mesés nagylelkűségre is csak Oroszországban találni példát. Pedig ez igaz történet.









Jókai Mór: Trenk Frigyes


HATODIK FEJEZET  A kancellárnő
Trenk Frigyes mindennap friss szegfűbokrétát vitt holt kedvesének, azt odafűzte a kriptaajtó rácsai közé. - Az volt a szép Jelvira kedvenc virága. - A rózsát gyűlölte, mert menyegzői bokrétájára emlékezteté. És akkoriban még nem is voltak télen is virágzó rózsák: a kertészek csak a centifoliát ismerték, fehéret, pirosat, s annak a szirmait, változatosság kedvééért, mesterségesen megfestették. Ellenben a szegfűkertészet minden palotában dívott. Százféle válfaj volt, változatos színvegyületben, miroboláns nevekkel.
Ezek a szegfüvek egészen búskomorrá tették Frigyest. Amilyen hetvenkedő, bőbeszédű volt eddig, olyan zárkózott, olyan hallgatag lett ezentúl.
A kancellár gyakran ott tartotta őt magánál ebéden, s a neje mellé ültette. Úgy bántak vele, mint egy beteg gyermekkel. A komédiába is magukkal vitték. Semmi sem derítette fel.
- Ez a fiú bizonyosan szerelmes! - mondá Bestuseff.
Olyan jól megőrizte a titkát, hogy még a kancellár sem tudta meg, hogy egy kedves halottat gyászol.
Hanem a kancellárnő már tudta.
Azt a georgiai nőt, aki mint Jelvira komornája az egész szerelmi cselszövényt útba egyengette, úrnője halála után szolgálatába fogadta a kancellárnő, s attól aztán minden titkát megtudta Frigyesnek.
Ebéd után a feketekávéhoz átmentek a kancellárnő belső szobájába Frigyes és Oettinger; a többi vendégek a kancellárral együtt annak a pipatóriumába vonultak kávézni: az úrnő nem tűrhette a füstöt; az ő kedvéért Frigyes és a régi házibarát, Oettinger lemondott a dohányzásról.
Egyszer aztán csak ketten maradtak magukban a budoár kávéasztalkája mellett: a kancellárnő és Frigyes.
(A magyar etimológia ugyan azt követelné, hogy kancellárnét írjunk, de a tényállás majd igazolni fogja, hogy kivételképpen helyes a kancellárnő.)
A magas úrhölgy még mindig igen szép volt, bár a harmincas évek túlsó szakaszában járt is. Egy nagy kamasz tékozló fia is volt már, az első házasságából. Előbb egy német kereskedő neje volt. Bestuseff, mint hamburgi rezidens szeretett bele, s nőül vette a fiatal özvegyet. Bötticher Anna karcsú, magas, királynői termet volt, klasszikus idomokkal; gondosan megőrzött finom arcszíne, sima, redőtlen homloka. Nagy önuralkodása által elérte azt, hogy az arc kecses gödröcskéi nem alakultak át vénítő ráncokká: se harag, se dévaj kedv redőket nem szoktatott a szép szobor vonásai közé. Vénusz volt; de kesztyűs kézzel.
Mikor egyedül maradtak Frigyessel, a szép hölgy eddig szokatlan lágy hangon szólalt meg.
- Édes Trenk! Én ismerem önnek a fájdalmát. Tudom, mit szenved. A szívébe látok. Önnek egy halottja van, akit nem szabad megsiratnia. Önt a visszafojtott könnyei emésztik.
Erre a szóra visszatarthatatlanul a szemébe szökött Frigyesnek a könnny. S akkor a méltóságteljes Anna odahajolt föléje - és lecsókolta szeméről azt a drága könnyet.
Ezzel aztán felszabadítá az ifjút, hogy e nemes részvéttől dobogó kebelre boruljon, s ott lelke fájdalmait kedvére kisírja.
És aztán többször is megengedték neki, hogy szívének sebeit ily módon gyógyítsa.
Az Etna jéghegye alatt tűzláng lobog.
A királynői büszkeséggel sugárzó német asszony egy spanyol nő szenvedélyével tudott szeretni. Trenk Frigyes nagyhamar megtalálta azt, amit elveszített.
S a szegfüvek nem vándoroltak többé a P...ff családi kápolnához. Csakhogy Anna okosabban tudta vinni a szerelmi cselszövényt, mint a knéz-leány. Ő minden kockáztatást ki tudott kerülni.
Bestuseff ismerte feleségének szigorú elveit. Semmi oka nem volt a féltékenységre, a gyanakodásra. Egy jól nevelt férj hozzá van már ahhoz szokva, hogy egy házibarátot lásson maga körül, aki a feleségét sétálni kíséri, otthon mulattatja, verseket olvas fel neki, pletykákat hord neki a városból, a bálban gardírozza, s ha migrénje van, a rigolyáit vállalja. Ez egy igen szükséges utenzília a háznál. S ha kettő van ilyen, annál jobb.
A kancellárnő az udvarnál nagyobb hatalommal bírt, mint a férje. Esze is több volt mint az urának. Erzsébet cárnő egészen az ő befolyása alatt állott. Beleavatkozott az országos politikába, s értett hozzá, hogyan kell szövetségeket kötni és elrontani. Gyűlölte a poroszokat. Ez volt az alapszínezete a jellemének.
Nem is jutott be porosz a moszkvai udvarhoz az ő hatalmi korszaka alatt, az egyetlen Trenk Frigyesen kívül. Ezt éppen az a balsorsa ajánlotta, hogy saját hazájából száműzetett, hogy Frigyes király nem restelli őt különös üldözése tárgyául kiválasztani. - Aztán azok az udvari mendemondák, amikből Trenk Frigyesnek egész tárháza volt: a berlini, potsdami, charlottenburgi élményekkel terhelve. Ezek egész a cárnő budoárjáig nyitva tartottak előtte minden ajtót.
Majd megfelelő címet is szerzett neki ehhez az új pártfogónője. A cárnő kinevezte Frigyest udvari kammerjunkerének.
Ekkor aztán már aranykulcsa is volt minden ajtó felnyitásához. A cárnő kammerjunkere! Egy ilyen méltóság előtt mélyebb komplimentet vágnak ki az udvaroncok, mint egy miniszter előtt.
De ezen udvari hivatalon kívül még egy olyan foglalkozást is kellett teremteni Frigyes számára, melyben nagy tanulmányai, fényes tehetségei méltó munkatért találnak. Ez is megjött. A kancellár megtette Frigyest belső titkárának.
S ebben az állásában ez a huszonnégy éves ifjú teljes betekintést nyert az egész európai politika rejtélyes gépezetébe. A legtitkosabb levelezéseket ő olvasta és fogalmazta. S lángesze, tanulmányai nyelvismerete komoly sikert biztosítottak a számára. Rövid időn nélkülözhetetlen emberévé lett a kancellárnak. Óriási szorgalommal dolgozta fel a rendezetlen ügyek halmazát: alig engedett magának alvásra időt. S aztán, hogy annál szorgalmasabban végezhesse teendőit, magában a kancellári palotában rendeztek be számára kényelmes lakást, közel a kancellárnő lakosztályához.
Okosabb is így, mint az ablakon át járni fel kötéllajtorján.
Ez új hivatalában is szívesen látott vendége volt mind az osztrák, mind az angol nagykövetnek, akik mindketten egyetértettek Bestuseffel a porosz király elleni politikai cselszövésben.
Lord Hyndford ezentúl is hű oltalmazója volt kegyencének. Őnála volt letéve Trenk Frigyesnek minden vagyona, mely (saját életrajza szerint) a szép Jelvira halála után hétezer aranyból állt készpénzben, s rövid három hónapi hivataloskodás után, dacára a pazarló életmódnak - felszaporodott nyolcezer aranyra. - Ami azt bizonyítja, hogy Oroszországban a miniszteri titkárokat nagyon jól fizethették abban az időben.
Bevallja ugyan fiatal hősünk egész őszintén, hogy a pártfogónéjától tetemes összegeket kapott; de hozzáteszi, hogy ezeknek nagy részét a méltóságteljes Anna tékozló fiának a hínárból kiszabadítására fordította. Ha ezt tette, akkor csak atyai kötelességet teljesített.









Jókai Mór: Trenk Frigyes


HETEDIK FEJEZET  Hogyan születik a hongyűlölet?
Hongyűlölet!
Chimaera! Paradoxon!
Olyan szó, mely semmi nép szótárában elő nem fordul.
És éppen Oroszországban, ahol a honszeretet a törvénnyel, a vallással egyértelmű, a maga barbár őserejében együtt uralkodik a jogarral és a - kancsukával!
Hogy mi az a muszka hűség, azt Trenk Frigyes legjobban megérthette éppen a Bestuseff család történetéből, amit a bizalmas egyedüllét óráiban a szép Anna suttogva mondott el neki.
A kancellárnak volt egy bátyja: Bestuseff Riumin Ferenc.
Ennek a felesége Lapukhin hercegnővel együtt valami sértő mendemondát beszélt ki Erzsébet cárnő testi bájairól.
Ezért a cárnő mind a két hercegasszonyt száműzte élte fogytáig Szibériába. De előbb mind a kettőt félmeztelenre vetkőztetve megkancsukázták a piacon, a sokaság előtt. És azután kivágták a nyelvüket.
...És ennek a megkorbácsolt, megcsonkított asszonynak a férje tovább is megmaradt a cárnő szolgálatában: Erzsébet őt bízta meg a bécsi udvarnál a legfontosabb nagykövetség tisztével. Trenk Frigyes sokszor láthatta Bestuseff Riumin Ferenc herceget Bécsben léte alatt. Ilyen szörnyeteg a hűség az orosz nemzetnél.
...És most következik egy igen ostoba história, ami csak arra való, hogy az embert bosszantsa.
Ez időben Poroszország nagykövete Moszkvában egy gróf Goltz vala. Az emelkedőben levő orosz birodalom barátságáért Európa minden országa versenyzett. Egy cárnői kammerjunker tenyerét valamennyi nagykövet sietett szorongatni.
Ezt Goltz úr is megpróbálta. De Trenk Frigyes három lépést hátrált előtte, s megköszönte a barátkozást.
Ezzel aztán még jobban magára haragította a patriótáját, mint ama bizonyos danczkai bastonáddal, melyért Goltz hasztalan sürgetett elégtételt a cári udvarnál. Ott azt felelték neki, hogy megkapott botokat meg nem kapott botokká dekretálni még az angol parlamentnek sincs hatalma.
S a száműzött Trenknek a befolyása egyre nőtt az orosz udvarnál. Ennek a megtörésére Goltz úr egy nagyon alacsony, gyermekesen buta cselszövényt gondolt ki.
Hyndford lord, aki jól ismerte Trenk Frigyesnek különösen architektonikai rajzolásban való ügyességét, felkérte őt egyszer, hogy rajzolja le számára Kronstadtot, kikötőjével, mamelonjával és a gályáival együtt. Ő maga adta át neki a kép alapjául szolgáló tervrajzokat és a gályaképeket, amiket minden könyvesboltban meg lehetett venni két rubelért.
Trenk Frigyes aztán ezekből összeállított egy hangulatos rajzot, mely Kronstadtot híven ábrázolta, anélkül, hogy ő azt látta volna természetben.
Ezt a képet Hyndford lord rámába téve akasztá ki a szobájában. Egy napon a szász nagykövet, Funk úr meglátogatja az angol követet, meglátja nála Frigyes rajzát, nagyon megtetszik neki, elkéri tőle, hogy ő is lemásoltathassa azt magának. Hyndford odaadja neki.
Amíg Funk lakásán egy piktor Frigyes rajzát másolja, odakerül hozzá Goltz úr; meglátja a képet, nagyon feldicséri; akkor aztán mind a két követ duettben elkezd lamentálni afölött, hogy milyen kár volt ilyen szép tehetséget, mint ez a Trenk Frigyes, elzülleszteni a hazájából.
Végül arra kérte Goltz úr Funk urat, hogy engedje át neki azt a rajzot egypár napra. Neki is van ilyen képe, de hibás; hadd igazíttassa ki ez után. Funk úr átadta a rajzot Goltz úrnak.
És ekkor Goltz úr egyenesen szánkázott Bestuseffhez, a zsebére dugott képpel.
- Ön egy kígyót táplál a kebelében, hercegem.
- Csak egyet? - kérdé sardoni mosollyal Bestuseff.
- Hát, ahogy vesszük. Meglehet, hogy kettőt. De a legmérgesebb vipera ez a Trenk.
- Azt ne tessék bántani. Ő a cárnőnek kegyence s a feleségemnek házibarátja.
- Ő árulója a cárnőnek! S szeretője a kancellárnőnek!
- Nono, uram! Ez nagy szó! Ezt be kellene bizonyítani.
Erre a feltüzelt kancellárnak elkezdett egy mesét mondani a követ.
- Lássa ön, hercegem! Azt, hogy áruló Trenk Frigyes, bebizonyítom kézzelfoghatóan, szemmel láthatóan. Én, hogy ennek a kalandornak, aki saját királyát elárulta, fogára tapintsak, felszólítám őt, hogy készítse el számomra a kronstadti kikötőnek és erődítvényeknek nagy titokban tartott rajzait - kétszáz arany díjért. S ez a pribék elfogadta a kínált bűndíjt. Itt van az elkészített munka.
S azzal odatette a kancellár elé Trenk Frigyes rajzát.
Bestuseff éktelen haragba jött ennek a képnek a láttára. Mit tudta ő, hogy mi különbség van egy fortifikacionális tervrajz meg egy panoráma között. Ez már flagrans delictum.
- Pert kap a gazember a nyakára, s kancsukát a hátára! - kiabált dühében.
Hanem erről lebeszélte Goltz úr. Nem kell az úrfit perbe fogni, mert azt a cárnő pártfogolja: az bizonyosan megkegyelmezne neki az ő szép szemeiért. Legjobb lesz őt szépen meglepni éjszaka az ágyában, s aztán senkinek sem szólva, a csukott trojkába beültetni, s szépen elutaztatni Szimbirszkbe, vagy hova. - Ezzel az alkalommal excellenciád legalább majd annak a másik vádamnak az alaposságáról is meg fog győződni.
Ezzel ismét zsebébe dugta Goltz úr a képet, és eltávozott.
De Bestuseff únak, ördög-pokol! nem volt kedve annak a másik vádnak az alaposságáról is meggyőződni; hanem átrohant egyenesen a felesége szobájába, s haragja tűzokádó kedvében szemére lobbantá a gyalázatot, amit házára hozott, kalandot kezdve egy ilyen sehonnai árulóval, mint ez a Trenk.
Anna hideg méltósággal kérdezé:
- Honnan veszi ön ezt a gyanút?
- Kezemben volt a bizonyítvány.
- Miféle bizonyítvány?
- A kronstadti erődítvények rajza.
- Hát én vagyok a kronstadti erődítvény?
- Fájdalom, hogy ön nem a kronstadti erődítvény. De az áruló csak az ön révén juthatott hozzá, hogy azt lemásolhassa.
- S miért tette volna azt?
- Mert Goltztól kétszáz aranyat kapott érte.
Ekkor aztán a kancellárnőt is elhagyta a türelme. Ő tudta legjobban, hogy Frigyesnek mennyi pénze van, s azt milyen becsületes úton keresi.
Nem replikázott a férjével tovább, hanem nyalábra kapta, mint egy gyereket (kicsiny, vézna uracska volt), s kivitte az ölében, minden rúgkapálózás dacára átcipelte a hálószobájába, ott lefektette a medvebőrre, aztán odakiáltott a komornyiknak: ,,Hívjátok a kirurgust, eret vágni az uramon, a guta kerülgeti."
Anna asszony megtehette azt, ahogy a német szóbeszéd mondja: ,,Ihre Mittel erlaubten ihr Solches."
Aztán otthagyta a kancellárt dühöngeni a saját szobájában.
Maga azonban sietett rögtön levelet írni Frigyesnek.
,,Magát nagy veszély fenyegeti. Ma ne háljon odahaza. Maradjon lord Hyndford házában, közelebbi értesítésig."
Ezzel a levéllel elküldte a magántitkárát a kancellárnő az angol nagykövet palotájába, jól tudva, hogy Frigyes annál szokott ebédelni. Trenk közölte a mylorddal Bestuseffné rejtélyes üzenetét.
A nagykövet azonnal odahajtatott a kancellárhoz.
Amint annak a szobájába belépett, a kancellár heves szemrehányásokkal fogadta, hogy az ő házához egy árulót vezetett be.
- Mit vétett Trenk? -kérdezé a mylord.
- Lerajzolta Kronstadt erődítési tervét suttyomban, s eladta kétszáz aranyért a porosz nagykövetnek.
- Az lehetetlen! - szólt közbe lord Hyndford. (Ő tudta, hogy Frigyes gazdagon van ellátva: nála volt a pénze letéve.) - Ki mondta ezt?
- Goltz maga! Itt volt nálam. A rajzot is megmutatta. Alá van írva a rajzoló neve.
- Alá van írva a neve? Akkor én már tudok róla valamit. Kérem, hívassa ide Goltz urat azzal a rajzzal együtt. Ha ez csakugyan a titkos tervrajz, akkor megvonok minden oltalmat az árulótól.
Bestuseff azonnal írt Goltznak, hogy látogassa meg, s hozza el a tervrajzot is magával. A nagykövet azt üzente vissza, hogy nem mehet, fáj a lába.
Ezalatt lord Hyndford értesíté a házánál menedékben levő Trenket, hogy ,,Csigavér! Nem Annáról van szó, csak Kronstadtról".
Erre aztán Frigyesnek is egyszerre megtért az ártatlansága felőli meggyőződése: - azonnal elhagyta a menedékét, s felsietett a kancellárhoz.
Lord Hyndfordot még ott találta a kancellár szobájában.
A nagykövet igazi brit büszkeséggel kiálta a belépőre.
- Maradjon ott, ahol áll! Ne közelítsen ön felém addig, amíg a vád alól nem tisztázza magát. Ön lerajzolta alattomban Kronstadt erődítményi tervét? S azt eladta Goltz úrnak?
- Én rajzoltam egy képet Kronstadtról, amire excellenciád szólított fel, a könyvárusoknál kapható vázlatok után, s azt excellenciádnak adtam - nem díjért, de hálás tiszteletből.
- S hogy került volna ez Goltz úr kezébe? - kérdezé a kancellár.
Lord Hyndford intett Frigyesnek, hogy hallgasson, s a kancellár fülébe súgott. Erre Bestuseff azt mondta Trenknek, hogy lépjen a mellékszobába, s várjon, míg szólítani fogják. A kulcsot ráfordították az ajtóra.
Azalatt, amíg Frigyes szobafogságban volt, lord Hyndford elmondta Bestuseffnek az egész kronstadti rajz történetét: a kancellár odahívatta magához Funk urat, a szász követet, s Schwert urat, Belgium képviselőjét, azokkal együtt bocsátá el lord Hyndfordot Goltz úrtól felvilágosítást kérni.
Legelőször is Funk úr visszakérte Goltz úrtól a kikölcsönzött rajzot. Mikor az annak a zsebében volt, akkor lord Hyndford azt mondta Goltznak, hogy már most mutassa meg nekik azt a tervrajzot, amelyet Trenktől vásárolt kétszáz aranyon.
A nagykövet ötölt-hatolt, utoljára kipattantotta:
- Énnekem parancsom van a királyomtól megakadályozni, hogy ez a Trenk Oroszországban szerencséjét kovácsolhassa. Én azt tettem, ami egy miniszternek a kötelessége.
- Tessék ezt lediktálni a titkár úrnak.
A három nagykövet a kancellár első titkárát is magával hozta. Az leírta azonnal Goltz úr nyilatkozatát.
- Egyébiránt a másik vádamat, a Kremlin kertjében a gyertyánfák alatti találkozást a magas rangú hölggyel, fenntartom.
A titkár ezt is híven leírta.
- Tessék aláírni - mondá lord Hyndford.
Goltz úr odaírta a nevét.
- Kérek hivatalos pecsétet is ütni a név alá.
(Az ostya nem akart jól megragadni a levélen.)
- Majd én ráköpök, s akkor megragad - mondá lord Hyndford, s úgy cselekedék.
Ezzel a bizonyítékkal aztán visszatértek a kancellár palotájába.
Trenk Frigyes ártatlansága teljesen ki volt derítve: Bestuseff ráismert az elhozott képben ugyanarra, amit Goltz úr titokban megmutatott neki. Restellte nagyon a dolgot, hogy nem tudott különbséget tenni egy tájkép meg egy tervrajz között. Trenk Frigyest kibocsátották a szobafogságból, meggratulálták, megölelgették. Bestuseff is megölelte, hanem azután mégis ütött egyet az öklével a hátára.
- Hanem az a találkozás a gyertyánfák alatt! Azért még majd beszélünk egy szót, úrfi!
Trenk Frigyesnek aztán lovagi szavát vették, hogy nem fog Goltz úrral gorombáskodni, ha találkozik vele.
Bestuseff ottmarasztá az urakat lakomán. A kancellárnő is megjelent az asztalnál, s változatlan hideg arccal hallgatá végig a mylord és a két kövér úr előadását a Goltz úr intrikájáról. Úgy tett, mintha ez csupa új dolog volna előtte. - Bizony pedig ha ő bele nem kap a sors lovainak gyeplőjébe, azok már azóta repítik Frigyes úrfit az Urál felé! Csak Bestuseff dörmögött közbe egyet-mást.
- No, de a gyertyánfák alatt...
Még tartott a lakoma, amidőn belépett a terembe a cárnő udvarmestere, s egy levelet adott át a kancellárnak, melyet a cárnő saját kezűleg írt.
A vendégek felállva hallgatták végig a levél tartalmát. A kancellárhoz volt az intézve. A legszeretetreméltóbb uralkodónő mély felindulásának adott kifejezést azon méltatlan vádaskodás fölött, mellyel kedves híve, Trenk Frigyes nevén sebet ütni törekedtek. Ezen igaztalanul okozott fájdalom megorvoslására elrendeli a cárnő, hogy Trenk Frigyesnek az államkincstárból kétezer rubel kifizettessék, s jövőre nézve e hű ifjú személye minden kémkedés és ólálkodás alól mentesíttessék.
- Éljen a cárnő! - hangzott minden ajakról.
Trenk Frigyesnek odanyújtatott a levél, hogy azon az uralkodónő nevét megcsókolhassa.
A kancellárnak egyszerre visszatért az egész jókedve.
Megveregette Frigyes vállát.
- Jól van, fiacskám. Csak te sétálj a Kremlin gyertyánfái alatt. Egy szót se beszéljünk erről többet.
... S mindezt istennői apátiával hallgatta végig a szép Anna asszony.
Ez a rosszul sikerült cselszövény színleg mulatságosan végződött, de az érdekelt kedélyekben mélyen ülő salakot hagyott hátra.
Trenk Frigyes naplójából annyit tudunk meg, hogy a szép Anna asszony ezért a lovagiatlan árulkodásért olyan inzultussal állt bosszút Goltz úron, amely le nem írható; és hogy ez a nagykövet ez eset után sorvasztó betegségbe esett, s rövid időn elhalt. Halála rejtélyét homály takarja.
De magának Trenknek a lelkületét is feldúlta ez a durva cselvetés.
Hogy Frigyes király őt, egykori kedvencét, még idegen országban is üldözteti, s ilyen eszközöket is megenged a nagyköveteinek, hogy haragja kipécézett tárgyát szerencsétlenné tegyék.
Saját szavai szerint: ,,e cselvetésen felindulva, képes lett volna saját hazáját pusztasággá átváltoztatni, ha alkalom kínálkozott volna rá."
Tehát már kész volt kardját kihúzni Poroszország zászlói ellen.
Megszületett a hongyűlölet.
S ezt a szörnyszülöttet még nagyobbra nevelte mindennapi indulataival.
A féltékenység fullánkja a kancellárnak is a szívébe szakadt. Ez időtől fogva nemcsak a saját szemével, de kémei által is folyton figyelembe tartá a felesége és Trenk Frigyes minden lépését. Azoknak alig lehetett másutt ellenőrizetlenül találkozni, mint a Kremlinben, aztán meg lord Hyndford palotájában, vagy néha Bernesnél, az osztrák nagykövetnél. lde nem hatolhattak be a kancellár kémei.
S ez a féltés, ez a bosszúság magára az orosz politikára is befolyással volt. Bestuseff megharagudott lord Hyndfordra és Bernes úrra amiatt, hogy Anna asszonynak Frigyessel folytatott szerelmi viszonyát pártolják. Azoknak ugyan legkevesebb kedvük telt abban, hogy két szerető szívnek a boldogságát előmozdítsák, de nagy politikai tervük volt vele, hogy Erzsébet cárnőt megnyerjék az angol és osztrák fegyverszövetség számára, s egy közös hadjáratra Poroszország ellen. S ennek legbiztosabb eszközlője volt a kancellárnő, akinek Poroszország iránti gyűlöletét legjobban fenntartá a Frigyes király által méltatlanul üldözött ifjú iránti szenvedélye.
Ez a huszonnégy éves gyermek képezte az európai politika sarkát, mely körül az összes diplomácia forogni volt kénytelen.
A cárnő is kényeztette a fiút, és semmi titkot nem tartott előtte.
Ez öntudatlan politikai sark körül aztán maga az orosz diplomácia is megfordult.
Bestuseff kancellár, féltékenysége hideg dühében, eddigi szövetségeseitől, angoloktól és osztrákoktól elfordulva, a poroszokhoz közeledett. Anna asszony, kinek szintén megvolt a maga titkos rendőrsége, férjének minden titkos terveiről értesült. A hadügyminiszter, Aprakszin, maga is bele volt ezekbe avatva.
A titkos terv az volt, hogy Oroszország csatlakozzék az angol, osztrák és később a francia szövetséghez, s indítson meg egy nagy hadsereget Aprakszin vezénylete alatt a poroszok ellen. A legelső összetalálkozásnál azonban, melyben a poroszokkal csetepatéra kerül a sor, tegyen úgy Aprakszin, mintha elvesztett volna egy derék ütközetet, s vonuljon vissza, hagyja magára az osztrákot, aki az oroszok félreálltával az angolokkal nem érintkezhetik, sem a franciákkal.
Ezt az egész komplottot előre megtudta Anna asszony, s közölte Frigyessel, úgyhogy ez a gyermek már előre tudta, hogy mi lesz a legközelebbi nagy háborúnak a kimenetele.
Trenk Frigyes veszélyes lejtőre jutott. Eszközül hagyta magát felhasználni egy nagy, az egész Európát megmozdító diplomáciai cselszövényhez, amelyben neki az a szomorú szerep jutott, hogy saját hazája ellensége legyen. S ha még abban tört volna ki corioláni hongyűlölete, hogy kardját ajánlja fel hazája ellenségének, ebben még lett volna valami brutális lovagiasság: a hőstett elfelejteti az indokait. De őrá egyenesen Ephialtes szerepe várt: az ellenséges légióknak honfitársai ellen kalauzolása. Ő segített szítani a gyűlöletet Erzsébet cárnő lelkületében a poroszok iránt. A trónörökös, később III. Péter cár, határozott ellenzője volt annak a politikának, mely Oroszországot a burkusok elleni harcra izgatta. Ezt tudta Bestuseff és Aprakszin is. De a cárnő nem kérte a trónörökös tanácsát, egészen a kancellárnő befolyása alatt állt, aki viszont engesztelhetetlen bosszút forralt Frigyes király ellen a Goltz által rajta elkövetett meggyalázásért.
Tehát a kancellár és a felesége két egymás ellen irányult politikai cselszövényen dolgoztak.
Nagyon tragikus vége lett ennek a magas komédiának.
Öt évvel később csakugyan megindult a nagy hadjárat Frigyes király ellen, melyben az oroszokon kívül az osztrákok és franciák is részt vettek. - Aprakszin tábornok egy hatalmas hadsereggel indult meg Poroszország felé, s Frigyes király fölött Grosz Jägerndorf mellett nagy diadalt vívott ki. - Ugyanekkor azonban Erzsébet cárnő halálos betegségbe esett. - Bestuseff egy merész elhatározással hirtelen parancsot küldött Aprakszin után, hogy ne nyomuljon előre, térjen vissza az egész orosz hadsereggel Muszkaországba. Azt remélte, hogy ezáltal megnyeri a következő cár gráciáját, aki a porosz királyt pártolta. - Azonban mire Aprakszin visszatért az orosz hadsereggel, akkorra Erzsébet cárnő is felgyógyult a halálos betegségéből, s ismét átvette az uralkodást.
Mikor a cárnő megtudta, hogy az ő kegyencei, uralkodónőjük halálára számítva, ily végzetes fordulatot idéztek elő a hadjáratban méltó haragjában haditörvényszék elé állíttatá mind a kettőt, s a bírák halálra ítélték őket. - Erzsébet kegyelem útján száműzetésre változtatta e büntetést. Anna asszony követte a száműzetésbe férjét, ahol Bestuseff Alekszej Petrovics, rangjától, érdemjeleitől megfosztva a Bibliából kiszemelt kegyes mondatok összeállításával foglalkozott míg bátyja, Bestuseff Riumin Ferenc patikárusságra adta magát. (Ő lett feltalálója a hírhedt Bestuseff-cseppeknek, más néven ,,arany cseppek", melyek minden migrént meggyógyítottak.) - Ha Trenk Frigyest, ki együtt emelkedett e hatalmasokkal, ott találta volna a nagy kataklizma, belőle is olyan hulló csillag lett volna, mint azokból. - Elvesztette volna azt, ami visszanyerhetetlen: a becsületet.
Jó szerencséje volt, hogy korábban utolérte a szerencsétlenség.









Jókai Mór: Trenk Frigyes


NYOLCADIK FEJEZET  Keresztül-kasul a világban
Amíg az ifjabb Trenk az orosz udvar diplomáciai és szerelmi cselszövényeiben élénk szerepet játszott, azalatt az öregebb Trenk a spielbergi börtönben véget vetett nyughatatlan életének. A meghalása is egy rettenetes komédia volt: démoni gonoszkodással úgy kitervezve, hogy annak még folytatása is maradjon, hogy az ő lelke még azután is a sírkövén gubbaszkodva nevethessen az utána következők kínlódásain.
Előbb szabályszerű testamentumot tett, melyben (a királynő beleegyezésével) minden világi birtokára nézve az ő kedves unokaöccsét nevezé meg általános örököséül. (Akit nem sikerült orgyilkosokkal megöletnie.)
Mikor készen volt a végrendelete, nevetve mondá a börtönfelügyelő tisztnek, Kottulinszkynak:
- No, most már vígan halok meg, mert úgy elláttam az öcsémet, hogy még holtom után is bosszanthatom és mortifikálhatom.
Akkor aztán konvertált, barátcsuhát öltött: - aki teljes életében ateista volt, templomokat rabolt ki, papokat kínzott: - egyszerre kegyes lett; megjövendölte a halála napját, óráját, gyóntatót hívatott; egy nap azt mérgezte meg aqua toffanával, másnap magát. Hogy még egy nevetnivalója legyen a lelkének onnan a sírkő tetejéről: hogy zarándokol hozzá majd a nép mint csodatevő szenthez.
Trenk Ferenc tehát megírta a pokoli komédiáját, csak az volt hátra, hogy a hős eljátssza azt, akinek a számára a címszerep írva volt.
A bécsi udvari kancellária felküldé Moszkvába Trenk végrendeletét a felhívással együtt, hogy a legatárius foglalja el az örökbe hagyott birtokot. Azt jól tudta Trenk Frigyes, hogy minden ország törvénye megkívánja, miszerint földbirtokot csak honosult nevezhet tulajdonának; aki magyarországi földesúr akar lenni, annak magyar nemessé is kell lennie. Következőleg ott kell hagynia a fényesnek indult orosz életpályát, a magas politikában elfoglalt izgalmas részesülést, a hatalmas pártfogókat s még hatalmasabb pártfogónőket, az élvezetteljes kalandokat. Felcserélni Moszkvát Béccsel. És Bécset ismerte már annyira, hogy ne találjon benne semmi szeretnivalót. Nagybátyjának a sorsa elég ijesztő példa lehetett előtte. Tudhatta, hogy mennyi átok fekszik nagybátyja örökül hagyott birtokán! Bár azt még nem tudta, hogy mennyi processzus jár vele.
Eleinte visszautasítá az egész örökséget. Azonban lord Hyndford és Bernes úr addig unszolták, míg ráadta a fejét, hogy elfogadja azt.
Egymilliós örökség! Tömérdek kincs! Készpénz halommal! Három nagy uradalom, várkastély Magyarországon.
Lord Hyndford azzal győzött, hogy a szabadságvágyat éleszté fel Frigyesben. Magyarország az ős szabadság hazája, olyan, mint Anglia, ahol a magyar nemest védi a primae nonus. A magyar nemes kiskirály a maga kastélyában! Míg ellenben a nagy orosz birodalomban a legmagasabb államférfi, a leggazdagabb knéz sincs megóva attól, hogy egy cselszövény, egy cárnői szeszély a vesztőhelyre, a pellengérre ne küldje: a kancsuka alá, aztán Szibériába. Íme, őrá is ki volt már mondva - nem ítéletképpen - csak egy féltékeny férj haragjából, hogy odavándoroljon, s csak egy asszonyi hajszálon akadt fenn a balsorsa.
Ez döntött. Frigyes elfogadta a magyar udvari kancellária edictumát, s folyamodott a cárnőhöz elbocsátásáért.
A cárnő is nehezen akarta elbocsátani, de hát még a másik uralkodónője! Ölelő karok lekötötték, forró csókok forrasztották, mégis el tudta magát szakítani. Megígérte, hogy visszajön. A szép Anna egy gyémántokkal kirakott medaillont ajándékozott neki miniatűr arcképével, meg egy drágaköves szelencét. Tubákolni divat volt hölgyeknél és ifjú uraknál.
És mikor elutazott, Szentpétervárott egy bankár kereste fel, aki egy levelet adott át neki, melyet a kancellárnő írt búcsúképpen hozzá. A levélhez egy váltó volt mellékelve négyezer rubelról. Ezt küldé a távozó kedvencnek útiköltségül. A levelet megcsókolá, s keblébe rejté Frigyes, a négyezer rubelt köszönettel visszaküldé.
Volt neki elég pénze, szépasszonyok, magas úrhölgyek adománya.
Négy inast hordott magával: a két lovászát, Jankót és Brankót, aztán meg egy muszka vadászt és egy kalmuk kocsist. Ezekre ugyan mind nem volt szüksége, mert hajón utazott tovább.
Előbb Stockholmba ment, ahol a királyné igen szívesen fogadta. Frigyes király legifjabb nővére volt. Jól ismerte Trenket. Ő volt a lakodalmánál a királyi menyasszony kísérője a nemes, tiszteletbeli csapat élén. Bizonyosan Amália hercegnő révén is jól ismerte az ifjút. Arra mutat az a figyelmeztetése, hogy ne sokat időzzön Stockholmban, mert ez kellemetlen súrlódásra találna okot adni a berlini udvarral.
Innen átutazott Koppenhágába: ott is talált egy régi jó pajtást, akit nyomorúságából kisegítsen. Aztán tovább Hollandiába, egy gabonaszállító hajóval.
Útközben elővette őket a vihar, a hajó elvesztette az órradzóját meg az előtörzsfáját, s jó szerencse volt, hogy a gotenburgi sziklák előtt horgonyt vethetett.
A vihar kilenc napig ott tartá fogva a hajót.
Frigyes ezalatt azzal mulatta magát, hogy beleülteté a négy inasát a hajó dereglyéjébe, s elkalandozott a sziklák közé, tengeri rákot, tőkehalat fogni hálóval, szigonnyal, vadludakat lövöldözni, azokat hazahordta a hajóra, s megosztotta a matrózokkal.
Azokon a sziklaszigeteken emberek laktak: a férfiak halászattal, az asszonyok földműveléssel foglalkoztak. Ebben az évben rossz termésük volt. A szigetlakók éhínséggel küzdtek.
Trenk Frigyes aztán a hajótulajdonostól felvásárolt valami száz zsák rozsot, s azt dereglyével kihordá a sziklákhoz, s szétosztotta a szigetlakók között. Ez is a nagyúri szenvedélyek közé tartozik.
Egy nagyobb sziklaszigeten még templom is volt. A pap is olyan ínséget szenvedett, mint a népe. Azt is megajándékozta Frigyes egypár száz forinttal, amennyit az sohasem látott életében egy rakáson.
Hangzott is utána a megvigasztalt nyomorultak áldó zengedezése.
Úgy látszik azonban, hogy a vihar nem vesz tudomást az ilyen hálanyilatkozatokról, mert a hajóhoz visszatérőben olyan rohammal támadt a dereglyére, hogy azt felfordítá.
Trenk Frigyes csak a Jankó inasának köszönheté, hogy oda nem veszett a hullámokban. Ez kezénél fogva húzta őt ki egy sziklára. Hanem az orosz vadász meg a kalmuk kocsis a tengerbe fulladtak. Azok nem tudtak úszni.
Frigyes is beteg lett, s néhány napig sem élő sem halott nem volt. Míg végre tizenötöd napra szerencsésen megérkezett a hajó Amszterdam alá. - Hát bizony akkor tökéletes élvezet volt a tengeren való utazás.
Hogy miért tette ezt a nagy körutat Trenk Frigyes Stockholmon, Koppenhágán, Amszterdamon keresztül Bécsig? Annak a megoldását csak az ifjúkori kalandvágyban és hetykélkedésben tudjuk feltalálni. Útközben elpocsékolt tengersok pénzt, ivott tengervizet, kapott tengeribetegséget, de semmi okosat nem tanult.
Egypár fölösleges kalandja is volt: egy híres verekedő cethalásznak levágta a jobb kezét, s egy homályos gentleman által, kit nagylelkűen megtraktált, meg hagyta magát lopni keservesen. Jobb lett volna, ha a cethalászt traktálta volna meg, s az iparlovagnak vágta volna le a kezét.
Végre, nagy Odüsszeia után, körülkerülve fél Európát, eljutott Bécsbe.
Legelső dolga volt audienciát kérni a királynőnél. Mária Terézia igen kegyesen fogadta s tudatá vele, hogy legmagasabb beleegyezését adja hozzá, miszerint Trenk Frigyes nagybátyja örökségét elfogadja, melynek rendezésére egy delegatum judicium van kiküldve.
Frigyes azt hitte, hogy Bécsben is úgy lesz, mint Moszkvában. Csak meg kell magát mutatni, s azzal minden ember meghódol előtte. Annyival inkább, mert itt már mint egy valóságos magyar mágnás, három uradalom meg egy híres kincstár örököse léphet fel.
De nagyon lehorgasztá a kevélységét a Trenk-féle törvényszéki bizottság elnöke, aki megismerteté vele a helyzetet. Legelőször is a megdicsőült végrendelkező nyolcvanezer forintot meghaladó legátumokat hagyott mindenféle kegyes célokra, melyek a kincstárán erős apadást okoznak; azután pedig nem kevesebb, mint hatvanhárom processzus van a hagyaték ellen megindítva, melyeknek eldűltéig az örökség ki nem adatik, s ha a felperesek igényei érvényesülnek, az egész kincstár fenékig kiürül.
Ez volt az a mulatság, amely fölött Trenk Ferenc még halála előtt egy órával is olyan jókat tudott nevetni. Micsoda képet fog csinálni öcsémuram, mikor megtudja, hogy hatvanhárom perben kell helytállania, s mint az üldözött medvének, egy egész kopófalka ellen védelmeznie magát.
Egymillió forint örökség-hatvanhárom prókátorral!
A legelső gondolatja az volt, hogy odadobja az egész örökséget a törvényszék lábához, s fut Európából, s Kelet-Indiáig meg sem áll! - S ez volt az egészséges gondolat! Bár maradt volna mellette. Ott még alkirály lehetett volna.
De szerencsétlenségére éppen akkor érkezett meg Bécsbe az ő moszkvai jó barátja, Bernes úr nagykövet, akinek valami elintézni való ügyei voltak Milánóban. Az ismét felbiztatta, hogy csak fogadja el a Ferenc bátyja végrendeletét úgy, ahogy van, egyelőre; majd ő beszél a királynővel, s megszabadítja Frigyest e kellemetlen helyzetből. Fel is ment az udvarhoz, s a legjobb ígéretekkel tért vissza. Ezeken aztán Frigyes megnyugodott. Bernes úr megígérte neki, hogy amint Milánóból visszajön Bécsbe, egyenesen hozzáfog a Trenk-massza felszabadításához, s addig vissza nem tér Moszkvába, amíg ifjú barátját a pakráci, petrováci és pleternitzi uradalmakba be nem iktatja.
Ekkor aztán Frigyes mégiscsak előkérte hát a Ferenc testamentumát, amit még mindaddig nem látott.
Itt következtek azután még az új meglepetések.
Trenk Ferenc hagyományozása három föltételhez volt kötve.
Az első, hogy az általános örökös térjen át a római katolikus hitre. (A Trenkek lutheránusok voltak.)
A második, hogy egyedül az osztrák uralkodóháznak szolgáljon.
A harmadik, hogy az egész vagyona elidegeníthetetlen hitbizománnyá alakíttassék.
Ezek a föltételek még a hatvanhárom processzusnál is súlyosabban nehezültek a milliós örökségre.
És Frigyesnek még egyszer nyitott utat jó sorsának nemtője ebből a labirintból való megmenekülésre.
Alig utazott el Bernes úr Bécsből, amidőn a pfalzi követnek az estélyén összetalálkozott Frigyes a porosz nagykövettel, aki őt előzékeny nyájassággal félrehívta egy ablakfülkébe, s elkezdett előtte nyilatkozni Frigyes király megváltozott indulatáról Trenk iránt. A nagykövet minden rábeszélőtehetségét elővette, hogy Frigyest hazájába visszatérésre bírja. Biztosítá számára a király amnesztiáját, lelkére köté a hazája iránti szeretetét. - Frigyes hajthatatlan maradt.
Azután a nagyravágyásához beszélt. Frigyes király ki fogja őt nevezni egy lovasezrede parancsnokának; fényes katonai pálya nyílik meg előtte a saját hazájában míg itt az új hazában ugyan várhat, amíg egy fölösleges helyen megakad, ott azután fenn is akad. Láthatja a bátyja példájából, hogy mi a jutalma Ausztriában a csatatéren szerzett érdemeknek. - Frigyest ez sem indította meg.
Végre a legérzékenyebb részén támadta meg. Beszélt neki a szerelméről. Az egyetlen fennkölt szerelméről. A védőangyaláról, aki őt még most is imáiba foglalja. - Még ez sem győzte le!
Az az átkozott millió bezárva tartá a lelkét.
Frigyes visszautasította a nagykövet ajánlatát, a király kegyelmét, s ezáltal nyíltan a hazája ellenségének vallotta be magát.
Ez volt a legnagyobb hibája és a legnagyobb bűne. Ezen tört meg a sorsa derékban.
Maga is elismerte azt később, s vénségében nehéz önvádakat halmozott magára, hogy akkor ezt a sorsfordulatot nem fogadta el, s egész ifjúságát, életerejét semmivé tette általa.
Egymillió miatt.
De annak a milliós örökségnek a végrehajtói követelték a végrendelet föltételeinek végrehajtását. Legelőször is a római katolikus hitre áttérést.
Furcsa ellentmondások jönnek elő Trenk Frigyesnek a jellemében. Ettől az egytől vonakodott.
Ó, aki annak az egymilliónak a csábképéért meg tudta tagadni a hazaszeretetét, el tudta mellőzni a nagyravágyását, le tudott mondani a szerelméről, - nem tudta megváltoztatni az eklézsiáját. Háromnegyed részben gyönge tudott lenni egynegyed részben erős.
De, hogy mégis, emiatt, el ne veszítse azt a kísértetes milliót, megtette azt a tréfát, hogy egy kapucinust megvesztegetett, hogy adjon neki bizonyítványt, miszerint ő áttért a katolikus egyház kebelébe. S ezzel elég volt téve a formaságnak. De az ilyen csalfaság nem maradhatott titok. Ezért aztán mindenki meggyűlölte, és üldözőbe vette. A hipokrízist, a hitvallással űzött komédiát mind az egyik, mind a másik fél egyformán elítéli. - Ezzel Trenk Frigyes Szibériát csinált maga körül az emberi szívekben.
S Trenk Ferenc gúnyszelleme ott repkedett körülötte az útjain. Hát nem ez a manó vitte utána Bernes úrnak az aqua toffanát, mely azt olaszországi útjában megölte? A kedves atyafiak ezt a módját találták ki a barátságos kiegyezésnek: megmérgezték.
Bernes hirtelen halála egyszerre megfosztotta Trenk Frigyest egyetlen igaz barátjától, aki az udvarnál befolyással bírt.
Maradt helyette hatvanhárom ellensége, ugyanannyi peres fél, aki az örökségét megtámadta, azoknak az ármányos prókátoraik, a megvesztegetett bírák, a sikkasztó sáfárok, csalafinta iparlovagok, akikhez még megszerezte ellenségekül a hitbuzgó papokat, a dölyfös udvaroncokat és a gyanakodó diplomatákat.
Valóban egy mesehős bátorsága s egy gyermek könnyelműsége kellett hozzá, hogy Trenk Frigyes ebbe a szörnyetegek barlangjába belelépjen. Itt azután lassanként kinevelte magát azzá a gyűlöletes és nevetséges alakká, ami egy bécsi perkeresőé, aki egyik ajtótól a másikig szalad, törvényszékekhez, dikastériumokhoz, kancelláriákhoz. Kopogtat, dörömböz, könyörög, káromkodik, janitorokat megveszteget, és ahová be nem juthat, a kapun les rá a kegyelmes úrra, ott fogja el, úton-útfélen panaszolja úrnak-bolondnak a szenvedett méltatlanságait, pretendál, allegál, replikál appellál, concertál, törvényeket citál, szidja a papokat, az udvaroncokat, a rendőrség kezébe kerül, becsukják, kiszabadul, satisfactiót követel, azt nem kap, fűhöz-fához folyamodik: fut előle minden ember, s ajtót-ablakot zár, ha meglátja.
És ezalatt külső viseletében is elhanyagolja magát, katonai egyenruhája nincs már, a legolcsóbb polgári öltözetet viseli, nehogy a Kleiderordnung törvényeivel összeütközésbe jöjjön.
Ilyen alakban aztán a nőknél sincsen szerencséje. Nem is ér rá szerelmi kalandokra gondolni, hisz mindennapra terminusa van valami bírónál, ha nem compareál, elmarasztalják in contumaciam. Dehogy írhat most verseket, előtte a magyar Corpus juris: azt tanulja be könyv nélkül, jobban otthon van már a Tripartitum, az edictumok és a curialis decretumok útvesztőjében, mint egy tabularis fiskális, s még azzal is mortifikálja a bécsi bírákat, hogy a magyar törvényekből tart nekik praelectiót.
S ezt az infernális haláltáncot járja három esztendeig! Három legszebb évet a fiatalságából elpocsékol perpatvarkodással.
Végre csodák történnek. Három esztendő alatt dűlőre jutnak a perek. Alig hinné az ember! Három esztendő! Hisz ez a csecsemőkor egy processzusnak az életéből. Ezalatt ami kincsei voltak a nagybátyjának otthon a szlavóniai várában, azokat egyszerűen ellopták. Minden ember, aki felügyelőnek volt odaküldve, lopott belőlük valamit. Ha ellenőrző is volt, akkor ketten loptak. Nem hagytak ott semmit: tiszta munkát csináltak. - No, de hát ezeket a kincseket Trenk Ferenc, a pandúrvezér maga is úgy rabolta össze, átok volt rajtuk. Hadd fussanak.
Félmillió oda!
Végre az uradalmak mégiscsak felszabadultak. S azok is megérnek magukban egymilliót. Jövedelmük az akkori idők gazdálkodása mellett is fölment hatvanezer forintra. Még ebből is lehet urat játszani.
Ekkor azonban előálltak a magasabb jogtudósok. Azt mondták, hogy nem úgy van az! Trenk Ferenc eltestálhatta a maga birtokait az unokaöccsének; de annak mint idegennek, nem lehet Magyarországon fekvő birtokot elfoglalni. Az idegen örököst csak a pénzértéke illeti meg a Trenk-féle magyar és szlavón uradalmaknak.
A királynő külön edictumával elrendelte, hogy a Trenk-uradalmakat el kell adni.
Meg is vette azokat az akkori királyi személynök, Grassalkovich Antal, akit ugyanazon évben emeltek grófi rangra százötvenezer forintért. Tehát a másfélmilliós örökség összezsugorodott százötvenezer forintra.
De ha még itt megállt volna!
Hanem ekkor még előjöttek azok a kegyes intézetek, akiknek a megdicsőült legátumokat hagyott, azokat előbb rövidesen kielégítették.
Ez operáció után maradt Trenk Frigyesnek még hatvanezer forintja. Mikor aztán hozzá akart nyúlni a veszett fejszének a nyeléhez, akkor tudtára adták, hogy ez az örökölt summa megmarad hitbizománynak, a testamentum értelmében. Hitbizományt pedig csak magyar honosult vehet birtokba. Frigyesnek még hatezer forintot le kellett fizetni az indigenátusért. - Ezen kellett volna kezdenie a dolgát, ha olyan makacs fejű nem lett volna.
Így aztán szépen megtörve, megpuhítva került elő a nagy örökösödési hadjáratból.
A királynő, hogy balzsamot csepegtessen a fájó sebeire, kinevezte Trenk Frigyest egy kürazir ezredéhez kapitánynak.
Trenk Frigyes megköszönte szépen a kegyelmes adományt, s azzal beszerezve az egyenruháját, a szükséges paripákat, el is foglalta a helyét a vértesezredénél, melynek szállása ott volt a szép magyar Alföldön, a derék Kecskemét városában.
Ott azután Trenk Frigyes egészen boldognak érezhette magát. A magyar vendégszeretet mellett egyik disznótorból, vendégségből a másikba vitték. Lakozás, névnap, emmaus meg nem esett nála nélkül. Szerették is nagyon. Briliántos szelencéket ugyan nemigen kapott a szép hölgyektől, hanem annál jobb túrós béleseket.
S ugyan okosan tette volna, ha ezt a szép életcélt elérve, megmaradt volna mellette, s nem zavarta volna fel többé a vizet maga körül.









Jókai Mór: Trenk Frigyes


KILENCEDIK FEJEZET  A balsors kezdete
Tehát a kecskeméti homokbuckák között agarászni, a sóstó nádasaiban kacsázni, hébe-hóba a katonákat rájtsuloztatni; hosszú ebédeket végigenni, karcos idei bort inni és hosszúszárúból dohányozni: - ez volt az élete annak a tűzlelkű ifjúnak, aki már tizennyolc éves korában a királyi udvar fényében pompázott, fejedelmi kegyenc volt, a gárdát vezette, jó barátokkal és jó ellenségekkel csakúgy komázott, aki a berlini magas körökben Európa legnagyobb tudósaival, lángszellemeivel társalgott, Moszkvában a világ fő-fő diplomatáival országrendítő kabalákat koholt, és most itt sakkozik naponként a kecskeméti prédikátorral, az egyetlen emberrel, akivel filozofálni lehet - diák nyelven.
Hát még az eltűnt elízium! A fejedelmi szépasszonyok, a regényes, kalandos, tüneményes varázsnők, az angyali Amália, a démoni Miranda, a tündéri Jelvira, az istennői Anna! A kecskeméti nép pedig puritán. A nők a templomban külön ülnek a férfiaktól, s másutt nem látni őket. Negyvenéves kora előtt az asztalnál sem foglal helyet az asszony, ha idegen vendég van jelen, s a hajadon leányt az első szobába sem eresztik, nehogy az ablakon kinézzen.
S itt kellett vesztegelni annak a nyughatatlan léleknek, akinek a fél világ sem volt elég.
Hányszor megátkozta Kecskemétet!
S hányszor visszaimádkozta ezt az átkot később! Bárcsak visszakerülhetne oda megint, a becsületes Gyenes uram portájára, a jó fehér cipó, szalonna meg az ürmös karafina mellé!
Huszonnyolc éves volt már Frigyes, s kétségbeesetten vette észre, hogy kezd kihízni minden uniformisából: hasat ereszt, mint bíró uram. Ekkor kap egy fekete pecsétes levelet, kurír által küldve. Az öccse tudatja vele szeretett édesanyjuknak halálesetét, s meghívja Danczkába, atyafiságos osztozkodásra.
Vegyes érzelmek tódultak Frigyes kedélyére, mikor e gyászhírt vette. A szeretett anyáért fakadó könnyekkel együtt járt az örvendező szívdobogás, hogy alkalmat és okot talált Kecskemétről megszabadulhatni.
Folyamodott rögtön a bécsi főhaditanácshoz szabadságolásért, családi ügyeinek rendezése végett.
Az apai örökségét a porosz kormány elkobozta, hűtlenség miatt, az anyai hagyaték iránt pénzbeli egyezséget kellett kötnie a testvéreivel. Nem telt bele két hónap, hogy az engedélyt megkapta az elutazásra.
Hej, de örült, mikor válét mondhatott a vendégszerető magyar városnak!
Arra gondolt, hogy Danczkából, amint ott dolgait végezé, átvitorlázik Szentpétervárra, ahol akkor az orosz udvar tartózkodott, s a rég nem látott kedves arcokat ismét ragyogásra kényszeríti megjelenésével. - Talán ott is marad?
A bécsi ellenségei is úgy vélekedtek. Olyan nagyon megszerették, hogy gondoskodtak felőle: csak egyszer kimenjen az országból, soha többé vissza ne térhessen.
Egész messzeható ármányt koholtak ellene. Berlinbe írtak a kormánynak, hogy Trenk Frigyes azért megy Danczkába, hogy a király ellen orgyilkos merényletet kövessen el. Ausztria nagykövete volt Berlinben Puebla gróf, s ennek a titkárát, Weingartent nyerték meg a cselszövők cinkostársul.
Ki volt csinálva Bécsben, hogy Trenk Frigyest Danczkában időzése alatt a poroszok kezébe juttassák.
S ez az annyi természetes ésszel megáldott lángész oly együgyű buta módra ment bele a kelepcébe, hogy maga sem tud az önigazolására egyebet felhozni, mint véghetetlen elbizakodottságát.
Danczkában csaknem egyidejűleg megjelentek az öccsei és húgai. Azokkal hamarosan kiegyezett Frigyes. Az anyai örökségéből ráeső részt átengedte nekik hétezer tallérért, amit azok rögtön ki is fizettek neki.
Ezzel tehát mehetett volna rögtön Danczkából akárhová, haza Kecskemétre, vagy még hazább Szentpétervárra.
Ugyan miért kellett neki még tizennégy napig Danczkában maradni?
Ha ez időt arra fordította volna, hogy elzarándokoljon az anyja sírjához: ennek az anyának még a holt keze is megvédte volna a fejét nagy veszedelmektől. De hát ő maga azt mondja, hogy mulatni maradt ott. Danczka kikötőváros, mindig tele utazó néppel, akik szeretnek vigadni.
Maga beszéli el, hogy Danczkában egy ismerőse sem volt. Az egyetlen ismertsége hivatalból lett kötve az osztrák rezidenssel, Abramson úrral.
Abramson úr született porosz volt. Soha Bécset nem is látta; ez idő szerint is a porosz király alattvalója, kit csak Bestuseff ajánlatára nevezett ki a bécsi kormány danczkai rezidensül.
Hát ennek az embernek a kezére bízta Trenk Frigyes a fejét.
De nem is jól mondja, hogy több ismerőse nem volt Danczkában. Mert ott találta Reimer urat is. Azt a bizonyos Reimer porosz rezidenst, aki őt négy év előtt el akarta fogatni, s akit ő megkergetett, hogy még a parókája is a markában maradt. Ez még mindig ott volt Danczkában. Találkozhatott vele elégszer Abramson úrnál, ahol mindennapos vendégül látták. - Talán gyönyörűségét találta benne, hogy a megsértett ellenséggel ingerkedhetett?
Hogyan nem érezte, hogyan nem sejtette, minő veszélyes örvény partján jár itten?
Mikor először el akarták Danczkában fogni, akkor még nem volt egyéb bűne, mint az, hogy egy királyi hercegnővel tilalmas viszonyt folytatott, s a glatzi várfogságból erőszakosan kitört, de azóta hozzájárult, hogy az elfogatására kiküldött porosz altiszteket, s magát a hadnagyot csúfosan megbotoztatta, tetézte a terhét a Goltz nagykövettel való elbánása; a rovására lett jegyezve a Frigyes kegyelmének visszautasítása; és végre az osztrák katonai szolgálat elvállalása.
Elhagyta-e Trenk Frigyest egyszerre a fantáziája, a memóriája, a judiciuma, hogy nem bírta maga elé képzelni királyi ellenségének lángoló haragját egykori kegyence ellen, ki felköti az osztrák mellvértet és a kardot azzal a bizonyos tudattal, hogy azzal saját királya és hazája ellen fog fordulni? Mert hiszen azt csak kellett tudnia, hogy Goltz nagykövet a berlini kormányt értesíté arról a diplomáciai gépmozgásról, mely Erzsébet cárnőt az Ausztriával közösen megindítandó hadjáratra Poroszország ellen feltüzelte; s ebben a machinációban magának Trenk Frigyesnek is nagy része volt.
És mindezeket jól tudva, mégis elég könnyelmű volt nap nap után ott táncolni Abramson úr estélyein: egy ágyúlövésnyi távolban a porosz határtól.
Ez valóban olyan merészség, aminek nem lehet más nevet adni, mint ,,párbaj az ördöggel".
Ha már akkor megírta volna Goethe a Faustját, abból megtudhatta volna, hogy az ördög nagyon jól tud vívni.
A hajó is ott volt már a kikötőben, melyen Trenk Frigyes Szentpétervárra készült utazni. Az elindulás előtti nap estéjén már át akart rá költözni, s ezzel kikerülte volna a balsorsot. De a vendégszerető Abramson erővel ott marasztalá magánál búcsúvacsorára. A nagy dínomdánom után hazament a szállására.
Alig feküdt le az ágyába, midőn beront az ajtaján két városi biztos, húsz katona kíséretében, s azt mondja neki, hogy öltözzön fel gyorsan, és kövesse őket. Elvitték a városházára, s ott bezárták a börtönbe. Kiabálni, protestálni nem használt semmit.
Másnap délben megjelent a börtönében Abramson. Nagy szemforgatások közt allegálta, hogy ő mindent elkövetett barátja megszabadítására: volt a magisztrátusnál, a polgármesternél, a szindikusnál, követelve Trenk Frigyes szabadon bocsátását, ki mint osztrák császári tiszt dekrétummal és menlevéllel van ellátva. - A polgármester, Rutenberg uram azonban dühös a bécsiekre. Neki két fia járt ott a magas iskolába, akik részt vettek a ,,fügelegények társaságában", s ezért őket pellengérre állították, dacára polgármesteri leszármazásuknak; most azért bosszút kell állani egy osztrák tiszten. Így tromfol vissza Danczig városa Bécs városának.
(Jó lesz megjegyezni, hogy az a ,,fügelegények társasága" azzal foglalkozott, hogy a legocsmányabb bacchanáliákat rendezte az osztrák fővárosban, s az ilyeneket Mária Terézia uralkodása alatt szigorúan megtorolták.)
Igérte azonban Abramson, hogy rögtön tudósítani fogja a bécsi kancelláriát Frigyes elfogatásáról, s nincs kétsége, hogy diplomáciai úton fogják követelni szabadon bocsáttatását. Addig maradjon nyugton, s ami megőrizni való értékes vagyona van, azt bízza őrá.
És Frigyesnek még most sem derült fel az agyában, hogy ez az ember az ő elárulója; aki őt terv szerint játszotta ellenségei kezébe! S ahelyett, hogy torkon ragadta volna, s megfojtotta volna, átadta neki minden pénzét: anyai örökségét.
Abramson azután azt írta Bécsbe a kormánynak, hogy Trenk Frigyest a saját hebehurgyasága miatt fogták el a poroszok. Nagy hetykén átlovagolt a pomerán határon valami szerelmi kalandra; ott csípték el mint porosz katonaszökevényt. Ezt a jelentést aztán Bécsben tudomásul vették, s többet senki sem rontotta el az étvágyát azzal, hogy Trenk Frigyesről beszéljen.
És még azon napnak az éjjelén megjelent a börtönében Reimer, a porosz rezidens, ugyanazzal a porosz tiszttel, ugyanazokkal a porosz altisztekkel, akiket a múlt alkalommal Trenk Frigyes oly csúfosan elveretett; azok elvették tőle, még ami értékes ékszerei voltak, lehúzták a gyűrűket az ujjairól, lehurcolták a bezárt kocsiba, s éjnek éjszakáján kirobogtak vele a városból.
Mire megvirradt, egy porosz állomáson voltak vele; ott beült mellé a kocsiba egy huszártiszt, tizenkét huszár pedig mellette lovagolt.
Így vitték állomásról állomásra, míg egy nagyobb városba értek vele. Ott azután megpihentek. Addig hozzá sem szólt senki. Éjszakára mindig be volt zárva.
Abban a városban a württembergi herceg volt a főparancsnok. (Ugyanaz, akit Schiller a ,,Geisterseher" költeménye hőseképpen megörökített.)
Ez a fejedelmi nemesúr, amint az értesítést kapta Trenk Frigyes elfogatásáról, azonnal odaküldé hozzá hadsegédét, s fölvezetteté magához. A belépő foglyot azzal fogadta, hogy kezet nyújta neki. Ez jó ómen volt.
Frigyes kapott a kedvező hangulaton, s nem késett panaszát előadni, népjog elleni elfogatása felett.
A herceg azzal válaszolt rá, hogy meghívta magához ebédre. Fényes társaság volt együtt. A herceg fiatal nejének is bemutatá az ifjú regényhőst, aki nagyon érdeklődött iránta - az egész társaság, valamennyi porosz tiszt mind a legbarátságosabban beszélt vele. De mintha összebeszéltek volna valamennyi azt a témát variálta, hogy bizony Frigyes király nagyon fel van ingerelve Trenk Frigyes iránt, s tőle semmi irgalmat, kegyelmet nem várhat.
Csak hogy világosan a fülébe nem kiabálták: ,,Fuss innen, szerencsétlen! Ott a nyitott ajtó!"
Nem értette meg.
Nem is zárták itt be. Ott maradt a herceg palotájában vendégül, kisétálhatott a városba; ha katonatiszttel találkozott, az félretért előle. S aztán megint csak visszatért a herceg palotájába.
Ott folyvást szívesen látták.
Harmadnap aztán, hogy csak nem akarta felhasználni az alkalmat, ismét kocsira ültették: de ezúttal nyílt csézába, s minden lovas kíséret nélkül útjára bocsáták. Csak egy tisztet adtak mellé útitársul. Az is álomnak adta a fejét az első órában, s aztán nagyokat bámult, mikor felébredve még mindig maga mellett látta a foglyot.
Pedig néhol olyan közel vitt el az út a lengyel határ mellett, hogy egy iramodással más országban lehetett volna.
Csak ment a végzete elé bután, érzéketlenül.
Ugyanaz a Trenk, aki a glatzi várból fegyveres csapaton vágta magát keresztül, aki átúszott a jégzajló folyón, aki még egy sánta szökevénytársát is a hátán cipelte: most megbénult a szökés gondolata előtt.
A kísérő tiszt szándékosan rövid utakat tett a foglyával, minden állomáson a térparancsnokhoz szállásolta be, aki a herceg szóbeli üzenete folytán teljes szabadságot engedett a fogolynak. Mindenütt előre rémítették a király haragjával. Trenk nem látott, nem hallott. Pedig megmondták neki, hogy Berlinben mi vár rá.
Kíváncsi volt a veszedelmére!
Egy kis mezővárosban egy kapitány fogadta, ki a Württemberg herceg dragonyosezredének utolsó tartalékszázadát vezénylé.
Ennek sok dolga volt az újoncok betanításával. Egy délután egészen magára hagyta Frigyest a szállásán. A századát gyakorlatra vitte messze a városon kívül.
Frigyes lement az istállóba, ott talált felnyergelt, felkantározott lovat, pisztolyt, kardot. Csak fel kellett volna ülnie, és a város másik kapuján csendesen kilovagolnia.
Hanem akkor eszébe jutott, hogy hát aztán hová? ,,Haza" Kecskemétre?
Inkább Berlinbe fogolyképpen.
A százados nagyot bámult, mikor este a gyakorlatról visszatérve, furcsa foglyát ott találta a szállásán.
Még másnap is tett vele egy próbát. Kivitte a csézáján az erdőre.
Talán a csalitok, a pagonyok megsúgják neki a jó tanácsot, hogy fusson a rengeteg mélyébe.
Egy helyen megállítá a kocsit a százados, s azt mondá Frigyesnek:
- Hej! Itt ebben a pagonyban szép csiperkegombákat lehet találni. Szálljunk le, keressünk gombát.
S azzal az egyik jobbra, a másik balra elindult a bokrok közé.
Egy óráig odamaradt a jó, becsületes kapitány. Mikor visszatért a kocsihoz, hát nem szemközt jött rá a delikvens, sisakját teleszedve csiperkével.
- Nem bolondgombát szedtél, pajtás? - rivallt rá bosszúsan.
Még azt sem értette el!
Trenk Frigyes azzal a hóbortos reménnyel áltatta magát, hogy őtet most azért viteti magához Frigyes király, hogy ismét kegyébe fogadja, rangjába visszahelyezze, s aztán majd akkor újrakezdődnek a charlottenburgi aranynapok.
Ez az őrültséggel határos ábránd annyira elvakította, hogy semmire sem emlékezett, amiért Frigyes királynak oka legyen rá neheztelni.
Útközben kifundálta, hogy majd amidőn a haditörvényszék elé fogják állítani, milyen hatalmas védbeszédet fog tartani eddigi életéről és viszontagságairól. A bírák lelke meg fog rendülni.
Nem jutott eszébe, hogy hiszen már a glatzi várfogságba is ítélet nélkül dugták be. A berliniek sokkalta egyszerűbb metódus szerint tudtak elbánni az alkalmatlan embereikkel, mint a bécsiek. Azok nem állítottak megfizetett hamis tanúkat a vádlottal szembe, nem vesztegettek meg bírákat, magas hivatalnokot, hanem brevi manu becsukták az embert, aki nekik nem tetszett, a hűvösre - s aztán ottfelejtették.
Amint a Württemberg herceg dragonyosai kezéből más ezred felügyelete alá jutott a fogoly, egyszerre megszűnt a barátkozás. Zárt kocsikban vitték Berlinig. Ott még tisztességes szobába zárták, de éjjel-nappal két fegyveres őr volt mellette.
Harmadnapra odajött a börtönébe két hadbíró meg egy írnok. Hoztak magukkal egy nagy protokollumot.
Leültek az asztal mellé, a foglyot maguk elé állíták.
Kikérdezték: Kicsoda? Micsoda? Hol és merre járt? Mit keresett Danczkában?
Amíg lehetett, felelt a kérdéseikre. Aztán ilyeneket kérdeztek tőle:
- Mi módon akarta Danczkából az összeesküvést intézni Frigyes király ellen?
- Kik voltak és hányan a cinkostársai?
- A király szakácsát vesztegették-e meg, hogy annak ételébe aqua toffanát keverjen? Avagy a király vadászát, hogy urát szélpuskával lelője!
- Kitől kapta a merénylet kivitelére a pénzt? Az angoloktól-e, vagy az osztrákoktól? Mennyi pénzt kapott?
- Miféle államférfiak voltak ebbe a komplottba beleavatva?
- Mi oka volt rá, hogy Goltz urat, a moszkvai nagykövetet megmérgeztesse?
- Miért ingerelte Erzsébet cárnőt Frigyes király ellen?
- Minő viszonya volt Bestuseff kancellárnővel?
Trenk Frigyes mindezekre a kérdésekre nem felelt semmit. A túlsó rubrikába aztán bediktálták az auditorok:
,,Vádlott makacsul hallgat."
Az utolsó kérdésnél azonban indulatosan kiálta fel:
- De ez már szemtelenség!
Erre beszólították a porkolábot, meghagyták neki, hogy vizitálja meg a foglyot.
Minden öltönyét levettették vele. Az inge alatt megtalálták azt a bizonyos gyémántokkal kirakott medaillont. Azt elvették tőle, kinyitották, kézről kézre adták, nézegették.
- Hát ez nem Bestuseff kancellárnőnek az arcképe?
Azt is odacsatolták a protokollumhoz mint bűntanújelt.
Többet aztán nem vesztegették rá a szót.
Ami egynéhány aranyat még találtak a ruhabélésében elrejtve, elszedték tőle; azzal zárt kocsiba ültették, s erős fedezet alatt elszállították Magdeburgba. Ott a fellegvárban elhelyezték az előre készen tartott börtönébe.
Csinos kis helyiség volt.
Egy odú a kaszamátában, hat láb széles, tíz láb hosszú.
A bejáratot egy vasajtó meg egy tölgyfaajtó zárta. Az ablak, mely a hét láb széles bástyafalba volt vágva, olyan magas volt, hogy el nem érheté. Az ágya pedig vaspántokkal a padlóhoz szegezve, hogy az ablakhoz ne húzhassa. Kívül is, belül is vastag keresztvasak az ablakon, azonkívül egy sűrű sodronyrostély. Egy szögletben egy kis vaskályha s egy megnevezhetetlen bútor, de ez is a padlóhoz szegezve.
Még most nem verték bilincsbe.
Egy korsóban állt az ivóvíz, s arra volt téve egy másfél fontos prófunt. Ez volt a fogoly élelmezése.
A prófunt felében penészes volt, és ehetetlen: de hát a katonák is csak ilyent kaptak.
És Trenk Frigyes rendkívül jó étvággyal volt megáldva. Megáldva máskor; de most megátkozva.
Amint délben a prófuntját megkapta, azt farkaséhséggel egyszerre az utolsó falatig megette: akkor aztán egész nap koplalt.
Az mondja, hogy ezer aranyat adott volna érte, ha csak egyszer jóllakhatott volna - kenyérrel!
Aludni sem tudott az éhség kínjaitól. Álmában az átdőzsölt víg lakomák jelenetei jöttek eléje: a tele tálak, a habzó poharak, amik elrepülnek előle, amint hozzájuk akar nyúlni. Majd meg dobzódik, fal, mint egy sokatevő; fogadásból megeszik egy borjút, s megnyeri a fogadást - s akkor felébreszti a lázadó gyomor korgása.
Hej, de sokszor visszasóhajtozott a jó kecskeméti házigazda rakott asztalához: a derék disznótorokhoz, amik elől elszökött, megunva az unalmas egyforma jó életet. Most aztán megtalálta a változatosságot.
Hasztalan könyörgött, hogy adjanak neki legalább több kenyeret. A várparancsnok Bork, egy embergyűlölő, vad kedély, irgalmat nem ismert:
- Eleget zabáltál a király ezüst tányérjáról hajdanában, amiket a bátyád elrabolt. Ha nem tetszettek a király pástétomai, pecsenyéi akkor, most tessék a prófuntja. Ezt sem érdemled meg. Nekem egyenes parancsom van a királytól, hogy ennél több kenyeret neked ne adjanak. Ennyivel elélhetsz holtig.
Hát ,,holtig"!









Jókai Mór: Trenk Frigyes


TIZEDIK FEJEZET  A halott küzdelme
Trenk Frigyes el volt temetve élő testben.
Ha lehetne fantazmagóriát írni egy elkárhozottról, akinek nem tetszik a pokol, s onnan minden embererővel ki akar törni, és visszatérni a világba, úgy csak Trenk Frigyes börtönéletét kellene travesztálni, ahogy azt ő maga csodálatos emlékezőtehetséggel följegyezte.
Börtönének három ajtaja volt: a legbelsőn volt egy kívülről felnyitható ablak, azon keresztül adták be neki a kenyeret és a vizet. Egész héten csak egyszer nyitották ki az ajtaját; akkor bejött egy rab, az kitisztította a börtönéből az egész hét szennyét. Azután jött oda a várparancsnok a térőrnaggyal, megnézni, hogy a fogoly él-e még?
Ez így ment egypár hónapig.
Ezalatt a fogoly kitanulhatta, hogy hat napon át nem jön be senki a börtönébe.
Akkor hozzákezdett a kiszabadulás munkájához.
Legelőször a puszta körmeivel letördelte azoknak a szegeknek a hegyeit, melyek az éjjeliládája vaspántját tarták, akkor aztán ennek a ládának a segélyével felkapaszkodott az ablakba.
Az ablak előtt járt alá s fel a fegyveres őr.
Megkísérté az őrt megszólítani.
Tízszer nem sikerült a megszólítás, az őrnek nem szabad a fogollyal beszélni.
Egyszer aztán talált olyan katonára, aki visszafelelt neki.
- Ki vagy? Mit akarsz?
- Én vagyok az ártatlanul elítélt Trenk.
- No iszen, ha én volnék az a Trenk, én nem maradnék a börtönben, hanem megszökném innen.
- Hogyan lehetne?
- Keresztülásnád a falat. Ott egy üres kaszamáta van, amiben zsúp áll, az ablaka az árokra nyílik. Ledobálnád a zsúpkévéket, s könnyen utánuk ugranál, puhára esnél. Itt folyik az Elba vize. Ha ott valaki várna rád csónakkal, átkelhetnél a túlsó partra, s túl volnál a szász határon.
- Megtennéd nekem, hogy egy olyan csónakot szerezz?
- Van-e pénzed?
- Az nincs, de van egy gyémántgombom, amiért a zsidónál kaphatsz kétszáz tallért.
- Dobd ki az ablakon.
Trenk Frigyes kidobta a sodronyrácson utolsó ékszerét, amit el tudott rejteni, mikor kimotozták.
Hitt a közkatonák becsületességében.
Ekkor aztán hozzáfogott a munkához.
Ugyanazzal a vaspánttal, melyet az éjjeliládájáról lefeszített, felszakítá a téglázatot; az alatt agyagföld volt.
Előbb ezt a töltelékföldet kellett olyan mélyen kiásni, hogy abba beleülve, magát a falat keresztülvájhassa.
Az a fal hét lábnyi vastag volt. Az első rétege téglarakás, a többi terméskő.
Ki lehetett számítani, hogy ennek a keresztültörése el fog tartani hat hónapig. Csak éjszaka dolgozhatott, nappal az ajtó ablakán át valaki megláthatta volna.
Amint egy téglát, egy követ ki tudott kaparni, azt megszámozta. Korán reggel mindent visszarakott megint a maga helyére, a finom mészporból, amit félrerakott, ragacsot készített, azzal a tört rést besimítá, aztán ráült, hogy a teste melegével szárazzá tegye; akkor a vaspántokat megint fölszegezte a faládára, s nappal veszteg maradt. Meszelőpamacsot a hajából készített.
Legnagyobb nehézsége volt azzal, hogy a kövek közül kikapart vakolatot hogyan távolítsa el.
Azt előbb finom porrá taposta össze, s aztán az ablakán keresztül egy papírból csavart csövön át kifújta a szabadba, mikor az őr hátat fordított.
Egyszer egy vén gránátos került az ablaka alá őrt állani.
Az észrevette ezt a porfúvást, s rákiáltott:
- Hej, Trenk!
Frigyes megijedt.
- Jobban vigyázz! - dörmögé a vén katona.
- El ne árulj! - suttogá Frigyes.
- Én nem. Nevem Gefhardt. Az a másik akinek a gyémántos gombodat adtad, gazember. Az megcsalt. A rábízott pénzen nem vett számodra. csónakot, hanem beitta. Annak a neve Schütz. Akasszák fel! Én nem kérek tőled semmit. Talán hasznát veheted ennek.
Azzal a vas puskatöltőt odahajítá az ablakba, az fennakadt a sodronyzatban a körömfogónál. Trenk behúzta magához. Ez nagyon jó szolgálatot tett neki a fal keresztülvájásánál.
Nemsokára egy bicsakot is kapott az öreg gránátostól, a prófuntjába elrejtve: erre is nagy szüksége volt a munkájában.
A hatodik hónapban annyira jutott, hogy a vastag falat egész az utolsó téglarétegig keresztülfúrta, ami annál kínosabb munka volt, mert fél éjjelt arra kellett fordítania, hogy a kiszedett köveket megint a helyeikre rakja, s a tört rést kívülről bevakolja.
A vizsgálatnál semmi nyomát nem vették észre az aknamunkának. Az a kimagyarázhatatlan ennél a merész kísérletnél, hogy Trenk nem követte azt a határozott elszántságot, amivel magát a glatzi várfogságból kiszabadította.
Csak egy vékony téglafalat kellett még keresztültörnie, egy ugrást kockáztatni a zsúpkévékre, s aztán a keskeny Elbán keresztülúsznia. És az Elbán most nem is zajlott a jég, egy sánta bajtársat sem kellett most a vállán cipelni, mégis tétovázott.
Az a Trenk, aki Glatztól Thornig, kegyetlen télidőben, éhezve, nyomorogva verte magát keresztül, most azon akadt meg, hogy egész úri kényelemmel szándékozott megszökni.









Jókai Mór: Trenk Frigyes


TIZENEGYEDIK FEJEZET  A szép Eszter
Trenk Frigyes többször figyelmessé lett a börtönében, hogy kinn az udvaron valami csengő, siránkozó női hang hallatszik, vegyülve az őr durva elutasító szavával. Némelykor aztán az őr mérges hangja halk dörmögéssé enyhül, s akkor a női hangból gyors suttogás lesz.
Ilyenkor mindig a jó öreg Gefhardt áll a strázsán.
Egyszer az ablakon át megkérdé Frigyes az őrt:
- Micsoda nő jár itt?
- Hát az a zsidóleány: a Heymann Eszter, akinek az apja itt van bezárva az átelleni kaszamátában. Az jár ide az apjával az ablakon keresztül beszélni. Messziről jár ide. Dessauban lakik.
- Szeretnék én azzal a zsidóleánnyal beszélni.
- Az meglehet; mihelyt az apja ablakától visszajön.
És Trenk Frigyes onnan a börtönablakból meg tudta nyerni a fiatal leánykának a hajlandóságát: pedig az nem is láthatta az arcát, csak a szavát vette be. A leány kész volt minden veszedelembe rohanni érte.
A legközelebbi alkalommal, mikor ismét a barátságos katona volt az őrhelyen, a szép Eszter megjelent a fogoly ifjú börtönablaka alatt, s elhozta neki mindazt, amit kívánt: írószereket, ráspolyt.
Hogy azokat átvehesse, Trenk a nyoszolyából hasogatott le szilánkokat, azokat egy hosszú pálcává összekötözte, s azt a sodronyhálón keresztüldugva húzta fel magához.
Akkor aztán leveleket írt.
Egyet a húgához. (Ugyanahhoz, akinek a férje, Waldow gróf, őt a glatzi kitörése alkalmával a házából kikergette.) Most már özvegy volt. Azt kérte tőle, hogy adjon háromszáz tallért Heymann Eszternek, amit az el fog hozni a számára, útiköltségül.
Útiköltség a megszökéshez!
Ez még nem volt elég a bolondságból; azonkívül a berlini osztrák nagykövethez is írt egy levelet, amelyben gavalléros nyíltsággal elmondá, hogy ő most innen a börtönből meg fog szökni, két gránátos segítségével. A levélhez pedig mellékelt egy ezerforintos váltót azzal az utasítással, hogy annak az értékét a nagykövet fizettesse ki Bécsben a tömeggondnokával, s a pénzt adja át Heymann Eszternek.
Ha a szép zsidóleány ezt az őrült megbízatást a börtönben ülő apjának elmondta volna, az bizonyosan átok alatt tiltotta volna meg a leányának ezt a gonosz üzletet. De hát nagyon meg tudta nyerni a szívét az a szerencsétlen ifjú. Elvállalt mindent. Felkereste Frigyes húgát messze földön: attól átvette a háromszáz tallért. Azután bejutott az osztrák nagykövethez, Puebla grófhoz, annak is átadta a levelet és a váltót. Ez aztán titkárjához utasítá, Weingarten úrhoz. Ahhoz a bizonyoshoz, aki a porosz kormány által fizetett áruló volt az osztrák nagykövetség szolgálatában, akinek a hűtlensége által Frigyes király az osztrákok egész haditervét előre megkapta.
Ez aztán mindent rendjén elmondatott magának a szép Eszterrel. Hogyan készül Trenk Frigyes a börtönéből kitörni? Mikor egyszer az a két gránátos fog az ajtaján strázsálni, akik meg vannak vesztegetve. Azoknak a neveit is megmondá. Jó szerencse, hogy az öreg Gefhardt nevét elhallgatta.
Weingarten úr azt mondta a leánynak, hogy nagyon jól van; csak vigye el Trenk Frigyesnek Magdeburgba a nővére által küldött pénzt, aztán majd jöjjön vissza őhozzá a maga ezer forintjáért; akkorra ő azt a váltót kifizetteti Bécsben.
S azzal ez a pribék egyenesen fölment a porosz miniszterhez, s elárulta neki az egész szökési tervet.
Heymann Eszter sietett Magdeburgba.
Jó szerencséje, hogy a fellegvár hídja előtt szembetalálkozott az egyik gránátos feleségével, aki jajveszékelve panaszolta neki, hogy azt a két bizonyos gránátost elfogták, az egyiket akasztófára ítélték, az ő urát pedig hétszer alá, hétszer fel vesszőfutásra.
A zsidóleány egyszerre megértette a veszedelmet, s megfordult, meg sem állt a határig.
Trenk Frigyes pedig türelmetlenül várta a galambja visszatértét. Egy napon ismét az öreg Gefhardt állt őrt az ablaka előtt.
- Uracskám. Cigányutcára ment a dolgod. A két gránátost elfogták, akik be voltak avatva. Az egyik az akasztófán, a másik a vesszőzés alatt halt meg. A zsidóleány elfutott. Az apját bot alatt vallatóra vették, hogy a leánya hollétét mondja meg. Nem vallott semmit. Az is belehalt a botozásba.
Trenk Frigyes elszörnyedt e hírre. - Három ember esett áldozatul az ő hebehurgyaságának.
Még következtek többen is!
Az őr folytatá:
- Most már, uracskám, ha menekülni akarsz, csak törd magad keresztül a falon, s aztán ússzál át az Elbán. De ne soká várj vele. A király éppen itt járt, mikor a dolgod kitudódott. Ő erősíté meg az ítéleteket. A te számodra pedig elrendelé, hogy egy egész külön tömlöcöt kell építeni a csillagsáncban, mely olyan erős legyen, hogy még őrizni se kelljen, hogy az őröket meg ne vesztegethesd. Már hozzákezdtek az építéshez; sebesen megy a munka. Ne sokat várakozzál.
Trenk Frigyes erre a rossz hírre kétségbeesetten fogott hozzá az aknafúrás befejezéséhez. A puskavessző már keresztültört a téglarétegen: csak egy taszítás kellett még, hogy a rés járható legyen.
De akkor úgy ki volt már fáradva az erőfeszítő munkában, hogy nem merte a folyamon átúszást megkísérteni. Egynapi megpihenést engedett magának.
Hiszen még csak vasárnap volt. Szerdánál hamarább nem jönnek a börtönt megvizsgálni.
Másnap, hétfőn estefelé, nagy rémületére nyitogatják a börtönajtókat. Alig volt ideje a kését elrejteni.
A térparancsnok és a segédtiszt lépett be hozzá, lámpással a kezükben.
- Öltözzék fel gyorsan - monda az őrnagy.
Erre felölté az egyenruháját: a Cordua vértesezredét.
Akkor a segédtiszt egy béklyós láncot adott neki, azzal az utasítással, hogy azt maga csatolja az egyik kezére és lábára. Azalatt az őrnagy beköté szemeit kendővel, azzal karon fogták, s kivezették a zárkájából.
Nem tudhatta, hova viszik. A szabad levegő megütötte az arcát. Azután feltolták egy kocsiba, mely nyitott volt. Az egyik tiszt melléje ült, a másik átellenébe.
A kocsi keresztülgördült a hídon. Az eső hullani kezdett. Jólesett az arcának a friss májusi permeteg. A rabok nem mosdanak. Most legalább megmosdatja a zivatar.
A szekér kövezeten döcög végig: a városon viszik keresztül, aztán a piacon. Nagy népcsődület van. Hallja, hogy a nevét kiabálják, s egyes mondásokat: ,,Ez a Trenk! Szegény fiú! Hová viszik? A csillagsáncba fejét venni!" Egy-egy női hang irgalmasan kiált fel: ,,Isten legyen kegyelmes szegény lelkének!"
- Az vigasztal; hogy ártatlanul halok meg - monda nyugodtan Trenk Frigyes. - Íme, az ég maga is tisztára mossa az arcomat.
S büszkén fordítá az arcát a szakadó zápor elé.









Jókai Mór: Trenk Frigyes


TIZENKETTEDIK FEJEZET  A családi börtön
A zsenialitást nem lehet megtagadni azoktól a hatalmas uraktól, akiknek feladatuk volt a Trenk családot megfenyíteni.
Frigyes kitörési kísérletének elárultatása után elrendelték, hogy az ilyen rendkívüli gonosztevő számára valami eddig még soha nem látott börtönt is kell építeni, csak őneki magának, a privát használatára.
A börtön tervrajzát ahhoz értő mesterrel elkészíttették, s aztán bemutatták Waldow grófnénak, hogy tetszik-e neki a ,,bátyja" számára építendő börtön? Mert ennek a költségét ő fogja megfizetni!
Ördögi humor! A nővérrel építtetni fel a bátyja kínzóvermét! S a börtönépítés költségei címén elharácsolták az egész vagyonát a grófnénak: ő maga megőrült bele, és bánatában meghalt, gyermekei elzüllöttek.
Trenk Frigyes csak a belsejét látta meg ennek a szomorú épületnek, amit hirtelen néhány hét alatt emeltek. Ott vették le a szeméről a köteléket.
Amit maga előtt látott, rosszabb volt a vérpadnál.
Egy szűk odú, minden bútorzat nélkül. Szék helyett egy téglából rakott ülőke; ágy helyett egy márványkő lap a padlaton; egy sírkő, dombormű-halálfejjel s keresztbe tett lábszárcsontokkal, alatta bevésve nagy betűkkel: ,,Itt nyugszik Trenk Frigyes!" - Remek egy tréfa! Fölötte nyugszik, amíg él, alatta, ha meghal.
Azonkívül is a meztelen fal sárga téglái közé vörös téglákból kirakva olvashatá a Trenk Frigyes nevet.
Igazán nagy megtiszteltetés érte!
De ha bútorai nem voltak az új börtönnek, voltak egyéb fölszerelései. Láncok.
Ott várt reá két kormos pofájú kovács, tüzes serpenyővel, pöröllyel. Legelőbb is a két lábára felnyithatatlan béklyókat kovácsoltak, amiknek a lánca egy a falba erősített vaskarikába volt akasztva. Azután a derekára egy széles vasövet vertek, melyet egy lánc kötött össze egy vastag vasrúddal, amelynek a két végéhez voltak erősítve a bilincsek, amikbe a fogoly két kezét szorították.
Akkor aztán otthagyták magára a sötétben: egy szót sem szóltak hozzá. Hallhatta, hogy négy börtönajtó csapódik be az eltávozók után. Azután mély csendesség támadt körülötte; még az őr léptének dobaját sem hallá, mint a másik börtönben. Csak két egymást felváltó vízcseppnek a koppanása szakítá félbe a csendet, melyek közül az egyik az ülőkéjére hullott, a másik meg a fekhelyére, úgy, hogy akár ült, akár feküdt, mindig áztatta a padmalyról alászivárgó mészvíz.
Mikor másnap reggel a porkoláb bejött a zárkájába, a lámpásában a gyertyát egyszerre eloltá a sűrű gőz, fáklyát kellett hozni. S előbb félóráig nyitva kellett hagyni a börtön ajtaját, mert becsütetes ember azt a bűzt ki nem állta.
Pedig nappal lett volna már, valami világosság derengett a boltozatba vájt ablakból alá, de az olyan homályosan hagyta ezt az odút, hogy rab kellett hozzá, akinek a szeme abban látni tudjon.
Idő jártával megszokta Frigyes ezt a félhomályt, télen azonban egész sötétség volt a börtönében.
Lépnie nem lehetett a bilincseitől, ha fel akarta a testét melegíteni, csak annyit tehetett, hogy előre-hátra forgolódott, az ugrálást tiltották a lábait kínzó béklyók.
Milyen nehezen tudott hozzászokni a láncaihoz!
Az első, kínosan átélt nap után meglátogatta a várparancsnok.
Meg volt elégedve a fogoly ellátásával.
Megkérdezte tőle, hogy hát ő meg van-e elégedve?
- Tökéletesen.
- No, ha meg van nyugodva, annak nagyon örülök. Csak erre a szóra vártam. Őfelségének a kegyelme rég itt van a zsebemben, amit azonnal foganatba vehetek, amint ön kinyilatkoztatja, hogy meg van nyugodva.
- Szabadon bocsát őfelsége? - kérdé örömrepesve Trenk.
- No, azt éppen nem. De megengedi, hogy önnek ágyat és pokrócot hozzanak a börtönébe, s aztán hogy ne panaszkodjék az éhségről, minden napra kap egy egész prófuntot.
Hát hiszen ez is nagy kegyelem volt! A nedves odúban meleg pokrócba takarózhatni! S aztán egy egész komiszkenyér! Tizenegy hónapi kegyetlen koplaltatása után. Tigris a prédájára, szeretők egymás karjába nem rohannak oly hévvel, mint Frigyes arra a dercéből sütött cipóra. Felfalta az egészet egy ülő helyében, s azalatt áldotta zsarnokait, akik egyszer valahára jóllakni engedik puha kenyérrel.
Pedig ez is csak rafinált kínzásul volt kiszámítva. A hirtelen felfalt puha kenyér a kiéhezett gyomorban nemsokára oly irtóztató görcsöket okozott, hogy a fogoly kínjában a láncait harapdálta. S egy élő lélek nem volt, aki a kínordítását meghallja.
Másnap a porkolábok kínoktól eltikkadtan találták a foglyot. Megint elhozták neki az egész kenyeret. Undorodva taszítá el magától. Látták, hogy nagyon szenved. Egymásnak mondogatták: ,,No, majd ennek is megkönnyíti az Isten az ágya szalmáját."
Jobbat nem is kívánhattak neki, mint hogy minél előbb végezze be már ezt az elátkozott életet, ami neki is teher, de az őrizőinek is az.
Aztán megint rázárták az ajtókat, a mészcsepp jelezte a futó perceket. Más híres embernek van családi kriptája, mauzóleuma, Trenk Frigyesnek volt saját családi börtöne.
A szerencsétlen ifjú lelkén erőt vett a kétségbeesés. Ezek a láncok elviselhetetlenek voltak. Elhatározta, hogy meg fogja magát ölni.
Azt a kést, amit Esztertől kapott, valami csodálatos úton-módon úgy el tudta rejteni, hogy nem találták meg nála, mikor megvizsgálták. Ez a kés jó lesz megnyitni a túlvilág ajtaját.
A napot is kitűzte már, amelyen véget fog vetni az életének: az valami nagyon boldog emlékű életforduló volt.
De mikor aztán kezében volt az a nyitott kés, akkor ez a gondolat villámlott át az agyán:
,,Ejh! Nem lehetne ezzel a késsel valami okosabbat kezdeni, mint az embernek az ütereit elvagdalni vele?"
A börtönnek négy ajtaja van, mind a négy fából, hátha ezekből az ajtókból ki lehetne faragni a zárakat?
Az embernek a szíve elszorul, mikor ezt hallja! Egy nyomorult kis zsebkéssel keresztülvágni négy ajtót, egy rövid júniusi éjszaka alatt. S akkor az őrizetlen börtönből futni a sáncokra, halálveszélyes ugrással a vízbe vetni magát, s kiúszni a partra.
De hát a láncok, a béklyók, a vasrúd meg a derékabroncs mit szólnak hozzá?
Megkísérté megszabadítani magát a vasaitól.
Már ez is egy herkulesi munka volt.
Legelőször is a jobb kezét erőszakolta keresztül a bilincsen. A vér kijött a körmei alatt, de sikerült a kísérlet. Akkor már az egyik keze szabad volt. - Hanem a bal kezén sokkal szorosabb volt a vasperec, semhogy keresztülhúzhatta volna rajta.
Ekkor aztán az ülőkéjéből letört tégladarabbal addig csiszolta annak a szegnek a fejét, mely a béklyót összetartá, míg lekoptatta róla, akkor a szeget ki lehetett húzni belőle, s a vaskösöntyűt szétfeszíteni. Most aztán mind a két keze felszabadult.
Következett a derekára vert vasöv.
Ettől meg oly módon szabadult meg, hogy a két lábát a falnak feszítve, addig erőszakolta a pántot, amíg az a forrasztásnál szétnyílt, s akkor kibújhatott belőle.
Hátra volt még a lábaira kötött lánc, mely a falhoz volt erősítve. Ezt a láncot a két markába szorítva addig csavargatta, amíg egyszerre két láncszem kitörött belőle.
Ekkor aztán már odamehetett az ajtóhoz.
A sötétben tapogatózva kitalálta, hogy a závár kívülről van az ajtóhoz szegezve, s ezeknek a szegeknek a visszahajtott hegyét csak ki kell egyenesíteni, s akkor a zár nem tart többé. Erre pedig jó lesz a letört láncszem.
Az éj azonban már nagyon előhaladt, a hátralevő idő nem volt elég a tervezett munkához.
Tehát ismét vissza kellett bújnia bilincsekbe.
Az elszakított láncot a hajkötő szalagjának egy darabjával összekötötte. A porkoláb sohasem vizsgálta a bilincseket. Ki jött volna arra a gondolatra, hogy egy ilyen erősen megvasalt ember ki tudja magát szabadítani? Tehát ismét felhúzni a karmantyúkat.
A vasabroncsot könnyű volt újra felölteni; a bal kézre is ráhajtani a szétnyílt bilincset; de a jobb kéz úgy meg volt dagadva, hogy sehogy sem tudta rá visszaerőszakolni a béklyóját.
Végre, nagy kínlódás után, valahogy ismét át tudta az öklét dugni a vasperecen.
Mikor a porkoláb jött a vizsgálatra, mindent rendben talált. Néhány napig azonban várni kellett a nagy munkával, amíg a feldagadt jobb kéz lelohad.
Július negyedikén, azon a napon, amelyet öngyilkossága idejéül kitűzött, hozzáfogott. megküzdeni a fátummal, s a halál helyett az életet kivívni erőszakosan.
Volt hozzá egy kése. Jó az egyikhez is, a másikhoz is.
Amint délben a vizitálók eltávoztak a lámpásaikkal, melyeknek percegő kanócánál semmit sem vehettek észre a fogoly előkészületeiből, az utolsó ajtó kulcsnyikorgatása után azonnal hozzáfogott Trenk a munkájához.
A vasbilincsek most már gyorsan lerakattak, az első ajtón, mely befelé nyílt, gyorsan keresztül lett vágva a deszka.
Itt egy gádor következett, ennek az ajtaja azonban kifelé nyílt, s a záváron kívül még egy lelakatolt keresztvassal is biztosítva volt. Ennél már most egy egész deszkatáblát kellett keresztülvágnia. Mind azzal az egy késsel. Sikerült neki. A deszka résén keresztül tudott bújni. Napvilágot látott. - A börtönének a pitvarában volt. - Egy nyitott ablak bocsátá be a világot.
Felmászott az ablakba, és széttekintett.
Onnan látta, hogy a börtöne a csillagsánc főárkában van építve. Onnan még a sánckarózaton kell átmászni, s a külső sáncra felkapaszkodni.
Ebből az ablakból már ki lehetett volna ugrani; de az volt a baj, hogy a pallisade előtt egy őr volt felállítva.
A hadmérnöki rajzokban jártassága rávezette, hogy neki az ajtókon keresztül lehet csak megmenekülni ebből a csillagsáncból.
Tehát hozzáfogott a harmadik ajtóhoz. Az is olyan becsületes, jóakaratú volt, hogy befelé nyílt. Ennek is csak a závára körül kellett átfaragni a deszkát, s aztán könnyedén kinyílt.
Mire ezzel a gyötrelemmel elkészült, akkorra beesteledett. Éppen odasütött az arcába az alkonyodó nap.
A szép tűzszínű nap! De régen nem látta fölséges orcáját! Hány éve már annak? Addig nézegette az ablakból, amíg csak le nem tűnt a láthatáron végképp, s aztán csak a hátramaradt zöld félgömbök táncoltak a szeme előtt.
Az utolsó ajtó átvágásához be kellett várnia a teljes éjszaka beálltát. S az ilyen nyáréji sötétség milyen sokáig várat magára.
Eszébe jutott az a tündérálomhoz hasonló éj a Morszkája-kertben, amikor éppen ily türelmetlenül leste a csillagok feljöttét, hogy egy isteni szép hölgyet ölelhessen.
Hajh, most egy még szebb istennő ölelésére siet, akinek neve ,,szabadság", s akit a hatalmas zsarnoka éppen oly türelmetlenül őriz. Hejh! Ha ennek is szarvakat lehetne rakni.
Legalább addig kipihente magát.
Amint végre besötétedett, nekifogott a negyedik ajtónak. Az is kifelé nyíló volt, azon is keresztvas. Tehát az egész táblát ki kellett belőle vágni. A kivájt nyíláson kitekintett. Nagy volt az öröme. A börtönajtó előtt nem állt semmi strázsa.
Ekkor a késének a pengéje kettétört, s a hegye kiesett a hasadékon. Az egész munkája meghiúsult.









Jókai Mór: Trenk Frigyes


TIZENHARMADIK FEJEZET  A halál országába - oda és vissza
Ennél a balesetnél Trenk Frigyes elvesztette a lelkét.
A félbetört késpenge nem volt többé elég, hogy az utolsó ajtót keresztülvágja vele. - Hanem arra, hogy a legeslegutolsó ajtót betörje vele, még elég alkalmas volt: azt, amelyik a túlvilágra nyílik, az öngyilkos számára befelé.
A börtöngádor ablakán át odasütött rá a telihold.
Búcsút vett az egész szép világtól. S aztán visszatért a börtönébe. Egyet fohászkodott, Istennek ajánlva lelkét, s azzal keresztülvágta az ereit a bal karján és lábán a félbetört késsel.
Akkor aztán végigfeküdt azon az előre elkészített sírkövön, s hagyta a vérét folyni, míg az álomszerű zsibbadás el nem kábítá.
Reggelig szépen meghalhatott.
Egyszer aztán arra ébredt fel, hogy a nevét hallotta hangoztatni.
Felnyitá a szemeit. Újra hangzott a szólítás a magasból:
,,Trenk Frigyes!"
Honnan jön ide emberi hang?
- Ki szól itt?
- Gefhardt.
- Hol van ön?
- Itt vagyok a börtön tetején, az ablakon át beszélek. Hogy van ön?
- Haldoklom. Itt úszom a véremben. Elvágtam az ereimet.
- Ne bolondozzon! Ki gondolna meghalásra? Állítsa el a vérzést. Én ki tudom önt szabadítani. Innen sokkal könnyebb kimenekülni, mint a másik börtönból. Az egész csillagsáncban csak egy strázsa van belül, a másik kívül a sorompónál. Most én vagyok a belső őrálláson. Bízzék Istenben! Én hozok önnek mindent, amire szüksége van, hogy a börtönből kiszabaduljon. Minden két hétben kerül rám az itteni őrtállás. Ezen az ablakon át mindent beadogatok.
Ez a biztatás visszaidézte Trenk Frigyest a halál országából.
Ha néhány órával hamarább jött volna Gefhardt, más kést adhatott volna neki, amivel a külső ajtót keresztülvágja. De most már a nagy vérvesztés miatt nem lehetett gondolni erre.
Hirtelen széthasogatta az ingét, s annak a foszlányaival bekötötte a vérző sebeit a karján és a lábszárán.
Akkor aztán gondolkodott rajta, hogy mit tegyen tovább?
Ha másnap délben jön majd a porkoláb és a felügyelő tiszt, no, azokra szép meglepetés fog várni.
Védeni fogja magát. Nem a megmenekülés reményében, hanem hogy tisztességes kapitulációt csikarjon ki az ellenségtől.
Azzal a vasrúddal, ami a láncait szétfeszíté, lerombolta a téglából rakott ülőkét, s a téglákat odarakta a börtön közepére. A láncaival pedig a második ajtót, mely félig volt keresztülvágva, erősen odakötötte az ütközőhöz, hegy azt nem lehetett felnyitni kívülről: aki be akart jönni rajta, annak azon a résen kellett bebújni.
Akkor aztán várta nyugodtan a sorsát.
Délben, a szokott órában megérkezett a felügyelő őrnagy a porkolábbal, a vizet és kenyeret hozó katonával s a tisztogató fegyenccel. Szép kis ijedelmük lehetett, mikor a második ajtót tárva látták maguk előtt, de még inkább, mikor a gádorajtóhoz értek, s annak a kivágott tábláján keresztül bevilágítottak a lámpásukkal, s ott látták a nyitott börtönajtóban azt a rémalakot, övig meztelen, a többi ruhája vértől ázott, az egyik kezében egy tégla, a másikban az eltört kés.
- Vissza, őrnagy uram! - rikácsolt a fogoly. - Mondja ön meg a várparancsnoknak, hogy nem akarok tovább bilincsekben élni. Lövessen agyon. Ide élő ember be nem jön! Ahány az ajtón bebújik, mind agyonütöm; s ha elnyomnak: itt a kés, elvágom vele a torkomat.
Az őrnagy megszeppent, rohant rögtön a várparancsnokhoz; Trenk azalatt leült a téglahalmazra.
Nemsokára jött maga a várparancsnok a térparancsnokkal, tisztekkel és gránátosokkal. Nagy volt az elszörnyedés, mikor meglátták a három keresztülvágott börtönajtót.
A várparancsnok imponálni akart a tekintélyével.
- Nyissa ön fel az ajtót! - parancsolá a fogolynak a gádorajtónál megjelenve.
Válasz helyett Trenk felkapott egy téglát, s ugyan gyorsan kellett ugrani Bork úrnak, hogy meg ne kapja a feje, amire rászolgált.
- Be kell törni az ajtót! - parancsolá Bork a gránátosoknak.
Egy gránátos serényen keresztül is bújt a résen, de azon aztán példát szolgáltatott Trenk: úgy vágta fejbe a téglával, hogy menten lebukott. Akkor aztán odarohant a beláncolt ajtóhoz, és folytatta a bombardozást téglazáporral kergetve ki a gádorból a pitvarba katonákat, tiszteket hanyatt-homlok.
- Lőjetek agyon! Élve meg nem fogtok! - ordítozott rájuk.
Ekkor aztán tanakodtak, hogy mit csináljanak?
A király határozottan megparancsolta, hogy Trenk Frigyest úgy kell megőrizni, hogy öngyilkosságot el ne követhessen, megölni pedig éppen nem szabad, még ha szökésen kapják is. - Elhívatták hozzá a papot.
A jó lutheránus lelkipásztor megjelent az ajtaja előtt, azt nem fogadta kődobással. Az elkezdett neki a lelkére beszélni, a túlvilágról.
- Hagyjon nekem békét, tiszteletes úr, a mennyországgal! Ha ezek az én ellenségeim is ott lesznek, akkor én megyek a pokolba, ott különb pajtásokat találok!
A lelkész elszörnyedve vonult vissza.
Ekkor aztán a vizitáló őrnagy lépett oda az ajtóréshez, az beszélt könnyező szemmel, reszkető hanggal a rebellis fogolyhoz.
- Látod, édes fiam, ez a te makacsságod engemet tesz tönkre. Ha a király megtudja, hogy én téged olyan hanyagul vizsgáltalak meg, hogy egy kés maradt nálad, akkor engemet is infám-kasszálnak, sáncfogságba küldenek, apró gyermekeim mind koldussá lesznek.
- Jól van hát - mondá Frigyes -, az őrnagy úr kedvéért megadom magamat. De csak az ön kedvéért. Ha becsületszavát adja a várparancsnok hogy erről az egész esetről jelentést nem tesz, s engemet az eddiginél súlyosabb láncokkal nem terhelnek.
Erre becsületszavát adta a várparancsnok.
Akkor aztán felnyitotta Trenk az ajtót. Azzal ki is volt merítve az ereje, félájultan rogyott össze.
Az egész esetről csakugyan nem tettek jelentést. A nagy vérvesztéstől elalélt Trenket ágyára fektették; felcsert hívattak hozzá, az összevarrta a sebeit. Bort, húslevest adtak neki, ha egy-egy pillanatra fölébredt napokig tartó halálos álmából.









Jókai Mór: Trenk Frigyes


TIZENNEGYEDIK FEJEZET  Új kísérletek
Az erőteljes ifjúi életszervezet győzött a halálon: Trenk Frigyes öt nap múlva az öngyilkossági kísérlet után ismét talpra állt.
Ezalatt az asztalosok és lakatosok is elkészültek az új ajtókkal. Ezúttal vaspléhvel borított ajtókat hoztak. A kovács és szabó is elkészültek az új toalettel. A bilincseket, béklyókat és vasövet ezúttal a meztelen testére kovácsolták, s minthogy ezek miatt az öltözés és vetkőzés lehetetlen: úgy segítettek rajta, hogy a durva vitorlavászon inget rávarrták a testére: azt minden két hétben lefejtették róla, s újat férceltek rá; a lábravalója pedig kétoldalt gombolódott végig: azzal maga elbánhatott egy kis gyakorlat után.
A láncai, melyek a lábára voltak verve, megengedték neki, hogy az ágyától két lépésnyire eltávozzék, s arra felállhasson. Ilyenkor a fejével elérhette a bedrótozott ablakot a börtöne boltozatán.
Három hét telt el bele, míg ismét hangzott az ablakon át a neve: ,,Trenk!" Akkorra került oda őrnek a hű Gefhardt.
Éjszaka volt: elbeszélgettek egymással.
Gefhardt elmondá neki, hogy ebből a börtönből sokkal könnyebben ki lehet törni, mint a másikból. Ő látta ennek az építését. Az alapzat nem mélyebb két lábnál, s azon alul csupa fehér homok.
Első dolga volt pénzt szerezni, mert a pénz még a börtönben is nagy úr.
Frigyes levette a belső üvegablakot, s a drótrostán egy akkora lyukat tágított, hogy azon keresztül papírt, vékony viaszgyertyát, kénfonalat meg egy darab égő taplót dughatott keresztül a hű Gelhardt egy hosszú sodrony segítségével.
A tintáról megfeledkezett a jó lélek; pedig egy nádszálban azt is be lehetett volna juttatni; de hát mire való a vér? Frigyes beleszűrt az ujjába, s mindjárt volt tinta, azzal írt levelet Bécsbe Ruckhardt barátjának, egyúttal egy utalványt háromezer forintra a Trenk-féle hitbizományi pénztárhoz.
Ruckhardt derék, becsületes ember volt.
Frigyes azt adta neki utasításba, hogy ezer forintot tartson meg az útiköltségre, és maga jöjjön el Gummernbe, egy szász városkába, mely két mérföldnyire fekszik Magdeburgtól, ott sétáljon végig a főutcán, egy levelet tartva a kezében, augusztus 15-én. Szemközt fog rá majd jönni egy ember, aki egy csomó dohányt tart a kezében. Annak adjon át kétezer forintot aranyban. - Ugyanezt az utasítást közölte Gefhardttal is. Neki kellett annak a dohányos embernek lenni.
A kétezer forintból ezer neki lett ígérve.
Augusztus 15-e után nyugtalanul várta Frigyes nap nap után a hírmondást.
Nemsokára megszólalt a börtönablak.
- Minden jól ment... - hangzott Gefhardt szava. - Holnap délben én végzem a kalefaktor szolgálatot, a vizeskorsóban lesz a pénz.
Úgy történt. A másnap déli vizsgálatnál Gefhardt hozta a kenyeret (kettévágva, nehogry valami tilos szerszám abban lehessen elrejtve) meg a vizeskancsót.
Amint a börtönajtók ismét bezárultak, Frigyes a korsójába nyúlt. Ott volt az arany. Kimarkolta. Több volt, mint képzelé. Az egész kétezer forint. A becsületes Gefhardt nem tartotta meg a neki ígért részt, csupán öt aranyat vett el útiköltségül.
Egyelőre a szalmazsákjába rejté el a pénzt Frigyes.
De az aranyakon kívül még valami mást is kapott, ami még az aranynál is drágább érc a börtönök országában. Egy pár finom acélráspolyt. Ezek meg a kenyérbe voltak sütve. Úgy lett a kenyér kétfelé vágva, hogy azok világra ne kerüljenek.
Most azután hozzá lehetett fogni a munkához.
Nagy praktikával ment az! Először a lábakról leszedni a béklyókat. Mégpedig úgy, hogy azok ismét visszatehetők legyenek, s a mindennapi vizsgálatnál senki se vehesse észre, hogy nem épek. A láncok szemei közül is egyet átfűrészelni, a másikat megvékonyítani, hogy amazon áthúzható legyen, s aztán a visszahelyezéskor a két láncszem hézagait rágott kenyérrel helyrepótolni, s vasrozsdával bekenni. Ez így ment mindennap.
A derékpántról pedig egy hosszú szeg segélyével csavarta le az összetartó srófokat, úgy szabadult ki belőle. A kezein levő bilincseket olyan könnyen le tudta már húzgálni, mint holmi kesztyűt.
Mikor a láncaitól megszabadult, első dolga volt a börtöne ablakát felnyitni. Üvegtáblák voltak rajta, ólom közé illesztve. Eddig azt praktikázta, hogy egy táblát kibontott az ólom közül, azon keresztül közlekedett Gefhardttal; de most már eszközei voltak hozzá, s elérte a kapcsokat, amik az ablaktáblát a falhoz tarták, s kihúzhatta. Így azután egész éjjel jöhetett a friss levegő a börtönébe: nem öldökölte többé az a gyilkos mészpára.
Most azután a menekülés munkájához látott.
Ez a börtön nem téglával volt kirakva, hanem kipallózva. Három sor tölgyfa deszka, egymáson keresztbe rakva, s egy lábnyi hosszú vasszegekkel összeverve képezte a padozatot.
Hát hiszen azok a vasszegek nagyon jók voltak arra, hogy azokat Trenk Frigyes kihúzogassa. Az a karjaira szánt vasrúd éppen alkalmas volt arra, hogy a fogantyúját a szeg fejének akasztva, kihúzza a kilenchüvelyknyi deszkából. Erő kellett hozzá. Akkor aztán Frigyes fogta azt a hosszú, vastag szeget, s a sírkövére térdelve vele, elkezdett abból vésűt köszörülni. Ahhoz meg a sírkő volt jó.
Ezzel a kezdetleges szerszámmal fogott hozzá a munkához.
A felső deszkát egy éjjel keresztülvéste, a faltól másfél lábnyi távolban. De ezáltal egy ujjnyi hézag támadt a deszkában. Ez azonban még két hüvelyknyire ment a falba. Frigyes kihúzta az egész darab deszkát, szépen hozzáilleszté az elvágott darabhoz, a hasadékot beragasztá kenyérrel, behinté porral. A felügyelők semmit sem vettek észre. Mikor délben megérkeztek, már akkor a fogoly ott ült az ágyán, kezeivel, lábaival derekával a falhoz láncolva, az ablaktábla a helyén volt, a padlóból kihúzott vésőszeg ismét a helyére verve. Semmi jel a gyanúra.
Azután keresztülvágta a második és harmadik deszkaréteget is, s rátalált a börtön alatti homokrétegre. Abból puszta kézzel kikapart egy köblábnyit, s azt elrejté az ágya fenekére.
Erre az üregre volt igen nagy szüksége.
Mikor ezzel elkészült, akkor már módjában lett nagyobb készülékkel dolgozni. Az ablakáról még a rostélyt is beemelte, s most már Gefhardt beadogathatott neki a földtúráshoz szükséges eszközöket, kést, fúrót; később még egy pár pisztolyt is, lőport és golyót hozzá. Azokat a deszkák alatti üregben mind elrejtheté a fogoly.
De a legfurfangosabb eszköze volt az a vászontömlő, amin keresztül a kiásott homokot az ablakán kitöltögeté olyankor, mikor Gefhardt volt az őrálláson. Ez volt a szabadulás munkájának a legnehezebb része. Egyéb napokon a kiásott homokot az ágyában rejté el, azt nem jutott eszébe a porkolábnak megvizsgálni.
Még egyebet is nyert ezzel az összeköttetéssel Frigyes. A hű gránátos az ablakon át annyi füstölt kolbászt dugdosott be neki, hogy az éléstárát megtölthette vele, a húsétel gyarapítá a testi erejét: jól élt már. Még arról is tudott gondoskodni, hogy a napos tiszt finnyás orra meg ne szimatolja, hogy ebben a börtönben fokhagymaillat van. Ki lehet találni, mi módon?
Néhány nap alatt elérte a börtön ftmdamentumát. Nem kétlábnyi volt az, ahogy Gefhardt hitte, hanem négylábnyi.
Akkor féltestével a padlón hasalva, a felső részével fejjel lefelé ereszkedve, kellett neki a fundamentum kövei alól a homokot kikaparni. S a fal széles volt.
Később az ásott lyuk tágult, egészen elfért benne; ekkor aztán könnyebben ment a munka. Ahogy a róka, a borz ássa a lyukát: a földet a hasa alá kaparva, s amit fél éjjel kikapart, azt a másik fél éjjel a lábaival hátratolva, s a tömlöcébe felhordva.
A pénzének az elrejtésére is talált ki valami furfangot.
Gefhardttal hozatott egy olyan vastag fúrót, ami egy arany kerületének megfelel; azzal lyukakat fúrt az ajtóragasztóba. Oda dugdosta be az aranyait; a fúrt lyukat beragasztá kenyérdegeccsel. Reggelre az egész ajtót be szokta lepni a csillogó pincezúzmara; semmi fúrást nem lehetett észrevenni rajta.
Aztán mikor kifáradt a munkában, akkor meggyújtá a viasztekercset, elővette az írószereit (volt már tintája is) , s írt verseket, írt szatírákat. És mikor azokat elolvasta magának, akkor elkezdett nevetni nagy hahotával. Kinevette a zsarnokait!
Aztán fölvette megint a bilincseit - és akkor is nevetett.
Egyszer aztán nagy baleset történt a fogollyal.
Reggel, mikor az őrt álló katonát felváltották (minden hatórai időközben más jött), Frigyes ismét helyére akarta illeszteni a levett ablakot, de a kapocs kicsúszott, s azzal együt az egész ablak leesett a földre, három üvegtábla összetörött.
Ezzel kiesett a világ feneke!
Ha délben a vizsgálók jönnek, rögtön meglátják a hiányzó ablaküvegtáblákat, erről rátérnek a szigorúbb vrizsgálatra: minden fel lesz fedezve. Gefhardt pedig már akkor tovament: helyette egy öreg gránátos állt az őrhelyen.
Frigyes, kétségbeestében megkísérté a veszedelmes merényletet: megszólítá az ablaka alatt fütyörésző strázsát.
- Pajtás uram! Tégy nekem egy csekély szolgálatot, amiért én teneked harminc aranyat fogok adni.
Az őr eleinte megdöbbent. A katonáknak halálbüntetés alatt tiltatik a rabokkal szóba elegyedni. Hanem a pénz varázsa győzött.
- Micsoda? Hát kendnek van harminc aranya?
Frigyes markába fogta a harminc aranyat, s a kettős rácson keresztül kiszórta azt a katona lábai elé.
Az sohasem látott annyi pénzt életében.
- Hát aztán mit tegyek én ezért?
- Szerezz nekem, de rögtön, három darab ablaküveget a városban, olyan nagyságban, mint ez a papírdarab.
Azzal kidobta eléje a mértéket Frigyes.
A pomerániai veterán kedélyes fickó volt. Felszedte az aranyakat, s azzal átballagott a kamerádjához, aki a börtön ellenkező oldalán lévő ajtónál volt felállítva: annak átadta a puskáját, felkérve, hogy vigyázzon addig a fogoly ablakára is, amíg ő hazaszalad az otthon felejtett pipájáért.
A pajtás helyesnek találta az indokolást: neki nem kellett egyebet tenni, mint folyvást körüljárnia Trenk extrabörtönét, azalatt a cimbora a pallizád ajtaján kiosonhatott a csillagsáncból, leszaladhatott a városba, beszerezhette az ablakosnál a kimért üvegtáblákat, s visszaosonhatott velük még a déli vizitáció előtt. Át is adta azokat az ablakon át Trenknek. Trenk még újabb tíz arannyal jutalmazta meg e szolgálatot.
Délben aztán már helyén volt az ablak. Az üvegcserepek szépen eltakarítva.
Ekkor aztán vígan folyt tovább az aknamunka.
A megkezdett föld alatti vakondjárásnak az egész börtönt át kellett aknázni, ami egy tömör épület volt, s még a körülvevő sáncot és pallizádát is. Ez a munka eltartott nyolc hónapig.
Már ekkor annyira haladt előre a fogoly a föld alatt, hogy kiszámíthatta, miszerint még egypár heti turkálás után elő fog bukkanni a sánc túlsó oldalán.
És ekkor másodszor is elkövette azt a nagy hibát, amiben az első szökési kísérlete megzápult. Nem elégelte meg azt, hogy egy éjjel, mikor Gefhardton van az őrködés sora, a föld alól kitörjön, s akkor ezzel a hívével együtt átcsónakázzék az Elbán, s aztán fusson, amerre világot lát maga előtt; hanem újból levelet írt bécsi barátjának, Ruckhardtnak, hogy jöjjön eléje Gummernig, s őt a kijelölt határidőn és azután még hat napon át várja a bergeni monostor mellett két felnyergelt paripával.
Ezt a levelet átadta Gefhardtnak. A gránátos rábízta a feleségére, hogy vigye el a levelet a gummerni postára.
Az asszony nagyon is jól akarta csinálni a dolgot, s midőn a gummerni postamesternek átadta a levelet, tíz tallért nyomott a markába, hogy annál bizonyosabban elküldje azt Bécsbe.
A postamesternek ez szeget ütött a fejébe. Tíz tallér viteldíjat nem fizetnek egy levélért. Felbontja a levelet, a tartalmából megérti a szökési tervet, s rögtön siet fel vele Magdeburgba a kormányzóhoz. Ekkor éppen Braunschweigi Ferdinánd herceg volt a kormányzó.
Szép meglepetés lehetett Frigyesre nézve, mikor egy délután három órakor újból hallotta a börtönajtókban a kulcsokat nyikorogni, s lámpafény mellett betoppant hozzá maga a herceg, egész fényes kíséretével.
- Maga írta ezt a levelet? - kérdezte a herceg Trenktől; felmutatva neki az elfogott iratot.
Nemesember ilyen esetben nem tagadhat.
- Az írás az enyém -felelé elszántan.
- Ki által küldte ön ki a börtönéből ezt a levelet?
- A nevét nem tudom. Valamelyik őr volt, akinek az arcát én innen meg nem láthatom.
A herceg fenyegetőzött.
- Hát lőjenek főbe! - monda Frigyes. - Jobban meg nem láncolhatnak, mint most vagyok.
A herceg ácsokat, kőműveseket, lakatosokat hívatott; apróra felkutattatá a börtönt. Legkisebb nyomát a kitörési kísérletnek nem bírták felfedezni.
Mindössze annyit tehettek, hogy a börtön ablakát bedeszkáztatták, csak egy arasznyi szelelőlyukat hagyva rajta.
Ekkor aztán a herceg szelíd hangra fordította a beszédét. Elkezdett Frigyesnek a szívéhez beszélni. Megígérte neki, hogy amit kívánt, miszerint rendes bírák elé állíttassék, s magát megvédhesse, ki fogja a számára eszközölni, hogy béklyóit rögtön levéteti: csak azt az egyet tegye meg, hogy nevezze meg a cinkosát, aki a tervezett szökésben segíteni akarta, s a levelet átvette.
De Frigyes szilárdul megmaradt az állítása mellett.
- Nem ismerem azt az embert. És ha mindjárt ismerném is, a nevét meg nem mondanám. Én a jó barátaim veszedelmével nem akarok megszabadulni, inkább magam vesszek el.
Ezt a mondását a herceg kíséretében idejött gránátosok is meghallották, s ezek elbeszélték a többi pajtásaiknak, s attól fogva nagy lett a becsülete a fogolynak, aki a cimboráit el nem árulja semmi biztatásra és fenyegetésre.
Annyit azonban már tudott a herceg, hogy Trenk sok pénzzel rendelkezik, s azt bőkezűen osztja a katonák között.
A herceg elhagyta a börtönt. Rá egy óra múlva zűrzavaros kiabálás támadt a börtön ablaka előtt. Kis időre ismét kinyíltak a börtönajtók. Egy tiszt jött vissza. Egy lámpást ottfelejtettek a börtönben, azért jött. Elmentében odasúgott Trenknek:
- Önnek a cinkostársa felakasztotta magát a sánckaróra.
Azzal kiment az ajtón.
Az első vasazott ajtónak körülzáró ablaka volt. A hasadékon átszűrődő világosságból megtudhatá Frigyes, hogy az imént itt járt tiszt a gádorban maradt.
Végiggondolt a helyzetén.
Ha az a katona, aki a merénylet kipattanása miatt felakasztotta magát, Gefhardt volt, akkor már annak a megnevezése által nem lehet ártani. Kopogtatott az ajtaján.
A figyelő tiszt felnyitá azt, s kérdezé, mit akar?
- Adjanak írószereket. Megvallok a hercegnek mindent.
A tiszt gyorsan eltávozott.
Trenk Frigyes nagy lelki szorongattatások között törlé homlokáról a halálverítéket. Elárulja-e a legjobb barátját? Legnemesebb szívű hű emberét? Hogy magának könnyebbülést szerezzen? Hátha nem az volt az öngyilkos?
E nagy lelki küzdelmek közepett még egyszer felkapaszkodott a láncaival együtt az elzárt ablakhoz. Hangos szóval kiálta ki rajta:
- Légy Istennel, akárki vagy itten! Mondd meg, igaz-e, hogy egy katona felakasztotta magát énmiattam?
- Igaz! - hangzott fel onnan kívülről.
Azzal Frigyes egy papírba csavart öt aranyat, s azt kidobta az ablakon.
- Fogd ezt a pénzt! Aztán mondd meg nekem, hogy hívják azt az öngyilkos katonát? Verjen meg az Isten, ha engemet megcsalsz, s más pajtásodat megrontod.
Kevés vártatva felhangzott a válasz:
- Schütz volt a neve: a Ripsz kompániájából.
Ugyanaz a fickó, aki a másik börtönben elfogadta Frigyestől a gyémánt mellgombot, de semmit sem tett érte. Ez olyan gondatlan volt, hogy az ilyen könnyen szerzett pénzt kocsmákban prédálta el, s mikor gyanúba vették, kérdőre vonták, nem tudta urát adni, hogy honnan jutott hozzá. Ijedtében felakasztotta magát.
Trenk Frigyes aztán a herceghez írt levelében kikoholt valami furcsa mesét, s a segélyére vállalkozó cinkostársul megnevezte Schützöt, a Ripsz kompániájából.
A herceg nagyot káromkodott erre a levélre.
- Már most hát kergethetjük a Schützöt a másvilágon!
Hanem Frigyes sem nyert semmit a levelével. Semmiért nem adnak semmit. Maradt, ahol volt: a láncai között, amikor azokat le nem vetette. Ezentúl két strázsa volt az ajtaja és ablaka elé állítva.
Három esztendőt töltött el már a magdeburgi börtönökben Trenk Frigyes.
Ekkor ismét új változat állt be a balsorsában.
Odakünn a nagyvilágban súlyos nevezetességű korszak indult meg.
Ő azt itt a börtönében előre látta, régen értesülve volt róla. A koalíció létrejött Poroszország ellen. Megindult az a hadjárat, melyet az utókori históriaíró ,,hétéves háborúnak" nevez, de amelynek Frigyes király a kezdetén (amikor még nem tudhatta, hogy az hét évig fog tartani) nagyon furcsa nevet adott, a három szoknya elleni háborúnak nevezte azt. (Mária Terézia, Erzsébet, Dubarry.)
S ugyanannyi esztendeig tartott a háborúja egy láncokra vert rabnak, Trenk Frigyesnek, a hatalmas, nagy király ellenében.
Valóban, amilyen erős tudott lenni Nagy Frigyes a világ három legnagyobb hatalmával szemben, éppen olyan erőt tanúsított egy lába alá gázolt, vonagló féreg ellenében.
Maga az az ember, akinek a király megparancsolta, hogy Trenk Frigyest megőrizze de az életét megtartsa, megőrült, dühös bolonddá lett feladata mellett.
Az az eltemetett ember újból meg újból kezdte a kiszabadulási kísérleteket.
Az egész helyőrséget megváltoztatták Magdeburgban. A gránátosokat, akik között résztvevő cimborája lappangott a fogolynak, elvitték a csatatérre; várőrségül néphadat hoztak, kimustrált tisztekkel.
A változatosság azzal kezdődött, hogy Bork várparancsnok berohant Trenk Frigyesnek a börtönébe, s elkezdte a bilincsekbe vert embert lepocskondiázni. Ahogy durva emberek szokták egymásnak apját, anyját, utoljára a Máriáját szidalmazni, úgy szidta Bork Trenknek a Mária Teréziáját.
Trenk sem maradt adós. Minden szidalmat még élesebben adott vissza, úgy, hogy a várparancsnok dühe az őrjöngésig fokozódott.
A szóharcban a fogoly maradt győztes. Borknak a torka szorult el a dühtől.
No, de hát módjában volt, ha szavakkal nem tudott, tettekkel replikázni. Hívatta a lakatosokat. - Most aztán Trenknek még a nyakára kovácsoltak egy vasörvet melyet egy láncnál fogva a falba erősített vasgyűrűhöz, más kettőnél fogva a lábain levő béklyókhoz kötöttek.
Akkor azután elvették alóla az ágyat: a puszta padlón kellett feküdnie, s ha aludni akart, az övéhez kötött láncot kellett a fél kezével a falhoz szorítva tartania, hogy a vasnyakló meg ne fojtsa.
Minden tagja el volt már látva béklyókkal, láncokkal.
Ebbe az embertelen kínzásba belebetegedett, forrólázt kapott. S úgy feküdt elhagyott állapotban orvos nélkül, gyógyszerek nélkül, a hideg, meztelen padlón.
Nincs kegyetlenebb állatja az Isten világának az embernél! Nem volt egyéb enyhítőszere a cserépkorsójában levő víznél. Egyszer aztán, a láz miatti elgyengüléstől, ezt a korsót is kiejté a kezéből: az összetörött. És akkor huszonnégy óráig ott feküdt, a láz szomjától eltikkadtan. Mikor újra bejöttek hozzá a börtönvizsgálók, félhalott volt.
Ez az eset köztudomású lett a városban. A magdeburgi hölgyek egész lázadást csináltak emiatt: rajtarontottak a zsarnok várkormányzón, s addig könyörögtek neki, míg rábírták, hogy adassa vissza a beteg fogolynak a nyoszolyáját.
És ismét győzött a csodálatos életerő. Trenk újból felépült. Fél évig tartott ez a nyavalyája.
Ezalatt megismerkedett a vizsgálattevő tisztjeivel.
Azok mindannyian szegény, éhenkórász fickók voltak, kiket Frigyes király a harcoló seregéből kipécézett, s a várakba eldugdosott, vagy pedig a hitelezőik üldözték.
Frigyesnek még volt pénze. A deszkák között fúrt lyukakban elrejtve. Segített a szegény cimborákon.
Volt közöttük egy vén kapitány, akinek a fiát kártyaadóssága miatt elcsapták a tisztikarból. Ennek írt Frigyes ajánló levelet Bestuseff kancellárnőhöz Szentpétervárra. A hajdani kedves az ifjú embert hivatalba szerezte be, s Frigyesnek küldött kétezer rubelt, amit a fogoly a kapitánnyal megosztott. A többi tisztek is részesültek belőle.
Ennek azután az lett az eredménye, hogy a jól megajándékozott tisztek csináltattak suttyomban Trenk Frigyes számára más béklyókat és más bilincseket, amiket kényelmesen levethetett és felhúzhatott, hordtak be neki tápláló húsételeket, aztán gyertyát, írószereket, papírt, még hírlapokat is; verselhetett, és gúnyolhatta a világot.
Csak Bork, a várparancsnok és a térőrnagy, Bruckhausen nem voltak ebbe beavatva. Ezt az utóbbit Trenk ,,Major Mops" név alatt örökíté meg egy szatírájában.
Ekkor aztán ismét kezdett Frigyes a megszabadulás tervén dolgozni.
A három cimborázó tiszt felvilágosítá, hogy az a csatorna, melyet eddig a börtönéből kifelé ásott, rossz helyen fog kilyukadni; ott rögtön észreveszi az ajtaja előtt őrt álló strázsa.
Ahelyett kimérték neki, hogy ha oldalvást fúrna magának egy másik rókalyukat a börtönfal alapja alatt, harminckét lábnyi messziségre, akkor egy folyosón bukkanna elő, melynek nyílt ajtaján keresztül észrevétlenül szökhetne meg.
Hozzáfogott az új alagútvájáshoz. A padlózat alatti rést még eddig nem fedezték fel a zsarnokai.
A munka eleintén könnyen ment.
Amint a láncaitól megszabadítá magát, egész pucérra vetkőzve (nehogy az ingét besározza), lebújt a földodúba, s elkezdte az új üreget vájni. A kikapart homokot áthordta a régi üregbe. Így egyszerűsítve volt a munka.
Rettenetes egy munka volt! Minden marék homokkal vissza kellett kúszni hasmánt az új üregből a régibe, úgyhogy egy nap alatt Trenk kétezer ölnyi utat tett meg a föld alatt, a hasán csúszva.
Azt lehet legjobban csodálni, hogy meg nem fulladt levegőhiány miatt abban a szűk föld alatti csatornában.
Vége felé azonban már megtelt a régi üreg, az új sokkal hosszabbra nyúlt, ámbár szűkebbre volt szabva; úgyhogy utolja felé Trenk kénytelen volt a kiásott homokot az ágylepedőjéből készített zsákokban a tömlöcébe felhordani. A vizsgáló tisztek szemet hunytak előtte, és nem látták.
Egyszer azonban, mikor már a kiszámítás szerint egészen közel volt ahhoz a folyosóhoz, amelyben ki kellett törnie, az őrt álló katona figyelmessé lett a föld alatti zsúrlódás hangjára, s jelentést tett a felügyelő tisztnél, hogy a fogoly ugyancsak dolgozik ám a föld alatt.
Az a tiszt jóakarója volt Trenknek. Azt mondta a katonának: ,,Szamár vagy! Bizonyosan valami vakandokot hallottál túrni."A dolog abban maradt.
Trenk folytatta a munkát.
A leszamarazott katona azonban most már becsületkérdést csinált a dologból, s azontúl minden éjjel ott leskelődött a folyosóban. Trenk egyre közeledett onnan alulról fölfelé.
Mikor már csak egy lábnyi réteget kellett átlyukasztania, a leskelődő katona sietett a térparancsnokhoz, észlelését közölni vele.
Mikor aztán Trenk az utolsó földréteget fölemelte a fejével, nagy rémületére ott látta maga előtt állni a katonatiszteket lámpásokkal a kezeiben.
Nagy hirtelen visszabújt csatornájába, de előbb gondosan elrejté a padozat alá a szerszámait, a pisztolyait és íróeszközeit, s azzal visszatért a börtönébe.
Ez a terve már semmivé volt téve.
A meglepő tiszteknél azonban nem voltak a börtönajtó kulcsai: azokat négy különböző személyeknél kellett előkeresni. Ezalatt ideje maradt Trenknek a béklyókat ismét felölteni, a láncszemeket bemázolni.
Mire kinyitották az ajtókat, már akkor ott ült a homokos zsákok tetején. A padlót sem igazította helyre. Nem volt mit tagadni.
A tömlöcébe rohanó Bruckhausen ordított, mint egy víziló.
- Hogy tudta ön a tömlöcét keresztülásni, ördöngös fickó?
Trenket elővette ekkor az akasztófahumor.
- No, hát hogyan? Ön maga mondta meg. Az ördög segített. Az nekem igen jó patrónusom.
- Hogy tudta ön a padlót keresztülvágni? Hogy tudta ön a láncait levetni? Ki adott önnek szerszámokat?
- No, hát kicsoda? Mondom, hogy az ördög; az én cimborám.
Erre levetkőztették, minden öltönydarabját összekutatták, semmit sem találtak. A szobában is hasztalan firtattak; nem jött elő semmi.
Trenk nevetett, azok meg dühöngtek.
Végre azt a bosszút állták rajta, hogy megint elvették az ágyát: a szalmazsákját széttépték, a nyoszolyát széthasogatták, az eszközeit keresve. Most már azon is nevetett.
- Kereshetik azt! Az ördög ül rajta. Nem látják meg. Ő szokott velem éjjelenként pikétezni.
Azonban rögtön kőművest s asztalost hívattak: az ásott csatorna nyílását befalaztatták, a keresztülvágott felső padlódeszka helyébe újat szegeztettek.
Mikor aztán eltávoztak, s rázárták az ajtót, utánuk kiáltott, visszahívta őket.
- Nézzék csak, uraim, valamit itt felejtettek.
Azzal egy finom acélráspolyt adott át nekik.
- Hát ezt már hol vette?
- Mondom, hogy az ördög hoz nekem ide mindent.
Fejcsóválva mentek odább.
Mikor a külső ajtót zárták, ismét utánuk kiabált:
- Uraim, jöjjenek vissza.
Visszatértek.
- Nézzék csak, azóta mit hozott nekem megint az ördög.
S egy éles pengéjű kést húzott elő a vasöve alól.
- De már ez nem megy Isten hírével! - kiabált elszörnyedve Bruckhausen.
- Mondom, hogy az ördög hírével megy. Akarnak önök még egy kis aranyesőt is látni?
Azzal fellökte az öklét magasra, s perc múlva tíz louis d'or esett alá a semmiből.
- Ördöngösség! Boszorkányság!
Másnap már megint keresztül volt vágva az új padlódeszka: a frissen rakott fal kibontva, s az aknaásás más irányban megkezdve.
Hogy az ördöngösségnek nyitjára találjunk, meg kell tudnunk, hogy a négy felügyelő tiszt közül három jó barát volt. Jámbor, eladósodott falusi gavallérok, kiket Trenk pénzzavaraikból kisegített. Ezek készítettek a fogoly számára olyan vésőket és késeket, amiknek lecsavarható szegfeje volt. Ezeket dugták a padlószegek helyébe. Mikor használatra került sor, a szegfejet lecsavarták, s a helyére illeszték, a vizsgáló nem tudott meg semmit.
Trenk egész nap dolgozhatott az új aknán, melyet most már a pallizádok alá irányzott.
Csak amidőn Bruckhausenre került a vizsgálat sora, akkor maradt a fogoly veszteg egész nap.
Egyszer aztán megtette azt a tréfát, hogy amint a sánctúrás alkalmával egy, a földbe fúródott huszonöt fontos bombára talált, azt felhozta a börtönébe, s odatette az ajtóba.
Mikor aztán Bruckhausen benyitotta az ajtót, a meglökött bomba nagyot gurult a tömlöc faláig, ott megütődve, ismét visszagurult a tiszt lábához.
- Hát ez mi az ördög csodája? - kérdé elszörnyedve a tiszt.
- Látja az úr: egy bomba.
- Hogy került ide ez a bomba?
- Ezt is az ördög hozta! Holnap elhozza az ágyút is, s akkor én leágyúzom önöket.
Ennek az esetnek híre futamodott a városban. Minden ember az ördöggel cimboráló Trenkről beszélt, akinek a Belzebub bombákat hord a négy ajtóval bezárt börtönébe. Egy jámbor polgárt, akinek sok pénze volt, arra vett a kíváncsiság, hogy a felügyelő őrnagynak ötven tallért ajánlott fel, ha őneki megmutatja a Belzebubot.
Holzkammer őrnagyra ráfért az ötven tallér; a pénzt zsebre dugta, s aztán Trenk Frigyesnek hozatott egy farsangi ördögmaskarát, abba öltözteté fel. Ilyen alakban mutatta meg a tömlöcbe vezetett nyárspolgárnak.
A farsangi tréfának híre ment a városban, a kormányzó is megtudta, s szörnyen feldühödött érte. Az őrnagy szobafogságot kapott. Trenk Frigyes ellen pedig egy új mortifikálást gondolt ki a várparancsnok. - Elvetette már az ágyát, el akarta vetetni még az álmát is. Az ablaka előtt őrtálló katonának meg volt hagyva, hogy éjjel, ahányszor a toronyóra negyedet üt, bekiáltson az ablakán:
- Héj! Trenk! Itt vagy-e?
S arra neki felelni kellett: ,,Itt vagyok!"
Ettől az embertelen kínzástól egészen megtört a fogoly testi ereje.
Panaszkodott a barátságos tisztnek miatta.
Az igen egyszerű jótanácsot adott neki.
- Tudod mit? Hagyd az őrt kiabálni. Ne felelj neki. Ki kényszeríthet rá? Te aludjál tovább.
Trenk úgy tett. Az őrök jelentést tettek Borknak, hogy a fogoly nem hederít az ő kiabálásukra. S ez annyira dühbe hozta a kormányzót, hogy megőrült bele. Mint dühös bolondot az őrültekházába kellett zárni, ott is halt meg.
Ez volt a legfurfangosabb párviadal egy láncra vert fogoly meg a porkolábja között, életre-halálra. A porkoláb maradt halva.









Jókai Mór: Trenk Frigyes


TIZENÖTÖDIK FEJEZET  A lélek, aki nem fogoly
Négy év telt le ezalatt a megindult világháborúból. Ehhez hozzáadva azt a hármat, melyet előzőleg eltöltött Trenk Frigyes a börtöneiben, az ő balsorsának hetedik esztendeje járta.
Hét esztendő a boldog fiatalság tündér korszakából! Folyvást láncok között! Nappal a vasakban, éjjel a föld alatt.
És eközben mindenről értesíték, ami a külvilágban történik. A változatos hadiszerencséről. Neki egyik változat sem volt szerencse. Csak a békekötéstó) remélhette megszabadulását. Az pedig minden új diadal után még messzebbre távozott.
Egyszer mégis történt valami a hadjáratban, ami a fogolynak enyhülést hozhatott. A kollini ütközet után, melyben a lotharingi herceg Frigyes király fölött fényes diadalt aratott; egy hadtest, Hadik tábornagy alatt, egész Berlinig nyomult előre. Vele jártak az új szabadcsapatok, akik vitézségben még Trenk pandúrjain is túltettek, vezetőjük volt Beleznay. (Kinek nevét a Conversations Lexiconok szerkesztői, még a magyarok is, ignorálják. Az utóbbiaknak jó volna Nagy Iván Magyar családok névtárát figyelembe venni, s a kiváló magyar tipikus alakokat az őket megillető helyre beiktatni.) (Megtörtént 1898.)
A merész haditett fényesen sikerült. Berlin hársfasétányai megismerkedtek a magyar huszárok tollforgóival, a berlini udvar pedig hanyatt-homlok menekült Magdeburgba. A királyné a királyi herceggel, Henrik őrgróf - és Amália hercegnő, mind ide futottak.
Trenk Frigyes önéletrajzában először találjuk ezt a nevet kiírva: ,,Amália hercegnő."
Szívbeli titkát ekkor sem árulja el.
De a következményekből lehet találgatni.
Azt írja, hogy a zsarnok Bruckhausen egyszerre nyájas lett iránta, mert az udvarnál azt hallá, hogy Trenk nincs elhagyatva.
(Pedig csak nemrég akarta azt keresztülszúrni - megláncolt kézzel - egy karddal, melyet a segédtisztje oldaláról rántott ki.)
És ugyanekkor felváltá a várkormányzóságban a dühöngő Borkot Reichmann alezredes: egy emberszerető, becsületes katona, akinek a legelső ténye az volt, hogy feltáratta Trenk Frigyesnek a két belső börtönajtaját, hogy a tornác ablakából betörhessen hozzá a napvilág és a friss lég.
Trenk Frigyes visszakapta hét év múlva a napot és a levegőt.
Ki eszközölte volna ezt ki, ha nem egy forrón szerető szív, mely a szerencsétlennel még most is együtt érez? Még annyi hűtlenség, még a hazaárulás után is?
Itt voltak ismét egymáshoz oly közel. Érezhette a ,,napjának" közellétét a tavaszfuvallatról börtönében. Adtak neki kályhát a börtönébe, tűzcsináló szerszámot - nyolcévi fogság után először. Aztán egy cinpoharat, amiből igyék. Azt a poharat ő teleírta versekkel; allegóriai képeket, bibliai történeteket vésett belé, egy kiélesített szeg volt hozzá a szerszáma. Remekművek voltak azok! - A felügyelő tisztek bámulták a fogoly művészetét. Amint egy kelyhet telerajzolt, hoztak neki másikat, azt vette művészi vésűje alá. Az ércbe vésett betűsorok olyan aprók voltak, hogy azokat más ember csak nagyítóüveggel tudta elolvasni; amiket ő a tört fénynél, a kályha tüzénél felkarcolt a csillámló fémbe. Csoda hogy meg nem vakult bele.
Ezek a Trenk által cizelozott cinserlegek egész királyi kincstárakig elhatoltak, s élő szószólói lettek a nyomorult fogolynak, ki azokat keserves napokon át kivéste.
Egy ilyen cinpohár Lobkovitz herceg kezébe jutott, ki akkor mint fogoly osztrák tábornok került Magdeburgba. A herceg a kelyhet kiszabadulása után Bécsbe vitte, s a császárnak ajándékozta. A királynő abból a kehelyből tudta meg először, hogy Trenk Frigyes porosz börtönben ül. Addig eltitkolták előtte.
Ezalatt felhagyott a vakondokmunkával.
Őrangyala, amíg Magdeburgban volt, arra is talált módot, hogy Frigyesnek egy tiszt által hatszáz aranyat küldjön.
Csodaereje van a napsugárnak, csodább ereje a szerelemnek! Hogy életre tudják költeni azt, ami a föld alá van temetve!
A napfény tette-e, vagy a szerelem emléke? Vagy talán mind a kettő? Trenk Frigyes most még türelmetlenebb lett a láncviselésben.
Emlékeiben, álmaiban kísérték az egykor átélt boldogság csalképei. A gyönyör kútforrása, melyben egykor fürdött, istenesült; most egy cseppjét is szomjaztatá, amennyitől egy ember állattá lesz.
Nyolc év óta nem látott asszonyi arcot, csak álmában. Pedig a szíve tele volt vele.
S ami még jobban gyötörte a lebilincselt vágyaknál, a dicsőség szomja! Ennyi tetterővel leláncolva, eltemetve lenni! - Éppen most, amidőn a világ reng a csatazajtól.
Egy napon, a börtöne falához támaszkodva, megdöbbenve érzé, hogy a fal reszket. Mitől reszket? Talán ágyúdörgéstől?
A vizsgálótiszt elárulá neki, hogy a francia sereg itt áll Magdeburg alatt, diadalmasan előrenyomulva.
S az ellenséges ármádiával szemben nem állt más Magdeburgban, mint kilencszáz főnyi népfelkelő had: elégedetlen, kimustrált tisztek vezetése alatt.
Frigyes király szerencsecsillaga aláhanyatlott: a franciák Magdeburg alatt, a magyarok Berlinben voltak, az oroszok egy döntő ütközetben megverték a porosz hadsereget, de ha a szerencse elhagyta is, saját nagy szelleme megmaradt, s visszahódítá a szerencsét.
Felmentő sereget nem küldhetett a franciák ellen Magdeburg alá, de küldött felmentő szekereket, megrakva pénzzel. Megvesztegette a francia hadvezért, hogy az diadalmas előnyomulásából megforduljon, s otthagyja Magdeburgot, az érett pálmagyümölcsöt, mely oda akart hullani az ölébe.
Trenk Frigyes gyűlölte már a hazáját. A szülőföldjét! Hogyne gyűlölte volna azt a földet, melyet a tíz körmével kellett vájnia, hogy alóla kiszabaduljon; mely minden kövével és vasával az ő fején fekszik. S ha ennek az egész hazának darabra kell is törnie amiatt, hogy ő a fejét ebből a sírból kidughassa!
Hazaárulást tervezett!
S terve könnyen kivihető volt!
Magdeburgban volt azon idő szerint tizenhatezer hadifogoly berekesztve. Azok a kaszamátákban tanyáztak. Közöttük volt hétezer horvát. A csillagsánc őrsége a tisztjeivel együtt meg lett nyerve Trenk által az összeesküvési tervre.
Egy éjjel szabadon bocsátják Trenket, tiszti egyenruhát adnak rá, kardot a kezébe; a csillagsáncból kitörnek a városba: Trenk a horvátok kaszamátájába rohan, tud a nyelvükön; fegyverbe kiáltja őket: a fegyvertár ott van ugyanazon kaszamátában. A Trenk név varázzsal bír a horvát katonák előtt. Azoknak az élén felszabadítja a hadifoglyok többi ezreit. A milícia nem fog ellenállni, s ha megkísérti, leverik. Reggelre el lesz foglalva Magdeburg az egész élelmezési raktárral, s a királyi kincses kamarával, s megszállva tizenhatezer főnyi osztrák sereggel.
Ennek a tervnek a sikere annál valószínűbb volt, mert a néphad kapitányai aratás idején kikölcsönözték a parasztoknak a legmarkosabb legényeket napszámra, fejenként egy forintért.
Hanem az volt a nagyobb kérdés, hogy hát azután mi történik? Magdeburgot összeesküvés útján elfoglalni csak egy magában álló haditény, amit ha nagyobb hadművelet nem követ, az egész a torkára forrhat az összeesküvőknek.
Trenk Frigyes még mindig bízott az emberekben. Sőt még a diplomatákban is.
A tervébe avatott tisztek közül egyet elküldött az orosz hadsereghez, a másikat Bécsbe, írott és szóbeli megbízásokkal, hogy nyerjék meg a két szövetséges hatalom közreműködését azon terv előállítására, mely a porosz hadjárat gócpontját, Magdeburgot, kezükre juttatja.
Az orosz hadsereg azonban már akkor visszavonulóban volt, a győzelmes Aprakszint visszatéríté Bestuseff, ki a cárnő halálát lesve, árulójává lett a szövetségnek, s ezért a nagyhamar felgyógyult cárnő által száműzetett. Trenk küldönce már a szibériai útban találta a hatalomvesztett pártfogónőt.
A bécsi diplomaták pedig egyenesen elárulták Trenket.
Miért? Azért, hogy a kezükben levő vagyonán megosztozzanak.
A hozzájuk írt levelet elküldték Berlinbe.
Egy napon szokatlan órában nyílt meg a börtönajtó.
Trenk Frigyes megdöbbenve látta belépni A. Z. herceget, kíséretével együtt. Azt, akinek annyi oka volt őrajta bosszút állni.
- Édes Trenk! - mondta a herceg jóságos hangon. - Ön megint valami ostobaságon töri a fejét, ami önnek nem válik üdvére. Ön el akarta foglalni lázadás útján Magdeburg várát, s az osztrákoknak kiszolgáltatni. No hát ne fáradjon vele. Én már megérkeztem egy hadosztállyal, s minden ponton biztosítottam a várat.
Trenk halálra volt ijedve.
Itt csak a merész tagadás segíthetett.
A herceg azonban nagy nyugodtan elővette Trenk Frigyes levelét, melyet ő a bécsi urakhoz írt, s odatartá a szeme elé.
- Hát ki írta ezt a levelet?
- Papirosom sincs, amire írjak.
- Hát a szóbeli üzenetet ki küldte Kempf udvari tanácsoshoz Bécsbe, Kemnicz hadnagy által?
- Esküszöm az Istenre és becsületemre, hogy soha Kemnicz hadnagyot nem láttam.
Megesküdhetett rá. Bécsbe küldött cinkostársának volt annyi házi esze, hogy nem mondta ott meg az igazi nevét.
A herceg jegyzőkönyvet íratott Trenk Frigyes vallomásáról, aki minden öisszeesküvésről tisztára mosta magát.
- Hát jól van - mondta a herceg. - Ez az ügy el van intézve. Önt a bécsi rosszakarói rágalmazták. Ön azonban itt csakugyan rosszul van ellátva. Nem volna csoda, ha mindenáron meg akarna menekülni a börtönéből! Mennyi vasat raktak rá! Még az ablakát is beszegezték!
Trenk azt hitte, hogy a herceg gúnyt űz belőle.
Nem úgy volt. A herceg parancsára azonnal leszedték a fogoly nyakáról, derekáról a nehéz vaspántokat, kezeiről a vasrudat, börtönablakáról lefeszítették a deszkákat. A falhoz sem láncolták többé.
A herceg még itt sem állt meg.
Majd még tisztességes öltözeteket is hozatott a fogoly számára: fehér vászoninget, mosdómedencét tiszta vízzel, törülközővel. (Nyolc évig nem volt benne része Trenknek! Mennybéli Isten! Hogy nyolc esztendeig a könnyein kívül más víz ne mosdassa meg az embernek az arcát!) Trenk sírt, mint egy gyermek.
- Aztán, hogy a szemeit el ne rontsa, ezentúl egész nap nyitva lesz a börtönének mind a négy ajtaja, két őr fog előtte járkálni csupán. Az éjszakai hívogatást is abbahagyják: alhatik csendesen. És azután, hogy legyen mire írnia, kap egy konc tiszta papirost és írószereket; hogy ne a vérével írjon.
Trenk a kezét csókolta a megbántott öregnek, akinek nagyobb oka volt rá, hogy őt gyűlölje, mint a királynak, azért a bűnéért - amiért soha vallatóra nem fogták, s amit ő állandóul elhallgat az életírásban, mintha sejtelme sem volna róla. Tán éppen virtusának tartotta?
A herceg tovább beszélt hozzá:
- De hogy megtudjam, mit fog ön erre a papirosra írni: amint egy ív megtelik, azt fel fogják hozni nekem, s a feleségem fogja felolvasni előttem annak a tartalmát.
Hát mindazt, amit Trenk ezentúl kigondol, írásba foglal, mindazt, amit szenved, amiért vágyódik, legelőször Amália hercegnő fogja elolvasni!
Trenk Frigyes erre a szóra visszaképzelte magát abba a boldog korszakba, amit a magyar közmondás így határoz meg: ,,Ez akkor volt, amikor még a kő is lágy volt, s a szív is kemény volt."
Neki is - a börtöne megtágult, s a szíve összeszorult.
Nem tudott szavakat találni, hogy háláját kifejezze.
Így nem beszéltek hozzá, így nem bántak vele nyolc év óta soha. És éppen az az ember teszi ezt, aki ellen ő annyit vétett. S akinek tudnia kell azt, hogy mit vétett ellene.
- És már most csak egyet kérek öntől - monda a herceg. - Se börtönajtó, se vasbilincs nem fogja önt lezárni ezentúl. De adja ön becsületszavát, hogy amíg én Magdeburgban főparancsnok leszek, addig ön semmiféle szökési merényletet nem fog megkísérteni.
Trenk Frigyes azon vette észre magát, hogy kezét nyújtá a hercegnek.
Ezzel a kézszorítással aztán jobban le volt bilincselve, mint mikor a nehéz vasak voltak ráverve a kezére.
A herceg azonban, még azalatt, hogy Trenk Frigyes kezét markába szorítva tartá, így szólt hozzá:
- És már most én is ígérem önnek, hogy mindent el fogok követni, hogy a király szívét ön iránt meglágyítsam, és szabadságát visszaadassam. Ha előbb nem, a békekötés alkalmával ez bizonyára meg fog történni. Addig legyen ön türelemmel: emlékezzék a múltakra, s bízzék a jövendőben.
Ezzel otthagyta a foglyot, eltávozott minden kíséretével együtt, tárva-nyitva felejtve minden ajtót maga után.
Trenk Frigyes most érezte aztán már magát igazán fogolynak.
Az eddigi vasbilincsek helyett oda volt láncolva a börtönéhez egy lekötött becsületszóval; a nehéz láncok helyett egy asszonyi hajszállal. - Ezt tépje el, aki tudja!
Megvolt már mindaz a kényelme, aminek egy fogoly a börtönében örülhet. Emberi étellel tartották, emberi szót beszéltek hozzá. Kimehetett a napvilágra egész a börtöne küszöbéig. Azon a küszöbön nem feküdt más, mint Trenk Frigyes becsületszava. - Az a Mont Blanc! Azon nem lehet keresztüllépni.
A testi szenvedések nem bírták letörni életszervezetét. Ez a szellemi tortúra lassanként elsorvasztotta azt. Ágynak esett: ideglázt kapott, halálos beteg lett a lelki rabság miatt.
És ezalatt A. Z. herceg a saját orvosát küldte oda a gyógyítására; rendes ápolót tartott mellette, a tulajdon asztaláról küldte neki az ételeket; míg újra győzött az életerő a betegségen: Trenk Frigyes ismét felgyógyult; elhagyhatta az ágyat.
De ez a betegség annyira elcsigázta, hogy fellábadozva alig hasonlított hajdani magához: olyan volt, mint egy csontváz. Ha akart volna, sem gondolhatott volna a megszökésre. Hideg volt már odakinn. Fázott a friss levegőn. Maga kérte, hogy zárják rá a börtönajtókat.
Hiszen volt már egy kályhája, s a tűz egy házibarát, akivel el lehet beszélgetni naphosszat.
Most már nem gondolt egyébre, mint hogy verseket írjon, s a cinpoharakat allegóriai képekkel telekarcolja. Egyébhez nem volt ereje. Aztán álmodozott, ábrándozott és várt.
Ebben a várásban tizennyolc hónap elmúlt.









Jókai Mór: Trenk Frigyes


TIZENHATODIK FEJEZET  Az utolsó kísérlet
Tizennyolc hónap telt el a várakozásban! Fél év híján tíz év múlt már, hogy Trenk Frigyest élve eltemették.
Télen rázárták a börtönajtókat, nyáron nyitva hagyták. A tisztek odajártak hozzá nézni, hogy rajzolja vésűvel a cikornyákat a kehelyre.
Meghallgatták a szatírát, s azokból egész könyvet írt: gúnyolta a copfot meg a rozáriumot, az udvaroncokat meg a fiskálisokat.
Egy őszi napon reggel ismét kinyitották az ajtait; de csak azért, hogy egy óra múlva megint bezárják. De azért a börtön ablakán keresztül is betört hozzá a nagyváros beszéde. A harangok beszéltek egymással, versenyzett velük a trombitarecsegés, dobpörgés belebömböltek az ágyúk, a sortüzelés. Frigyes megértette az óriások beszédét. Valami nagy halott van Magdeburgban.
Nemsokára megtudta azt. A vizsgálótiszt, aki délben érkezett a börtönbe, azzal nyitott be hozzá:
- Bajtárs, visszahoztam a becsületszavadat. A herceget most temettük el. Ezentúl zárva a börtönöd. Tudod a többit.
Tudta a többit.
Most már fel volt szabadítva, hogy folytassa a menekülési munkáját. Az új kormányzó is emberséges ember volt (Reichmann). Megengedte Frigyesnek, hogy hírlapokat olvasson. Azokból megtudta, hogy Erzsébet cárnő meghalt, utódja, Péter cár, fordított az orosz politikán, s békekötésre ösztönzé a harcoló feleket. Mind a kettő ki volt már merülve, s adósságokba süllyedve.
De Trenk Frigyesnek a béke sem hozott szabadulást.
A leggonoszabb ellenségei Bécsben voltak. Azok, akik még a megmaradt Trenk-féle örökséget kezelték, s azt is el akarták harácsolni. Ezek a dögkeselyűk!
Trenk Frigyes újra felbontá a börtöne padlatát, kiszedte a téglákat, amikkel a borzlyuka be volt falazva, s ott találta az első csatornát, melyen keresztül ki akart törni, rátalált az eszközeire, pisztolyára és aranyaira is.
Segítségére volt ezúttal a vaskályhája. A börtönének hármas rétegű deszkapadlata volt, azokból a két alsót kifűrészelte, s azt darabonként elégette a kályhában, az így támadt üregben aztán elrejtheté a homokot, amit a csatorna folytatásában kivájt; nem kellett annak az eltávolításával bajlódnia.
Egyszer azonban majd rajtavesztett ezen a munkán.
Mikor már annyira haladt a föld alatti csatornájával, hogy a bástyának a külső faláig eljutott, annak az alapzatából egy nagy kő levált, s elzárta a háta mögött a visszatérés útját.
Elevenen volt eltemetve!
Előtte állt a legrettenetesebb halál: a föld alatt megfulladás. E kétségbeejtő helyzetben sem hagyta el a lelkiereje.
Legelső feladata volt a csatornát annyira kitágítani, hogy megfordulhasson benne. De a kivájt homokkal megint csak az eddig tört rést zárta be, úgy, hogy folyvást az arcával túrta a földet.
Ezalatt a bezárt üregben úgy fölemészté a levegőt, hogy fuldokolni kezdett. A homokot harapta kínjában, abban még volt valami éltető lég.
Végre meg tudott fordulni a borzlyukában. De akkor még csak az útját elzáró nagy kőig jutott el.
Azt visszaemelni a helyére, ahonnan leesett, lehetetlen volt, sőt attól is lehetett félni, hogy még több kő is hegyibe esik.
Hát neki kellett fogni az emberölő munkának.
A fullasztó légben gödröt ásni a kő alá, s ezt abba lesüllyeszteni. Elájult, meg újra föléledt, s kaparta tovább a földet. De amennyit a kő alul kivájt, annyival magát temette be. A homok az ajkáig ért, mint a hullám a vízben úszónak.
Amint végre a kő megcsúszott, legalább friss levegő jött be a nyíláson. (Amilyen friss levegő van a föld alatt.)
Hosszú ideig tartó keserves munka után annyira vitte, hogy a nagy követ belehúzhatta az ásott gödörbe, s azon keresztül ismét átbújhatott a csatornába. Sietett kimászni belőle.
Mikor a börtönébe visszakerült, úgy üdvözölte azt a szomorú odút, mint a paradicsomot. Leveté magát a padlatába helyezett sírkövére, és megcsókolta. A sírjából kimenekült halott áldotta sírkövét, hogy megcsókolhatja az abba vésett nevét.
S ott elnyomta a fáradtság, a kín, elalélt.
Nappal volt már. Ha föl nem ébred délig, a vizsgálótiszt itt találja a felnyitott üreget, minden el lesz árulva.
Jó szerencse, hogy volt egy jótevője, aki fölébreszté, a heves köhögés. A bűzos légben megkínozott tüdő nem engedte soká aludni. Akkor aztán, a nagy köhögés, krákogás közepette elvégzé a rejtegető munkát, helyreilleszté a kivágott pallót, s ágyára veté magát. A felügyelők ott találták lázban és fuldokolva.
Mégis folytatta a munkát. Ismét visszatért abba a rettenetes üregbe, ahol már egyszer élve eltemetett kínjait átszenvedte.
De előbb azt a veszélyes pontot, ahonnan az alapkövek lehullhattak, a börtöne alsó padlójából kifűrészelt deszkákkal felpóckolta. Ezalatt megköttetett a béke Hubertsburgban. A harcoló felek hadifoglyaikat kicserélték. Frigyes hallhatta a csillagsáncban elhelyezett horvátok víg danolását a börtön ablakán keresztül. Az ő börtöne azonban zárva maradt. Senki sem vette figyelembe, hogy ő Mária Terézia dragonyoskapitánya.
És azalatt, amíg Trenk Frigyes ásta a föld alatti csatornát, hogy börtönéből kiszabaduljon, egy más élőlény meg egy ellenkező lyukat fúrt, mely az ő börtönébe vezetett: egy kis egér.
Két éven át volt ez a parányi állat Frigyes állandó lakótársa, mulattatója, aki ott táncolt a térdein, a tenyeréből evett, a füttyentésére előjött a lyukából.
Ha indusok volnánk, akik a lélekvándorlásban hisznek, azt kellene elfogadnunk, hogy a kis állatkában a szép Jelvira lelke lakott, aki szerelmesét ily alakban jött fölkeresni.
Frigyes csak minden harmadnap folytatta az aknaásást, a közbeeső éjszakát pihenésre kellett fordítani. Az ilyen ,,otthon" töltött éjszakákon az egérke folyton ott szaladgált a börtönében, s rágicsálta az ajtaját, mintha ő akarná azt a fogoly számára keresztülfúrni.
Egy éjjel az őrök figyelmessé lettek a rágicsálásra, s jelentést tettek róla az őrnagynak.
A tiszt azonnal sietett a porkolábbal Frigyes börtönébe.
Az ajtó alja csakugyan keresztül volt fúrva, a fűrészpor nagyságú forgácsok ott hevertek.
- Mit csinált ön itt? - kérdezé az őrnagy.
- Én nem. Hanem az egér.
- Hát honnan jön ide az egér?
- Én nem tudom.
Nosza, rögtön kőművest, lakatost hívattak, összevissza kutatták a börtön minden zegét-zugát: nem találták meg az egérlyukat. De sokkal nevezetesebb az annál, hogy Frigyes aknanyílását sem találták meg, amire az egér könnyen rávezethette volna őket.
Új emberek voltak mind. Az eddigi ismerős arcokat mások válták fel. A néphad tisztjei helyett, akik már meg voltak Trenk által nyerve, rendes katonák jöttek, akik még nem tudtak semmit a fogolynak tíz év óta tett szökési kísérleteiről.
Trenk Frigyes kinevette őket a kutatásukkal.
Egyszer aztán egyet füttyentett, s arra rögtön előugrott az egérke, s felfutott a vállára. Ott volt elbújva az ágya szalmájában.
Frigyes könyörgött az őrnagynak, hogy ne pusztítsák el az egérkét. Az őrnagy azt ígérte neki, hogy haza fogja vinni a feleségének, s azzal zsebkendőbe takarta a picinyke lázadót, s elvitte magával az őrszobába.
Ott kibocsátá az asztalra, hogy majd a tiszttársak előtt produkálja a kis szörnyeteget. Ez azonban egyszerre leugrott a földre, s úgy elbújt az őrszobában, hogy semmi hajszolással nem bírták előteremteni.
Másnap, mikor az őrnagy a porkolábbal együtt jött a börtönt megvizsgálni, hát már akkor a kis egér megint ott volt Trenk Frigyesnek a vállán. Hogyan tudott az őrszobából észrevétlenül ideosonni? Azt nem találta ki senki.
Az őrnagy azután ezúttal egyenesen hazavitte a bohókás állatot a feleségéhez. Az kalickába tette, diót, marcipánt adott neki. De a kis egér nem evett semmit, s három nap múlva bevégezte egéréletét. Valószínűleg ismét visszaköltözött egy szép dauriai princesszbe. Elég annak egy egérkelélek! Mit csinálna egy oroszlán lelkével?
Egy napon tűzveszély támadt a városban: a napos őrnagy kötelessége volt a csapatjával a vész helyszínére sietni: a Trenk börtönkulcsait rábízta egy hadnagyára. Délben az jött el a börtönvizsgálatra.
Mikor a porkoláb s a tisztogató fegyenc eltávozott, a tiszt hátramaradt. Mikor egyedül voltak a börtönben, a hadnagy maga ajánlotta fel Frigyesnek, hogy miként Schell a glatzi fogságból, kész vele együtt megszökni a magdeburgi csillagsáncból. Őneki úgyis dezertálni kell az adósságai miatt, amik a fején túlnőttek.
Frigyes rögtön átadott a cimborának ötven aranyat. Ezzel az meg volt nyerve.
Szó sem volt a föld alatti csatornán keresztülbújásról. A terv sokkal egyszerűbb volt.
A cimbora csináltat a városban egy lakatossal négy hasonló kulcsot, aminőkkel az ő börtöne lakatjai nyílnak. Ezeket megkaphatja azalatt, míg az őrnagy Walrabénál, egy foglyul bezárt, de gazdagon ellátott tábornagynál ebédel.
Azon a napon, amelyen az őrnagy hazamegy a feleségéhez a városba, a hadnagy az őrségen levő gránátosokat különféle megbízásokkal kiküldözi a csillagsáncból.
Akkor odajön a börtönéhez a jó barát; a két őrt álló gránátosnak azt parancsolja, hogy menjenek be a fogoly börtönébe, az ágyát kihozni. Ekkor Frigyes, amíg a két katona az ággyal piszmog, hirtelen kiugrik a börtönből, rájuk csapja az ajtót, a kulcsot elfordítja a zárban. Azután a másik három ajtót is belakatolja, s azzal a csillagsánc kapuján kifut a hadnaggyal együtt; ott vár rájuk két fölnyergelt paripa: fél óra múlva túlvannak a porosz határon.









Jókai Mór: Trenk Frigyes


TIZENHETEDIK FEJEZET  A lélektani bilincs
Tehát minden béklyót, bilincset, láncot le tudott már vetni magáról Trenk Frigyes; ki tudott nyitni minden závárt, lakatot; előtte állt a szabadulás útja, tárva-nyitva. Csak az alkalmas napot kellett bevárnia.
Csak egyet nem tudott levetni, saját lelkének a skrupulusait.
Hát aztán mi fog történni vele, ha innen megszökhetik? Oroszországba nem mehet. Nincs már ott se Erzsébet cárnő, se Bestuseff kancellárnő: senki a régi pártfogói közül. Tízévi börtönélet nem arra való volt, hogy délceg alakjának varázsát növelje. Nem lehet azt a diadalutat már folytatni, amiben ily szörnyű hézag szakadt.
Vagy hát Bécsbe menjen vissza? Halálos ellenségei közé: a kapzsi irigyek, a birtokain osztozó főurak, az üldöző papok, a gyanakodó ügyvédek, a lenéző katonák, a furfangos diplomaták világába, ahol őt mindenki veszedelmes elmeháborodottnak tekinti, s ahol előbb-utóbb valóságos őrültté kell lennie?
Legjobb esetben ott lesz Kecskemét. Testhizlaló egyhangúságával!
Aztán feltűnt előtte a jövendő ragyogóbb képe.
Ha össze lehetne azt kötni a legfényesebb múlttal, amikor még hazája szolgálatában hordozta fegyverét! Ha ki lehetne engesztelni Frigyes királyt, akinek már a kortársak a ,,Nagy" melléknevet adták! Ha meg lehetne őt győzni törhetetlen hűsége felől! Hisz tíz esztendő a sírban csak elég egy halottnak, hogy mint új ember támadjon fel egy új életre! Valami vakmerő gondolatja támadt.
Most, mikor már a megszökésre kétféle út is nyílt előtte, arra határozta el magát, hogy önként felfedezi a tervezett merényletet; mégpedig a nehezebbiket. A föld alatti utat.
Cimborájától értesült felőle, hogy a braunschweigi herceg Magdeburgban időzik - az ő régi jóakarója.
A vizsgáló őrnagynak ekkor azt mondá:
- Kérem, őrnagy úr: én megtudtam, hogy a nagylelkű Ferdinánd, braunschweigi herceg jelenleg Magdeburgban van; ő énnekem jóakaróm, régi pártfogóm. Legyen szíves őrnagy úr a hercegnek átadni ezt az üzenetemet. Tűzzön ki a herceg tetszése szerint egy napot, amelyen én, az általa választott órában, fényes nappal előtte megjelenjek, a bergeni kolostor kapuja előtt, lóháton, karddal az oldalamon; és csak azért, hogy ezt a kardomat az én királyom, a ,,Nagy" Frigyes szolgálatára felajánljam.
Az őrnagy retteneteset bámult.
- Megbolondult ön, Trenk?
- No, csak mondja ön el ezt az üzenetemet Ferdinánd hercegnek. Komolyan beszélek. Én innen akkor török ki, amikor akarok.
Az őrnagy eltávozott, s néhány óra múlva visszatért a kormányzóval és több főtiszttel együtt.
- Közöltük önnek az üzenetét a herceggel. Serenissime azt válaszolja önnek, hogy ha ön képes lesz azt megtenni, amire fogadkozik, biztosítja önt nemcsak a pártfogásáról, de a király kegyelméről is.
- No, hát tessék kitűzni a találkozás napját és óráját.
- Ne bolondozzon ön, Trenk - monda a kormányzó. - Amire ön fogadkozik, az tiszta lehetetlenség. Ha nem elég önnek a börtön őrsége, beállíthatunk a csillagsáncba egy regementet. Innen ki nem bújhatik. És ha mégis sikerülne önnek minden erős rendszabály dacára ebből a börtönből kitörni, az olyan arculcsapás volna minekünk, mindnyájunknak, akik az őrizetével meg vagyunk bízva, hogy azt a király nekünk nem engedné el. Önt kegyébe fogadhatná; de mink esnénk ki a kegyéből. Legyen önnek esze. Ha csakugyan képes ön ezekből a bilincsekből magát kiszabadítani, ebből a tömlöcből kitörni, elég ha ön felfedezi előttünk annak az útját, módját: nem szükséges azt végrehajtania, s elöljáróit felcsúfolni vele. Én jótállok róla, hogy ön kegyelmet kap. Ön ismer engem. Reichmann tábornok szavával nem játszott soha.
- S tábornok úr szavát adja nekem, hogy ha a szökésem lehetőségét bebizonyítom, szabadságomat visszanyerem?
- Katonai becsületszavamat kötöm le rá, s bírom ehhez a herceg beleegyezését.
- Az ön katonai szava nekem szentírás! - szólt Trenk Frigyes. - No, hát nézzenek ide az urak!
S azzal egyenként lehúzogatta a bilincseket a kezeiről, a béklyókat a lábairól, s láncostul odadobta az urak lábaihoz.
Azután előhúzogatta a padlóból a vésűket. A kettévágott padlódeszka hasadékából eltávolította a kenyérragacsot, mely azt észrevehetetlenné tette, s azzal kiemelte az elvágott deszkadarabot az üreg fölül.
Aztán leszállt abba az üregbe, s egyenként kiadogatta a dugaszban tartott földvájó eszközeit, az egyenruhája darabjait, a kardját.
A két pisztolyát, melyek meg voltak töltve, kilőtte az aknába.
- És most fáradjanak el a tiszt urak a második számú folyosóra, s ahol egy márványlapot fognak találni, melynek szélein átszűrődik a lőporfüst, azt emeljék fel.
Két tiszt odament, s bámulva látta a kékes füstöt felpárologni a kő alól. Azt kiemelték, s ott látták az akna feljárónyílását; harminchét lábnyi távolban a börtönszobától. Csodálkozással eltelve jöttek vissza ezt megállapítani. Az akna kész.
- De hogy akart ön kijutni a bezárt folyosóból? - kérdezé a kormányzó. - Hisz annak két erősen zárt ajtaja van!
Ekkor aztán előadta Frigyes a folyosóajtóhoz való kulcsokat is.
Onnan aztán csak egy ugrás kell, s kinn van a sáncokon kívül.
A kormányzó kezét nyújtá Frigyesnek.
- Ön igazat mondott. Meggyőzött bennünket. Most már nincs szüksége az aknájára, kijöhet az ajtón keresztül. Öltse fel az egyenruháját.
Trenk Frigyest a hideg lelte ideges felindulásában, mikor a szurtos rabdarócot levetheté, s újra felöltheté a tiszti egyenruhát.
Azzal karonfogva kivezették a börtönéből. Átvitték a felügyelő tiszt szobájába, ahol a tisztek mind siettek neki gratulálni.
Estefelé a kormányzó is odajött, pompás vacsorát adott az egész társaságnak: számos poharat ürítettek Trenk Frigyes szerencsés megszabadulására. Az volt a legboldogabb, aki barátságot köthetett vele.
Egy hétig tartott a vigasság. Az egész garnizonból alig volt már tiszt, aki Trenkkel együtt ne lakomázott volna. Csak az a bizonyos cimbora, aki a szökésre összebeszélt vele, látszott őt kerülni. Egyszer mégis, mikor keresztülment a szobán, odasúgott Frigyesnek:
- Szegény bolond, te ugyan pórul jártál.
Nyolcadnapra aztán megint odajött hozzá a kormányzó, ismét karonfogta, visszavezette a börtönébe. Az most már deszkapadló helyett szép nagy gránitkockákkal volt kikövezve.
- No, most próbáljon ön már innen kitörni!
És aztán ismét lehúzták róla a tiszti egyenruhát, feladták a régi szurtos darócot; béklyót csak az egyik lábára vertek, de az olyan vastag volt, s minden láncszeme olyan tömör, hogy azt át nem fűrészelheté.
Trenk Frigyes dühöngött: ,,Hát ez a katonai becsületszó?"
A szeme közé nevettek. Mentől jobban szidta a tiszteket, annál jobban nevettek a dühösködésén; csak a várparancsnok tűrte nyugodtan a szidalmait: ,,Legyen ön jó reménységben: minden jóra fordulhat még."
Azzal magára hagyták.
Trenk Frigyesnek most már a lelke volt megtörve. Elhagyta a hite. Búskomor lett, nem írt, nem karcolt többet; ült mozdulatlanul az ágyán, folyvást egy pontra bámulva: arra a kis lyukra a börtön ajtaján, melyet azon a kis egér rágott. És arra gondolt, hogy az egérnek is van lelke, nemcsak az embernek: talán magasabb is, nemesebb is, mint némely embernek. Nem merte leírni: nehogy megégessék ezért a blaszfémiáért.
Hiszen csak játék volt, amit most vele űztek: egy királyi alaknak a játéka, aki meg akarta mutatni, hogy milyen hatalma van egy úrnak a kutyája fölött, akit meg kell korbácsolni, bezárni, koplaltatni, amíg annyira idomul, hogy lefekszik az eléje dobott csont mellé, s addig nem kapja be, amíg azt nem mondja neki az ura: ,,szabad!"
Őrangyala, bűntársa, a hajdan szép hercegasszony, kiimádkozta már egykori kedvesének szabadságát felséges bátyjauránál. Gyászruháját ott koptatta a hatalmas úr előtt, térdein csúszva utána.
- Legyen szabad; de kapjon még egy leckét!
Az a lecke volt az egyheti reménykedés, pajtáskodás, lakmározás után a gránitbörtönbe visszatérés.
Karácsony estéje volt (milyen gyöngéd figyelem!), mikor a szokatlan órában a börtön zárai ismét csörömpöltek. (,,Mit hoz a kis Jézus?")
A kormányzó lépett be a fogolyhoz, kíséretében sok tiszt, akiknek az arcán őszinte öröm tündöklött.
- Édes Trenk! - mondá Reichmann. - Jó hírt hozok önnek karácsony estére. Őfelsége a király elrendelte, hogy önnek a bilincsei levétessenek, és más szobát kapjon.
De Frigyes annál többet olvasott az arcokról.
- Mondja ön ki egyenesen! Szabad vagyok! Nem fogok megbolondulni az örömtől!
- Igen! Szabad vagy! - monda a parancsnok, és megölelte őt. És a többi tisztek is sorba megölelték, vigasztalták, amíg a lakatos a lábáról lefűrészelte a nehéz vasat.
Akkor aztán átvezették a börtönéből a tiszti lakosztályba.
Ott le kellett neki tenni a szokásos esküt, melyet minden szabadon bocsátott államfogoly elé szabnak: hogy fogságáért senkin bosszút állni nem fog; hogy az ország határát többé át nem lépi, hogy mindarról, ami vele a börtönben történt, se mondva, se írva semmit közzétenni nem fog, és hogy semmi idegen hatalomnál se katonai, se polgári szolgálatot vállalni nem fog.
Ezt nevezhetni erkölcsi lenyakaztatásnak, örök fogságra ítéltetésnek! - Saját hazájába vissza nem térhet, s idegen országban nem szolgálhat. Rab marad, amíg él. De még csak beszélnie sem szabad!
No, hát itt van a szép természet! Itt az Isten napja! Aki mindent kipótol! Aztán ha emberekkel nem lehet beszélni: itt van a papiros, aki átveszi a gondolatainkat; csak olvasni nem szabad másnak, a papír jó barát: megőrzi még a ráhullott könnyeinket is.
Trenk Frigyes előkereste még a börtöne ajtajában elrejtett aranyait, s azokat kiosztá a börtönőrei közt; nagyobb részét átadta Gefhardt özvegyének, meg annak a nőnek, akinek a férje őmiatta öngyilkossá lett.
Frigyes király nagylelkűsége annyira ment, hogy a szabadon bocsátott fogolynak háromszáz aranyat küldött Schlieben gróf által, aki a kegyelmi levelet is meghozta a számára. Ugyanannak kellett őt elkísérni Prágáig.
Frigyes rögtön új egyenruhát varratott magának, amit a szabónak karácsony éjszakáján kellett elkészíteni, hogy másnap a látogatásokat teljes parádéban fogadhassa. Templom után valamennyi törzstiszt mind odajött hozzá gratulálni: ölelték, csókolták.
Mikor az új egyenruhájában odaállt a tükör elé, ismét kiborotvált arccal, maga is meg volt elégedve magával. Tízévi börtönélet, bűzös lég, föld alatti aknavájás, éhezés, nyavalya, lelki gyötrelem nem bírta megtörni életerejét. Még mindig szép férfi volt.
Szabad volt neki sétát tenni - a városon kívül, a szép hóban. Milyen derék dolog az a hó! Hogy ropog az embernek a Iába alatt! Tíz évig bezzeg nem ropogott. Csak az ajtó kilincsén látta a zúzmarát.
De a városba nem volt szabad bemennie. Az népcsődületet okozott volna. Csak kívülről látta Magdeburgot, ahol tíz esztendeig feküdt.
Aztán következett a búcsúlakoma, víg adomák, felköszöntők. A lakoma végeztével előállt a négylovas hintó, abba felültették Trenket, Schlieben melléje ült. Szabad volt neki egyet dalolni a népszerű adagiót: ,,So lebe wohl, du stilles Haus!" - Isten hozzád, te csendes ház! Búsan tekintek vissza rád. Csak benned lehettem boldog. Azért rád visszagondolok.
Azt mondja, hogy sírt, mikor a börtönétől megvált.
A börtönból kiszabadulásával megszűnt Trenk regényalak lenni. Ezentúl már csak egy világtól elmaradt, nyughatatlan szellem, aki sehol sem találja helyét, szétszakított életét nem tudja összekötni többé. Régi pártfogói elmúltak, régi ideáljai megvénültek őt magát a rokkantak sorába helyezték. Kinevezték nyugalmazott főstrázsamesternek extra statum. Mária Terézia hűsége és szenvedései jutalmául kifizetteté neki tíz év alatt elmaradt századosi fizetését; de a Trenk Ferenc-féle örökséget csak azon föltétel alatt adatta vissza, ha a kezelő uraságokat fölmenti minden számadás alól. Azon aztán vesz magának egy földbirtokot, s éldegél csendesen, mint középbirtokos uracska. Közben verses és prózai műveket ír, azokat a könyvárusok megveszik, s kiadják németül, franciául. Sok poétai erő, filozófi világnézet nyilatkozik bennük. Az életírását szép acélmetszetekkel illusztrálva adták ki Párizsban.
Még egyszer feléje fordítá kegyelmes arcát a királynő, felhívatva őt magához Bécsbe. Meg akarta Trenk Frigyesnek a szerencséjét alapítani véglegesen: egy gazdag házasságkötés által. Előkelő udvarhölgy: grófi özvegy; ötvenezer forint évi jövedelemmel. Megmondta a nevét. Trenk holtra ijedt. - Egy hetedik évtizedében járó menyasszony: rút, fösvény és veszekedő. - Megköszönte a nagy gráciát; de nem kért belőle. A királynő aztán elkergette maga elől.
S nehogy hasonló szerencse érhesse, sietett Frigyes rögtön megházasodni: elvette az aacheni polgármester leányát, s azzal aztán élt tisztességes házasságban. Született tizenegy gyermeke. Azokat nevelte atyai szeretettel. Elsőszülöttét Józsefnek keresztelteté, s keresztapául József trónörököst választá.
Aztán nem gondolt többé hírre, dicsőségre, szépasszonyok közötti hódításra: legfeljebb dúvadakra való hajszában gyakorolta vitézségét, zsiványok ellen védelmezte magát: egy kicsit borral is kereskedett, abba természetesen belevesztett, megcsalták; s ahol csak tehette, ungorkodott a papokkal, barátokkal, azok meg ővele.
Mikor aztán már sok gyereke volt és sok könyvet megírt, akkor még egyszer odahívatta magához a királynő, s bemutattatá magának Trenk feleségét és gyermekeit. Azok megnyerték legmagasabb tetszését. S akkor aztán kinevezte őt a királynő - udvari fordítójának.
Tehát végre-valahára elérte, hogy rangfokozatot kapott-az udvarnál. A legelső munka, aminek lefordítását rábízták, Beaudrand apát egyházi szónoklatgyűjteménye volt; de azt Trenk erősen megkeverte a saját eszméivel. Így is tetszettek azok a királynőnek.
Ekkor meghalt a legszeretettebb királynő. S ezzel Trenk Frigyes dicsőségének is vége volt. Megint visszamehetett a kis uradalmába birkákat nyíratni, dézsmát behajtani.
Nemsokára követte Mária Teréziát ellenfele, Nagy Frigyes is a túlvilágra. Utódjának, trónralépte után, első tettei közé tartozott az igazságtalanul üldözött Trenk Frigyest rehabilitálni. Dekrétummal szünteté meg a száműzetését, s visszaadatá elkobzott ősi birtokát.
Ezzel az örvendetes fordulattal végzi Trenk Frigyes az életírását: siet nagy örömmel imádott régi hazájába vissza.
Már akkor hatvannégy esztendős volt.
S még mindig az az idealista rajongó, aki gyermekkorában.
Tíz vaskos kötet munkája hirdette nagy tehetségét: ismerték Német-, Francia-, Angolországban. Népszerű volt a neve mindenütt.
Két évig élvezhette a dicsőséget nyugalomban.
Ekkor kiütött a francia forradalom.
És az a hatvanhat esztendős ember otthagyta a nyugalmas házát, családját, elment Párizsba, a népszabadság mellett harcolni.
A girondisták voltak az ő eszményképei.
Robespierre aztán őt is leguillotinoztatta a girondistákkal együtt. Nem lett volna az élete tökéletes, ha nem így fejezte volna be. Vagy egészen másképp kellett volna neki azt elkezdeni.
Mikor ott állt a Héraklész válaszútja sarkán: a két hívogató géniusz előtt.
       
Ha Venus olyan nagyon nem pártfogolta volna: Mars nagy embert csinált volna belőle.
Sokat szeretett: - sokat szenvedett; a sors ki van egyenlítve.




