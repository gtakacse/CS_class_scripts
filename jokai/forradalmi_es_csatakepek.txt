




Jókai Mór: Forradalmi és csataképek


A gyémántos miniszter (Egy skicc a forradalomból)
Magyar forradalom! Te egetgyújtó alak! Véres arcú kép! Senkinek gyermeke, mégis mindenkinek halottja! Kelj föl a sírból és mulattass bennünket!
Míg éltél, nem festette le senki arcodat. Most jelenj meg nekem az éjfél óráiban, mikor a temető elbocsátja kárhozott lelkeit, kik nem tudnak alunni az önátkozta sírban, ülj festőtáblám elé, és mutasd meg arcodat képzetemnek.
A nemes büszkeség lángja égjen azon, midőn a nép áldozatairól fogok veled beszélni, azon népéről, melyet isten jó kedvében teremte a világnak, de melynek számára rossz kedvében teremté a világot.
De szégyen pírja ömöljék el arcodon, midőn azoknak neveit hallod említeni, kiket e nép naggyá tett, s kik e népet semmivé tették.
Sírj, fehérüljön el képed azok sírhalmánál, kik mások dicstelen nagyravágyásáért dicső halált haltak.
De fekete légy a bosszútól, midőn az oltár papjait hozom emlékedbe, kiknek kezei közt elvesztek az áldozatok.
Némulj el. Remegj, reszkessen alakod, midőn sírást hallasz. Karének az, millió és millió ajakról. Özvegyek, árvák, koldusok és őrültek siralma az. Hallgass, ne szólj bele. Rejtsd el arcodat.
De kacagj fel, és tartsd arcodat az égre, hadd lássa meg az, mint néz ki egy lélek, mely holta után tébolyodott meg, ha meghallod, mint vigadnak azok, kik ennyi könnynek voltak teremtői.
Azután tűnj el ismét. Menj vissza a sírba. És imádj istent: hogy engedjen meghalnod, és ne hozza el rád a föltámadás napját.
*
Hideg januári éjszaka volt. Sem holdja, sem csillaga nem volt az égnek, a zúzmarás zivatarban fekete hollók falkái kóvályogtak, szüntelen kiáltozva alá egyhangú szavakban ,,halál! halál!"
A fergeteg fütyölt, az egész föld fehér szemfedővel volt leterítve, a farkasok üvöltve felelgettek egymásnak egyik berekből a másikba.
És e hózivataros éjszakákon kétszázezer ember nem aludt fedél alatt.
Az ország minden részein hosszú fekete vonalok húzódtak keresztül. Kényszerű sietséggel törekvő hadcsapatok. Éjjel és nappal, hegyeken és rónákon, éjszaktól délig lehete látni e vonuló seregeket, amint dobszó, trombitahang nélkül mindenféle irányban átszeldelék az országutakat.
Zúzmaráz-lepte lovasság, utána rosszul öltözött gyalogsorok, hallgató, beszédtelen nép. Dübörgő ágyúk, ágyússzekerek, egyik a másik után, azután megint elrongyollott gyalognép, élén gubába burkolt vezetője nehéz harci ménen, azután megint lovasság, ágyúk és így tovább. A kardok, szuronyok csillogtak az éjszakában.
Néhol egy-egy siető dandár látszott, mely egy másikat üldözni látszék, az alakok sebesen vonultak el szem előtt, mint álomárnyak, s órák múlva vörös villogás látszék a láthatáron, s egy-egy eltévedt dörrenés az ütközet távoli morajából.
Azután ismét néma lett minden. Új csapatok jöttek és mentek. A hófuvat behordta nyomaikat. Sehol őrtűz, sehol megállapodás, szüntelen előre, előre, pihenés nélkül. Fel a hegyeknek, az ágyúkat nem bírják a lovak, a csatárok tolják felfelé. Maguk is leroskadnak. Keresztül mély, meredek sziklautakon, övig érő hófuvatagban, éhezve, szomjazva, fázva. Dübörgő hidakon át, befagyott folyók jegén. Elöl, hátul, oldalról üldöző seregek között, golyók zápora közt. Mindig odább, mindig odább. Fáklyafénynél, földalatti úton, s azután ismét föl meredek hegyekre ágyútűz ellen, ágyútűz elől, vészvihar elöl és hátul, vészvihar még az égen is, s mindig előre, végtelen, irtózatos úton. Egy-egy beteg vagy sebesült kidűl a sorból. Ott marad. A hó ellepi, megfagy, jól jár. A többi sort zár és siet, pihenése ütközetben van csak. Nyugodt álma, ha elesik.
És nem zúgolódik senki. Tűr, szenved, küzd és meghal. Még akkor is szent ihlet zárja le szemeit, s a haldokló nem átkozza meg a földet, mely vérét megissza s testének nem ád temetőt, s a tűrő nem átkozza meg a szenvedést, mit nyugalmáért cserélt. Az áldozat panasztalan.
Tiszteljétek a katonákat.
*
A rendőrminiszter úr ablakai még mind ki voltak világítva, pedig az idő már éjfél után járt.
- Én istenem! - sóhajta az azon menő cívis, kalapját megemelintve az ablakok előtt -, milyen szorgalmatosak ezek a haza atyjai. Még éjjel sem alhatnak az ország gondjaitól. Bizonyosan itt készítik azt a sok ménkű puskaport, vagy azon tanácskoznak, hogy milyen árkot húzzanak nemes Debrecen városa körül.
- Szegény urak! sem éjjelük, sem nappaluk. Majd szétreped a fejük a sok aggodalom miatt. Nyolc órakor összeültek s még nincs vége a tanácskozásnak. Hja, sok mindenről kell gondoskodniok. Az egész ország sorsa az ő kezükben van. Akármit tesznek, az sok hányás-vetés után történik, s mennyi mindent kell pedig tenniök!
- Egy rendőrminiszter!
- Szentséges Jehova, mennyit kell annak tudni, látni, érteni, cselekedni, kifőzni. Ő levelezésben áll valamennyi külföldi udvarokkal, megvizsgálja a passzusokat, kvártélyt rendel a deputátusoknak, elolvas minden újságot, amelyiket megunta olvasni, betiltja, dikciót mond az országgyűlésen, olyan szépet, hogy senki sem érti, kisujjában viseli az egész diplomatikát, előre tudja még azt is, ami történni fog. Hogy fér ennyi tudomány egy emberbe? Kivált egy olyan kicsiny emberbe?
- Gyerünk haza, szomszéd uram; alhatunk mind a két fülünkre, virraszt mihelyettünk a rendőrminiszter úr, és végzi az ország minden állapotját.
Éppen dolgom volt a miniszter úrnál. Benyitottam az előszobájába, aholott is majd leütött a lábamról a pipafüst.
A bureau 66 hivatalnokai közül csak hat volt jelen. A többi otthon volt és aludt, mint illik rendes emberekhez.
A hat közül kettő rettenetesen nyírt valami üres papirost, a másik kettő a postára ment, s a jött leveleket tördelte fel ex offo, s nagyon jól mulatott holmi családi titkok fölfedezésén.
A harmadik pár pedig a miniszteri szalon ajtaját ülte el. Mondanom sem kell, hogy mind a hat rettenetesen pipázott.
- Lehet Lacival beszélni? - kérdém az egyik ajtónállót, aki egy igen szép szálas termetű orangutang lehetett, míg miniszterialis írnokká nem promoveálták.
Az én majmom végignézett rajtam, nem csekély szimptómáival a megvetésnek, s nyomatékos hangon kérdezé:
- A miniszter úrral?
- Hát önök mióta híják Lacit miniszternek?
- Mióta fizetéseinket felemelte. Hanem beszélni most nem lehet vele. A konferencia fontos. Megzavarni nem szabad. A haza, tudja ön, uram, a haza elébbvaló minden privát dolgoknál. Tessék máskor idefáradni.
- De magam is közügyben jövök.
S közelíték az ajtóhoz.
- Uram, egy lépést sem tovább - szólt a tisztelt pávián pátosszal -, én a fejemmel vagyok felelős.
S elémbe állt egész hosszában.
Nem voltam róla bizonyos, hogy nem harap-e meg, s már szinte visszavonulni kezdék, midőn a belőli konferenciából ilyen töredékhangok üték meg a füleimet:
- Négy király!
Úr isten! - gondolám magamban -, mi bajuk lehet nekik egyszerre négy királlyal?
- Nem ér semmit - kiálta egy másik hang, melyet világosan Laciénak ismertem el -, mert az enyém négy disznó. Ránéztem a cerberusra. Az először el akart vörösödni, de ami nem sikerülvén neki, belém kapaszkodott, s kifelé szorongatva erősen allegált, hogy itt nem szabad hallgatózni.
Bírkózni kezdtünk. Én erősebb voltam, s egy ügyes boxírozás segedelmével egy flankenbewegungot tettem az ajtó felé, s azt minden további ellenállás nélkül bevevém.
A konferencia szörnyen állt. Három asztalra volt terítve. Az egyiken tea és puncs, a másik kettőn mindenféle akták forogtak kézrül-kézre, miket a parasztvilág kártyáknak nevez.
Az egyik asztalnál diabolkát játszottak vagy hatan, nagyon el voltak merülve, egyik sem vett észre, a másik asztalnál praesideált a miniszter, ott ferbliztek.
A miniszter nem volt valami magas ember, valamivel több lehetett, mint Tom Thumb, ha mellette ülő tanácsosa lett volna a rhoduszi kolosszus, ő maga pedig egy vitorlás hajó, kényelmesen áthajókázhatott volna annak szárai közt.
Arca sok keletiességgel bírt, teintje némileg közelített a cigánykolorithoz. Sok vonásaiban a cercopithecusok nemzetségével rokon, csakhogy azok persze nem tudnak olyan szépen beszélni, mint ő.
Szakálla az övéig ért, s mikor kacagott: reszketni szokott, amit hajfürtjei nem tehetének, a lehető legrövidebbre levén lenyírva.
Pőrére volt vetkőzve, s a rettenetes sok ráncról arcán gyanítám, hogy kacag. Amiről később feketére nyitott szája is meggyőzött.
Mellette jobbról egy hosszú ifjú ült. Sovány, szatirikus arca nemigen látszott osztozni a közjókedvben. Hihetőleg valami brodsitzer volt.
Balján egy termetes férfi. Szabályos, de kissé elhúzott arca igen tudományosnak akart látszani egy mal à propos applikált pápaszemmel. Szakálla, haja jól soignírozva, maga tűrhetőleg elegáns és jókedvű. A miniszter pecsétőre.
Lacival szemközt ült egy roppant titanicus férfi, kinek nyaka és könyökei arany paszomántba voltak húzva. Bizonyosan generális. Képéből kilátszott, hogy ez az ember maga megenne egy hadsereget, ha valaki előre megsütné azt a számára.
Amellett egy sejtes barna férfi, kinek arcán első percben észrevehető volt, hogy lengyel.
Az asztalszegleten végre az ördög helyén egy kis nyápic férfi ült, aki rettenetesen nyert és bosszantott mindenkit.
- Ah, szervusz! - kiálta rám Laci, amint megsejtett. - Te vagy az, akit olyan nehezen eresztenek be. Foglalj helyet, ide mellém. Osszatok neki is. Aztán ott a puncs.
- Köszönöm, nem játszom, igen nagyba megy itt. - Láttam a sok aranyat és bankjegyet heverni az asztalon egész garmadában.
- Ó, nem - felelte Laci, mind a két lábát maga alá szedve. - Egy arany a visi. Ez nem hazárd. Nemde, édes generálom? Ez utóbbi szavak a magas, atlétai termetű férfiúhoz voltak intézve, ki példás flegmával gusztálta a sántát. Kettős álla volt. Orra, ha jól emlékszem rá, csak egy.
- Nem mondhatnám - felele gordon hangon. - Már a második icce aranyat vesztem.
- Haha - nevete föl a kis nyápic emberke az asztalszegleten, akiről sohasem bírtam megtudni, hogy gyermek-e vagy vén ember, annyi silányság és aggottság egyesült arcán. Úgy látszék, hogy ő nyert legtöbbet.
- Haha! - nevete impertinens éles hangon -, az én generálisom nem is marékkal, hanem iccével méri az aranyat! Mindezt oly élesen, hogy a fülem csengett bele.
Erre általános lett a nevetés, mintha valami rendkívüli jó ötlet hallatott volna, s valójában valakitől egy icce aranyat elnyerni azon időben, mikor az országot papirosokkal láttuk beterítve, megérdemli, hogy az ember jókedvű legyen utána.
Nevetett maga a miniszter úr. Majd kitörte a széke hátát, annyira nevetett, s egy lábát feltette az asztalra.
- No, meggyűlik ezért majd a bajod az öreg kóficcal, hogy elkártyáztad a pénzt, amin kapszlikat kellett volna venned a felső hadsereg számára. - Ezt a reflexiót elég zseniálisan a miniszter úr tevé.
- Azt mondom majd, hogy elvesztettem a csatában.
- Abban, amelyikben így ír egy német bulletin: General Böse, der den Rückzug deckte, oder wenigstens decken sollte?
- De megmentettem én azért a zászlómat.
- Igen, mert elszaladtál vele az első ágyúszóra.
Erre ismét hangos hahota keletkezett. A haza atyjai rettentőképpen mulatságosnak találták, hogy egy generálisuk az első ágyúszóra kezébe kapta a zászlót s elfutott vele.
Tán még most is nevetnének, ha a szomszéd asztalnál ezalatt csetepaté nem támad.
A zaj magára ragadta a figyelmet, a szcéna még inkább. Két gentleman volt egymással éppen hajban. Az egyik egy jó szál férfi, a másik egy még Lacinál is csekélyebb individuum, mely utóbbi, hogy társával egyenlő lehessen, egy székre hágott fel, s onnan kiabálta csatahangon:
- Ez cudarság, ez lovagiatlanság, ez illojalitás! - és tudta a jó ég, még mi minden iszonyúságot nem.
- Mi baja annak a fiúnak? Mi lelt fiam, Hetveni? Dugjátok be a száját, ne sikoltson olyan nagyon! Hetveni, mit ordítasz?
- Ide nézzetek! Legyetek bíráim! - deklamált a cinegének született férfi, s hatás végett most már az asztalra lépett, ez a longurió la aranyakba veszt, s most bankókban akarják kifizetni, per hat forint darabját.
Az egész társaságban egy közös elszörnyedést jelentő ,,ah!" hallatott.
- Szörnyűség!
- Az a kérdés - szólt a miniszter úr szupremáciáját éreztető tónon -, hogy minő bankjegyekben. Osztrák bankjegyekben igenis hat forint mostani kelete az aranynak.
- Dehogy! - ordítá az emberaprólék türelmetlenül -, magyarokban.
- Ah, ah! - szörnyűködék az egész coetus, maga a miniszter úr is úgy rázta a fejét, mint szokta országgyűléseken, midőn a karzatnak tudtára akarja adni, hogy valamire pisszegni kell, s egy földre sújtó tekintetet vetve a vádlott egyénre, szárazon kimondá rá az ítéletet.
- Magyar bankjegyekben nyolc forint ára az aranynak - s azzal noble nonchalenc-szal vette fel ismét kártyáit és kérdezé: - Mi a visi?
A pecsétőr dupla visit tett.
- Nem hiába magad is dupla vagy - tréfálódzék a miniszter úr, s a többiek kötelességöknek érzék a tréfát megkacagni, csupan a generális nem kacagott, az egész társaság közbotrányára.
- Bizonyosan nem érti a viccet.
- Mit tudhatom én, hogy mi történik itt közöttetek, még én a hazáért a csatatéren ...
- Szaladok - egészíté ki a miniszter. - Mondd el neki, Móric, magad a tréfát, hadd mosolyogjon ő is.
- A vicc jó, csak az rossz benne, hogy velem történt - kezdé a pecsétőr mondását. - Jól tudod, hogy én két hivatalt viselek, mint komám, Laci is, és te, édes generálom, és valamennyi okos ember, aki teheti. Egyfelől pecsétőr vagyok, másfelől őrnagy. A legközelebbi fizetésfelvevés napján felveszem az én ezüstös atillámat, tetejébe öltöm ezt a zsemlyeszín kaputot, s megyek a pénzügyminiszterhez tisztelkedni. Kérem tőle a pecsétőri fizetésemet, azt előmbe számlálja, én beseprem, s akkor újra meghajtom magamat, s bemutatom előtte mint ez s ez őrnagy urat, ki a fizetését jött felvenni. Az ember nem confundálódott, megcirógatta két kézzel a képemet, s rettenetes nyájasan kért engedelmet, hogy most nincs nála pénz, hanem egy óra múlva lesz, ne is fáradjak oda érte magam, csak egy káplárt küldjek el a zászlóaljamból, csak egy akkora kis káplárkát, mint a kisujjam abból a zászlóaljból, amelynek őrnagya vagyok.
De már erre méltán kerekedett fel az univerzális röhej, mert olyan zászlóalj nem egzisztált sehol.
- Valami szamár újság aztán felkapta ezt a viccet s bemutatott a közönségnek, mint azt az embert, aki nem egy ember, hanem két ember, s szépen rajtam száradt a ,,dupla" epitheton.
- Nagyon jó - mondá rá jókedvvel véleményét a generális úr, kivált miután akkor ő húzta be a nyápic embert, mintegy száz aranyig, aki ellenben igen silánynak találta az egész bonmot históriáját.
- Az a furcsa, hogy diákkoromban a professzorom mindig azért szidott, hogy simplex vagyok, most meg azzal vegzálnak, hogy dupla vagyok.
A játék ezalatt tovább folya, a miniszter úr vesztett, s mentül jobban vesztett, annál jobban kezdte szidni azokat a gyáva képviselőket, kik minden percben készek az alkudozásra, kik egy gironde-ot akarnak Magyarországon megalapítani, és akiket ő le fog guillotinoztatni, a debreceni piac közepén, egytül egyig, mint a legyeket, s a többi s a többi - s mérgesen lehányt magáról minden öltözetet, azután megint mind felszedte magára, szidta az egész országot, egész Európát, mind az öt világrészt összevéve, az egész systema copernikianum valamennyi csillagait, s utoljára az egész lump kompániát: hogy minek jöttek ide az ő idejét és pénzét lopni!
A kompánia szokva volt a miniszter úr kedélyváltozataihoz, s sans gęne kopasztotta egymást, míg a miniszter úr egyre-másra vesztve és vetkőzve, mikor már csak az volt hátra, hogy a csizmáit is lehúzza, felugrott, hátrarúgva a székét, s ment az írószekrényéhez, új pénzerővel jelenendő meg a csatatéren.
Aki látott már békességesen mulató társaságot, melynek közepébe hirtelen egy százötven fontos bomba esik be a stukatúron keresztül, annak lehet fogalma a következő jelenetről, senkinek másnak nem.
A miniszter beletekinte a fiókjába, s azzal felordíta oly hangon, mintha harminc cserépkorsót csaptak volna egyszerre a falhoz.
- Ki járt itt?
Mind odanéztek. Legalábbis azt hitték, hogy valaki egy puskaporos minát rejtett el a miniszter íróasztalába.
- Ki járt itten? - kérdé újra sztentorral, s öklével a fiókra mutatott.
A társaság kővé válva nézett rá, s a generális úr éppen úgy kezdé magát érzeni, mint mikor Zólyomban először meghallotta az ágyúzást.
- Akarom tudni, hogy ki járt itt.
- Megvesztél, cimborám? Mit kiabálsz? ki bántott? - szólala fel végre a pecsétőr. - Én is jártam ott, és más is, odatetted a szivarokat.
- Engem megloptak.
- Lehetetlen.
- Két százas volt itt fölül, most nincs.
- Valamikor pipára gyújthattál vele. - Ez a magas, szatirikus ifjú észrevétele volt, első és utolsó ez estén.
- De nem vicc ez, hallja az úr, mert ez komoly dolog!
- De ugyan, Laci, legyen eszed, ne csinálj belőle skandalumot. Azért a rongyos kétszáz forintért.
- De én akarom tudni, hogy engemet ki lopott meg. Az én házamnál tolvaj van. Az én házamnál az ország kincsei vannak. Én semmiért sem vagyok felelős.
- De hát mi szükséged van erre a lármára?
- Nekem szükségem van erre a lármára. Az én házamnál az országnak több milliót érő kincsei vannak. Én akarom tudni, hogy kitől őrizkedjem.
De már ennyi skandalum mégis több volt, mint amennyit egy táblabíróból csinált generális gyomra elbír.
- Ejnye, ilyen adta-vette - káromkodék mindig magasodó hangon, míg végre oly dörgéssé vált irtózatos szava, mintha tízezer ember beszélt volna egy gégéből - Hát kinek néz az úr minket? Tolvajok vagyunk mi? Erre-amarra, szedte-vette! Köszönje meg az úr, hogy lealázzuk magunkat a társaságába, nem hogy még itt bennünket dehonesztáljon, mert ha itt volna a kardom, mindjárt karmonádlinak aprítanám, aki cigánypecsenyéje van! Azért, hogy én a státus pénzét elkártyázom, nem loptam én még senki fiától egy garast sem, hallja az úr. Ha policájminiszter úr meglopatja magát, van kopója elég, szagláltassa ki a tolvajt, de becsületes embereket ugyan ne derogáljon, mert ha azt nem nézném, hogy Debrecenben vagyunk, ahelyett, hogy mi megyünk el innét, az úr menne most ki az ablakon, veszedelem terringette!
Szólt és két széket két csapással összetörött, egy ökölütéssel a kártyaasztalt kettéhasította, a bundáját felvette, annak egy legyintésével az egész puncs-szervizet leverte az asztalról, a kettős ajtónak egyik szárnyát kivette sarkából, egy írnokot ledobott a lépcsőn, s ekként szörnyű erejének tanújeleit hagyva mindenütt, hangos káromkodással eltávozott, s hazáig valamennyi cívist felmorgott az álmából.
A többi assessorok meghunyászkodva előkeresék téli kaputjaikat, s egyenként elosongatának. Legutoljára előbújt az ágy alól Hetveni úr is, hová a csata folyama alatt egy eléggé bölcs rückgängige Bewegungot csinált, s megilletődve nyújtá kezét a háborgó miniszternek, mondván:
- Miniszter úr! Énrám csak nem gyanakszik ön? Hisz arról meg lehet győződve, hogy én öntől nem lopok.
- Jól van, jól, csak eredj.
- Hát kineveztess holnap őrnagynak.
- Hová a pokolba? nincs üres hely.
- Szabadcsapathoz?
- Van mindenütt.
- A bihari oláhok ellen még nincs.
- Hisz azok senkit sem bántanak.
- Majd bántanak, ha én odamegyek.
- Jól van no. Kineveztetlek, csak vigyen a ménkű!
Magam mind ekkorig ott vártam egy pamlagra dűlve a konferencia végét, s mikor hozzájuthattam, én is belekötöttem a miniszterbe.
- Hát neked mi bajod? mondd frissen. Három szóval elvégezd.
- Nem is lesz hosszabb. Kétszáz szekeret rendeltél ide a piacra. Tegnap estétől itt állnak hóban, fagyban, mit akarsz velök?
- Mondd meg nekik, hogy ha eluntak állni, hát leülhetnek!
Ezzel az instrukcióval kitolt az ajtón, s a szegény szekeresek másik éjjel is ott háltak a havon, hozzájuk sem szólt senki. A miniszter pedig egyedül maradt az ő pecsétőrével.
- Te Laci - szólítá ez meg a minisztert, ki hallgatva és sebesen járt alá s fel, mint szokott, ha összeszidták. - Igazán ellopták a pénzedet?
- Dehogy lopták.
- Hát mért csináltál olyan nagy zajt semmiért, még az a dromo levág, híre lesz a városban.
- Azt te nem érted. Nekem kellett ez a zaj. Mentül nagyobb híre lesz, annál jobb, magam is úgy akarom. De te nem értesz hozzá. - S ezzel kiszólt az ajtón.
- Simon!
Egy még minden eddig előfordultaknál apróbb egyén lépett be e hívásra. Úgy látszik, mintha a miniszter szemen szedte volna a magánál kisebb embereket.
- Ismersz itt valami ügyes lakatost?
Szokása volt a miniszternek mindenkit tegezni.
- Akárhanyat.
- Ne beszélj, szamár. Nekem nem akárhany kell, hanem egy bizonyos. Ha lehet, néma, de mindenesetre olyan, akinek senki sem hisz, és akit kevesen ismerjenek. Eredj, mindjárt visszajöjj.
A küldött igen alázatosan betette az ajtót s eltávozott.
Az előszoba is megüresült. A miniszter bezárta az ajtókat, s egyedül maradtak.
A miniszter úr sebesen járt alá s fel, mintha a világon minden attól függne, hogy ő meg ne állapodjék, a pecsétőr pedig végigfeküdt a pamlagon és ásítozott.
- Öcsém - szólala fel hirtelen megfordulva sarkán a miniszter s homlokát összeráncolva. - Öcsém, igen rosszul állunk.
- Tudom - sóhajtja fel a pecsétőr.
- Seregeinkről azt sem tudjuk, hogy hol vannak. Az osztrák hadcsapatok körös-körülálltak bennünket, a legmesszebb távolság tizenkettő, a legközelebb hat mérföld. A magunk katonái szidnak bennünket, az ellenéi fenyegetnek. Elöl tűz, hátul víz. Huszonnégy óránál tovább itt nem maradhatunk.
- Rettenetes! És nem lehet valamerre menekülni?
- Tán nem azon gondolkozom éjjel-nappal?
- Tán álruhában? Én mint hentes, te mint puskaműves?
- Nem ér semmit, hiszen nem értek a puskához.
- De hát nem gondoltál valamit?
- Azt hiszed? Nézz ide. Mindenféle útlevelek, csak be kell tölteni.
- Ah, ez pompás, ez nagyon derék, mit kellene beleírni?
- Ne törd rajta a fejedet. Magam ékszerárus leszek, te pedig a segédem.
- Ahhoz ékszerek kellenének, gyémántok s több afféle.
- Bizony simplex ember vagy te, édes öcsém, nem látod itt ezeket a ládákat?
A alkovenben három különböző nagyságú láda volt egymás mellé elhelyezve. Iszonyú vaspántos és rézcirádás ládák. Két-három nehéz lakat lógott rajtok elöl, fölül mindenféle cifraság alá rejtett vexir zárak, és mind hatrendbeli pecséttel lepecsételve.
- Most értelek - szólt felszökve fektéből a pecsétőr - hisz ezek úgyis res nullius.
- Törődöm is én azzal, most nálam vannak, s ha holnapután Törökországba találok velök menni, szeretném tudni, hogy ki kéri tőlem számon.
- De hisz evégett kár volt lakatosért küldened, vannak nekem ditricheim, értek is egy kicsinyt az ilyesmihez.
S tüstént előkeresett néhány girbegurba eszközt s a pecséteket pietástalanul letépve, sok üggyel-bajjal és nyögéssel valamennyi zárát és lakatját felnyitotta a kérdéses ládáknak, melyeket azután a miniszter úrral két fülénél fogva megragadva per Pausch und Bogen kitálaltak a legszélesebb asztalra. Sok egy s más szétgurult az ágyak és szekrények alá, miket másnap a szobaseprő megtalált és megtakarított.
A csodálat ,,ah"-ja röppent el a pecsétőr ajkairól e kincsek látásán.
Nehéz masszív aranyláncok, ragyogó drágakövekkel rakva, nehéz aranyserlegek, ritka antik ékszerek, pompás szelencék egyetlen darab drágakőből faragva, remek faragványú szoborművek, mind, mind tömör aranyból és ezüstből, nagybecsű órák, fölséges boglárok, annyira rakottak drágakövekkel, hogy izzani látszának a gyertyák világában, és a töméntelen gyűrűk, mellkövek, az ízlés minden választásainak eleget tevők. Minden, mit egy arisztokratikus fényvágyó oligarcha család kincsben és pompában századokon át passionate összeszerze.
- Ah! Mi kár, hogy mindezt el nem vihetjük!
- Mind semmi ez. Ez mind itt marad. Csak terhünkre volna. Én csupán egy kis fekete bársony aranynyomatú futrált keresek, te választhatsz belőle magadnak, ami tetszik.
Dúltak a kincsek között.
Millió szikrát hányva hevertek azok előttük az asztalon szétszórva, mintha ugyanannyi szem nézett volna rájok szótlan szemrehányással.
- Itt egy chrysopras ékszer.
- Igen nehéz.
- Legalább a köveket szedjük ki belőle.
- Emitt néhány nagybecsű gyűrű.
- Hát ez micsoda?
- Föveny a Szaharából. Szórd a szemétre!
- Itt ismét egy gyönyörű numizmatikus gyűjtemény.
- Tedd félre. Holnap kifizetjük vele a bureau-személyzetet.
- Hát ez?
- Nevezetes férfiak kézvonásai, vesd a kandallóba.
- Hát ez a gyémántos kard?
- Ki vinne kardot magával? A gyémántok eljöhetnek belőle.
És így tovább. Minden darabból volt valami elszakasztható, elvihető. Az aranyláncokról letépettek a boglárok, az ékszerekről a gyöngyök, a gyűrűkből a pompás faragványú kámeák, a boglárokból a ritka nagyságú türkizek, minden, ami csak kis helyet és nagy értéket igényelt.
De a keresett fekete bársony, aranynyomatú tok nem akart előjőni.
A miniszter arca sötétült.
- Megjárnám, ha valaki megelőzött volna.
Elővették a másik ládát. Az elébbibe visszaseperték a megvámolt tartalmat, s amazt szinte kiüríték az asztalra.
- Jól van! - kiálta lázas örömmel a miniszter, egy tekintettel kiismerve a sok kincs közül az igénytelen külsejű skatulyát.
- Ez az - szólt remegő kezeibe véve a keresett tokot. - Ez az. Látod?!
A pecsétőr kíváncsian hajlott oda, megtudni az annyira keresett tok tartalmát.
Külön le volt pecsételve egyetlen pecséttel, melyet a kormányelnök sajátkezűleg nyomott rá.
A miniszter egy percig tétovázni látszék, vajon föl merje-e szakítani azon pecsétet is, s remegve nézett maga elé.
- Nos, nyisd fel hát, mi van benne?
- Nézd, a kormányelnök pecsétje van rajta.
- Törd fel, holnap nem leszünk itt.
S a következő percben nyitva volt az étuis. Mintha a szivárvány szállna le kristályalakban!
Nyolc solitair gyémántgomb. Akkorák mint egy mogyoró, mikből millió sugara lövellt szét a prismaticus színeknek. Vakító, kábító kincsek, miknek mindegyike egy-egy uradalommal fölér. Mikről azoknak egykori viselője minden díszmenetek alkalmával oly kitűnő, oly nevezetes volt.
Némán, elvarázsolva bámult a két férfi a kincsre, midőn a külső szobában léptek hallatszának, s mintha nyitná valaki kívülről a zárt ajtót.
- Ki az? - kiabálta mindkettő ijedten, halálra sápadva.
Az írnok volt, kit lakatosért küldtek.
- Mit akarsz?
- A lakatost hoztam. Engedelmet kérek.
- Úgy! - sekkor nagy hirtelenséggel összetakarítottak mindent a ládákba, azokat helyökre tették. Az érkezett lakatosnak nem volt egyéb dolga, mint a ládákat újra bezárni, mely után azokat a miniszter ad terrorem populi a rendőrség hivatalos pecsétjével újra biztosította.
A lakatosnak meg kellett vallani becsületes nevét, s az írnoknak bizonyítványt adni róla, miszerint nemes Kánya Antal lakatosmajszter uram ez s ez napon az éjnek ezen s ezen órájában a rendőrminiszternél három ládát bezárolt. Mely teketóriák Kánya Antal uramat úgy megijesztették, miszerint az egész eseményről még a feleségének sem mert egy szót is szólni.
- Hát ezzel a fiúval mit tegyünk - kérdé suttogva a pecsétőr, az írnokra célozva.
- Ne törődj vele. Elküldöm Pestre iratokkal, mikért bizonyosan főbe lövik. Jojcakát.
A pecsétőr eltávozott.
- Simon! - szólítá a fiút a miniszter. - Végy egy szekeret magadnak. Még ez órában Pestre fogsz indulni. Ezen iratokat viszed, oda, ahová címezve vannak. Egy percet se késsél. Minden minuta egy század a nemzet életére nézve. Itt ezer pengő útiköltségül, siess...
A fiú elment. A miniszter lefeküdt. Késő éj volt az idő. A toronyőrök rekedten kiálták a három órát éjfél után. Minden jó lélek dicséri az urat.
És másnap az országgyűlésen kemény peremptórius törvény hozatott azon képviselők ellen, kik a forradalom ügyében nem bízva, eltávoztak vagy meg sem jelentek.
A törvényjavaslat a rendőrminiszter úrtól jött.
És tartatott nagy dikció azon gyávák ellen, kik minden leverő hírre a megbékülésről vagy megfutamodásról gondolkodnak. A dikciót a rendőrminiszter úr tartotta.
És adatott ki a veresbetűs plakát, melyben azok, kik a magyar bankjegyet az osztráknál alább becsülik, bitófával fenyegettetnek. E plakátot a rendőrminiszter úr adta ki.
És végre íratott egy catói vezércikk egy olvasatlan hírlapba azon alávaló könnyelmű emberekről, kik a haza ily szomorú napjaiban nem átallanak kártyaasztal mellett éjeket tölteni.
A cikket a rendőrminiszter úr írta.
El a rút képektől! Keressünk szebbeket. Menjünk a csatamezőre.
Emelkedjél föl, lélek, rázd le az undort magadról, mit az önzés, a piszkos lelketlenség, az álarcos bűn látása gerjeszte benned; jer, láss vért, láss halált, láss könnyeket és vigasztalódjál.
Nézd amott túl a Királyhágón azt a kis, ifjú, hős sereget. Ruhája nincs, de van dicsősége. Hazája alig ad neki mindennapi kenyeret, s ő mégis mindennap vért ad hazájának s véren vett diadalt.
Nézd azt a kis ősz hajú, ősz szakállú embert, mint áll ott a golyózápor közepette, mint ragyog arca, ha kis seregét éljenezni hallja a golyók süvöltéseire.
Csak egy szót tud magyarul. E szó: ,,előre". S serege mindig megérti őt.
Három sebhely van most is rajta, de a halál kerülni látszik őt, vagy nem tudja megtalálni.
Nézd azt a fiatal hőst. Kiáll serege elé. Buzdítva szól hozzá. A legelső golyó őt éri, leesik lováról, vére festi a földet. Özvegye szép és fiatal szíve megszakad, de nem siratja a hőst, nem siratja, hisz halála dicső volt.
Nézz amoda. Ott is egy hős esik el. Nem egy seb, tíz érte egyszerre. Ellene is becsüli a hőst. Bekötik sebeit, ápolják, mondják neki, hogy a csata elveszett, s ő letépi sebei kötelékeit és hagyja folyni vérét, hagyja jőni halálát, mert a csata elveszett.
Láss ott egy hidat. Kétezer ember áll előtte és védi, túl rajta iszonyú erővel egy ostromló sereg. Nézz oda ismét. Már alig vannak ezeren. Ugye nem futott el egy is! Elestek. Mire az éjszaka eljön, ezernek csak fele marad ott, de helyéről meg nem mozdul egy sem.
Nézz végig a Tisza mentén. Látod ama kis piros vonalt. Mily sebesen halad előre. Egy csapat ifjú az, kik piros föveget viselnek fejükön. Micsoda tűz az, melynek szembe mennek? Agyúk azok. Hallod ropogásaikat. Látod, mennyien hullanak el belőle. De látsz-e elfutni csak egyet is? Most odaértek. Az ágyúdörgés elhal.
Menj tovább. Láss ott, a Duna közepén egy várost. Le van égve a porig. Lakói a föld alá, a kriptákba rejtőztek. Ezerei a tűzgolyóknak repülnek bele minden oldalról, földrengető dörgéssel ijesztve a levegőket. A városban éhség, nyomor, fagy dühöng. Nem, tudja senki, a halállal hol találkozik. De látsz-e egyet is, ki megszöknék onnan? Tűrnek, szenvednek és nem panaszkodnak.
Látod amott azt a vezért. Csákójához emelt kézzel seregét megesketi, hogy nem fog elfutni a csatatérről, s midőn a halál zápora ömlik, egy kiáltás, mely túldörgi az ágyúvihart, egy kiáltás, mely azt mondja: ,,Emlékezzél esküdre!" megfordítja a csata sorsát. Fele elhull a seregnek, de a másik fele győz.
És mindenütt, merre nézesz, nehéz csatákat látsz. Csatát a Tisza jegén, véres harcot a folyam páncélozott hátán, csatát a sziklás hegytetőkön, csatát sáncok, várfalak közt, városok utcáiban, vértől vörösre festett vizek partjainál, égő falvak éji lángja mellett...
Az áldozat panasztalan. A dicsőség nem kérkedik. De panasszal van tele szája a gyávaságnak, s fizetést kér a tolvaj.
A katonák rongyosak, véresek és lelkesültek... A diplomata jól érzi magát. Neki nincs lelke...
A katonának egy gondolatja van, a dicsőség! Ha meghal, végsóhaja a haza...
A diplomata azt nézi, merre szökjünk...
*
Debrecenben ezalatt szépen kigömbölyödtek az ábrázatok. Kik néhány hét előtt futásról, menekülésről elmélkedtek, most egyébről sem akartak hallani, mint háborúról, melynek sohasem lesz vége.
Az apró emberek egy-egy roppant vörös tollal toldták ki fejüket, hogy kilátszassanak a tömeg közül, a miniszternek és öccsének még ez sem volt elég. Nekik egészen vörös kalapot kellett hordani, hogy tudhassa mindenki, miként ők nem félnek a vértől.
Meg lehete tudni, hogy mikor lesz csata. Aznap rendesen teli volt aranyos tiszt urakkal a város, kik jól megőrzék a haza számára becses életüket, míg a honvéd olcsó életével adózott a síkon.
Ah! Az mennyei élet volt.
Az ember kilenc óráig igen-igen nyugodtan aludt.
Az ember, ha honvédtiszt volt vagy miniszteriális hivatalnok, tartott igen csinos társalkodónőket, kik a státus költségén utaztak vele mindenüvé.
Tíz órakor elment az ember a kollégiumba, ott hallott iszonyú szép dikciókat, ordíthatott a montagnard-oknak, amennyit tetszett, lepisszeghette, leröföghette az aggodalmaikat kifejezni merész táblabírákat, coquettírozhatott a város karzati szépeivel.
Azután elmehetett az ember a nagyerdőre, járhatott térdig a sárban és találkozhatott mindenféle ismerősökkel, kik mindig tele voltak szebbnél szebb újságokkal.
Délután leülhetett az ember kártyázni, elveszthette az utolsó garasát, másnap elküldette magát futárnak és harmadnap ismét úr volt.
Elmehetett az ember az egyenlőségi klubba, ott halálra nevethette magát, melyért aztán másnap kárpótlásul a Közlönyből halálra unhatta magát.
S ha néha napfényes idő volt, láthatta az ember ama minden gyönyörűséget felülmúló látványt, mint lovagol a miniszter egy babos lovon, az ő pecsétőre kíséretében.
Oly kecsesen, oly possierlich vette ki magát azon a roppant tátoson, hogy az ember semmit sem kívánt egyszerre egyebet, mint hogy bárcsak tevén látná őt ekképpen ülni.
- Ugye néznek utánam a dámák? - kérdé a miniszter úr pecsétőrét, mert maga nem mert hátranézni, félt, hogy leesik.
- Az egész világ enchantírozva van általad, csak ne csinálj púpos hátat.
- Brrrr! Hogy telefecskendett sárral ez a griff! Hohó ne, hohó ne. Ki hitte volna, hogy még sarat is lássunk Debrecenben. Nem azért, mintha az itt ritkaság volna, hanem azért, hogy mi itt értük a sáros hónapokat.
- Az igaz. És milyen jó volt, hogy akkor el nem mentünk. Rögtön utána másnap jöttek a győzelmi hírek. S mi néhány rongyos százezerért szinte itt hagytuk pompás, gyönyörű állásunkat.
- Az igaz. Nagyon belevesztettünk volna. Azóta kétmilliónál több fordult meg a kezemen.
- Mennyi van mindössze kiadva?
- Harminckét millió hat hónap alatt. Az elébbi hat hónap alatt csak hatmillióra volt szükség.
- Hát számadás mennyiről van?
- Egy batkáról sincs.
- Nem is fognak követelni?
- Kicsoda? Ez a soklábú országgyűlés? Mernek is ezek ellenem szólni. A minap plena sessione mondtam meg nekik, hogy mindnyáját le fogom guillotinoztatni, egy ugyan azt kérdezte tőlem gúnyosan, hogy kiket? Mindazokat, akik félnek tőlem. Az ember elnevette magát, de én bizonyos vagyok róla, hogy azóta nem tud nyugodtan aludni.
- Csak az a baj, hogy Debrecenben vagyunk.
- Az bizonyos, hogy nagy baj. Ez a nép oly flegmatikus, oly rettenetes józan, hogy éppen semmi crawallt sem lehetne vele indítani. De jussunk csak vissza Pestre! Megvannak még ott az én embereim, kiket két forint diurnumért láthattál a redoute előtt órákig ordítozni az októberi napokban. Jussunk csak Pestre.
- De hátha elébb belénk kötnének, mint odajutnánk?
- Gondoltam rá. Az egyenlőségi klubnak meg van hagyva, hogy dolgozzék erősen. Nyárynak legközelebb macskazenét adatok, az ilyesmin leghamarabb megízelíti a pórnép a crawallokat, Kovácsot elfogatom, mint titkos összeesküvőt, vele az egész békepártot, Kazinczyt, a Zeykeket, Pálffyt, Farkast, azt a rongyos újságírót kiutasítom a városból. Ha ez sem segít, berendelem Hetvenit az ő gerilláival s szétveretem az egész parlamentet.
- Parbleu, ez nem ér semmit, mert meglehet, hogy Hetvenit és a macsakazenéző kompániát ez a tréfát nem értő publikum meg találná botozni, s ez csak azon esetre lehetne elővehető, ha valami eclatans brutaliter támadnának rajtad a gyűlésben. De mit teendnél akkor, ha szép lassan, körülkerülgetve, egész szelídséggel oly téren támadnak meg, hol nem csata, hanem egy egyszerű dialog, egy nyugodt pertractatio által érheted el megbukásodat?
- Azt nem merik tenni.
- Lehet, hogy nem merik, de akarják. Ezek a súgó-búgó emberek főznek valamit, s csak az alkalmat lesik, hogy elejthessenek. Félnek tőled, és ez rossz biztosság rád nézve. Soha nem szerettem ezeket az embereket. Különös ellenszenvem volt mindig a becsületes emberek ellen. Ezek nem valók politikusoknak. Ezek sohasem azt nézik, hogy mi hasznos, hanem azt, hogy mi illendő. Jó professzorok váltak volna belőlök.
- Pah, pah! Félnek, és van okuk rá.
- De mégis, ha valamit kitudhatnának rád. Teszem föl azt a ládahistóriát.
- Csitt! Lassabban. Nem tudhatnak ki semmit. Különben gondolkoztam felőle.
- Simont megint itt láttam.
- Visszahozta az ördög. Ma megint elküldtem, meg sem hagytam pihenni. Ez, úgy hiszem, utolsó útja lesz. Egyébiránt te mindenesetre küldd el a feleségedet a lengyelhez. Ijesszen rá erősen, most tudom, hogy egy fillérje sincs. Sikerülni fog.
Új lovagok jöttek szembe. A beszéd megszakadt, s nemsokára a nagyerdő szépei egy csapat gavalléron legeltetheték szemeiket, kik közül egy úgy ült a lovon, mintha penitenciából tenné.
*
Még aznap este a pecsétőr felesége - egy kis ravasz katolizált zsidónő - fölkereste a lengyelt, kivel ama mulatságos konferencián találkozánk, s ki ott oly igénytelen szerepet viselt.
A lengyelnek igen sok gyermeke volt és igen kevés pénze. Becsületes ember volt és szegény.
Az asszonyság ezt jól tudta, s éppen erre a körülményre volt szüksége.
- Édes barátom - szólt a lengyelhez, helyet sem foglalva nála -, ön emlékezni fog azon estélyre, mikor Laci véletlenül fölfedezte, hogy valaki a szekrényéből pénzt lopott el.
- Emlékezem.
- A pénz kétszáz pengő volt.
- Úgy mondta.
- Laci azt hiszi, hogy ezt a pénzt ön vitte el.
- Asszonyom!
- Nekem azt mondta, hogy ön vitte el.
- Asszonyom, ön és mindenki, aki valaha ismert, tudhatja hogy én szerencsétlen vagyok, de becsületes ember. Senki egy megalázó tettet nem vethet szememre. Sokszor éheztem, de nem loptam soha. Esküszöm az istenre, hogy nem láttam a miniszter pénzét.
- Én elhiszem, barátom, de Laci gyanakszik, és Lacinak ez elég arra, hogy önt befogassa.
- Engemet? Minden alapos ok nélkül. S ki adott neki erre hatalmat? Ez nem történik sehol.
- Hja, barátom. Itt nem úgy megy, mint másutt. A minap, azaz hogy jó minap, azelőtt mintegy hat héttel, Laci Szemerének egy biztosát csukatta be, csak azért, hogy őtet miniszternek nem titulálta, most is ott ül és hihetőleg ott fog ülni, míg Szemere érte nem jön. Tegnapelőtt pedig tulajdon titoknokát csukatta be, amért az Esti Lapokba mert írni.
- De hiszen az szörnyűség.,
- Nem tagadom, hogy az. Én önt sajnálom, önnek gyermekei vannak, és ön nem tudná őket hova tenni, ha fogságra jutna.
A lengyel szemeibe könnyek gyülekeztek.
- Minő méltatlanság, minő gyalázat!
- Egy esetben ki tudnám önt menteni, ha tudniillik azt a színt adnók a dolognak; hogy ön csak tréfás bizalomból vette el azt a pénzt Laci fiókjából, s később visszaadná.
- De nekem, asszonyom, nincs, nem is volt annyi pénzem régtől fogva.
- Arról lehetne tenni. Ön írást adhatna magáról, hogy a pénzt Laci fiókjából elvéve, azt, mihelyt lehet, neki visszafizetendi.
- Azt, asszonyom, nem fogom tenni.
- Akkor a pénzt lesz ön kénytelen előteremteni.
- De hol vegyem azt, asszonyom?
- Azt én nem tudom. Hanem arról biztosíthatom önt, hogy ha holnap reggelig vagy a pénzt, vagy írást nem fogja kézbesíteni Lacinak s az egészt bizalmas tréfára nem igyekszik fordítani, délre a börtönbe kerül.
- Rajta leszek, asszonyom.
- Isten önnel.
Az asszonyság eltávozott, a lengyelt egyedül hagyva síró gyermekeivel.
*
Másnap reggel a miniszternél látjuk az asszonyságot. A miniszter még neglizsében volt.
- Voltam a lengyelnél - mondta -, az ember sírt, megijedt nagyon. Igen fél az elfogatástól. Egy óra múlva itt lesz. Pénze nincs, kénytelen lesz írást adni magáról, hogy az ön pénzét elvitte.
- Igen jól van. S azzal rögtön küldöm őt Galícia szélére oly megbízással, mely miatt kénytelen lesz magát rejtve tartani. Mihelyt távol lesz, előlépek az irattal, nagy zajt ütök, hogy az én emberem megszökött és engem meglopott. Az a bizalmasság, mellyel házamhoz ki- s bejárt, valamint saját elismerése tökéletesen valószínűvé teendik a mesét. Aki nem hiszi, azt hazaárulónak kiáltjuk, s veszve van. A feltörött ládák neki fognak beszámíttatni.
A miniszter úr tovább is igen kedélyesen mulatott a fenntisztelt hölggyel, de ami inkább tartozván a romantika, mint a história köréhez, hallgatunk róla, míg egy férfias kocogtatás az ajtón ismét historikummá teszi az elbeszélést.
A lengyel volt, aki belépett.
A miniszter úr nem tudta, milyen arcot csináljon egyhirtelen, bár azt már hetek óta betanulá, de a lengyel komoly arca kissé zavarba találta hozni.
- Uram - szólt a lengyel hidegen. - Ön rám gyanakszik, hogy kétszáz forintját elvivém, s fenyeget, hogy megbecstelenít, ha vissza nem adom.
- Nem, nem öcsém - vága közbe konfidens hangon a miniszter. - Látod, nem értesz, az a pénz nem volt az enyém, nekem arról számolnom kell. Én tudom, hogy te azt most vissza nem adhatod...
- Kérem - vágott közbe a lengyel, az asszonyságot észrevéve -, e párbeszéd nem igényel tanúkat.
A miniszter intett az asszonyságnak, s az félrevonult az előszobába, az ajtót félig nyitva hagyva. Ez szokás volt az udvarnál. A lengyel hidegvérrel becsukta az ajtót s közel lépett a miniszterhez.
- Uram. Ön igen jól látszik tudni, hogy a szegényt mindenkinek és a hatalmasnak mindenkit szabad bántani.
- Ne tüzelj, öcsém, ne tüzelj. Hisz nem akarlak én megenni. Elhiheted, hogy iratoddal én vissza nem élek, csupán a magam igazolására akarom azt felhozni, a legbizalmasabb privát konferenciában. Csak néhány sor elismerés, azontúl ne legyen semmire gondod. Már el is van készítve, csak alá kell írnod.
A lengyel, anélkül, hogy a miniszter szavait feleletre méltatná, elővette tárcáját s belenyúlt.
- Ah, vagy már el is készítetted, annál szebb, nem tesz semmit. Azért jó barátok maradunk.
A lengyel büszke megvetéssel számlált le tárcájából kétszáz pengőt az asztalra.
- Itt van a pénz.
A miniszter elhűlt, elsápadt. Nem tudott mit szólani.
- Itt van, számlálja meg. Nem csaltam-e meg.
- Hogy jutottál hozzá? - dadogá csalatkoztában az ember.
- Nem volna ugyan senkinek gondja rá, de elmondhatom. Eladtam gyermekeimnek minden ruháját, el megholt nőm jegygyűrűjét; ami ki nem telt, azt Dembinszkitől kértem fel kölcsön becsületszóra, s ő adott, mert tudta, hogy lengyel vagyok, s a lengyel becsülete tiszta. Most tegye el ön e pénzt.
- De én nem így akartam ezt. Nekem sohasem kellett volna e pénzt megadnod, csupán elismerned, hogy elvivéd.
- De nem vittem el - kiálta a lengyel, és szemei szikráztak -, én hazudni nem fogok. E pénzt nem az adós fizeti hitelezőjének, hanem a megtámadott utas fizeti az útonállónak váltságul életéért. Tegye ön el.
- Takarodj! vidd pénzedet - hadará a miniszter, kinek jó vastag bőre volt sértések elszívelésére, s a pénzt a lengyel markába nyomta vissza. - Elmehetsz!
- El fogja ön venni?! Vagy azt várja, hogy az arcához vágjam? - ordíta az dühtől sápadtan.
- Mit jelent ez? - szólt a miniszter visszahökkenve.
- Ez azt jelenti, hogy ilyenkor becsületes ember kardjához nyúl és megverekszik.
- Ah, barátom, nekem nem elvem a párbaj, ezt már kimondtam az országgyűlésen. A párbaj arisztokratikus institutio, és én testestül-lelkestül demokrata vagyok.
A lengyel fogait csikorgatta, minden izmai reszkettek a bosszútól.
- Ön egy - - nyomorú gazember!
Magát e kifejezést négyszemközt bizton eltűrte volna a miniszter, de a lengyel oly előkészületeket kezdett tenni ökleivel, hogy Laci jónak látta a csengettyű felé retirálni.
- Most elfogathat ön, de tudja meg, hogy Dembinszkinek elmondtam, mire kell e pénz.
A miniszter mérgesen harapott ajkaiba, s ujjaival hosszú szakállát borzolá.
- Itt van - szólt a lengyel, a pénzt a törpe lábaihoz vetve. - Szedje fel ön! - S egy tekintetre sem méltatva többet a kormányférfiút, eltávozott, valamennyi szobaajtót úgy csapkodva be maga után, hogy a ház rengett bele.
- Tervünk füstbe ment - szólt az asszonyság belépve a szobába, hol a miniszter lehető legnagyobb léptekkel nyargalt fel s alá.
- Beszélt kegyed tán vele?
- Megállítottam. Hallani sem akart engesztelődésről. Azt mondja, visszamegy Lengyelországba, ott legalább becsületes ellenség teszi fogságra, politikai vétekért, míg itt hóhérszerepre jutott zsebmetszők üldözik oly vétekért, melynek gyanúja is megölő.
- Ki hinné, hogy ezek a lengyelek mind olyan borzasztó dölyfösek! És éppen ez? olyan földhözragadtnak látszott. Semmit sem lehet velök ostoba kevélységök miatt kivinni.
- Más tervet kell kigondolnunk.
- Már készen vagyok vele.
- Halljuk.
- Az egész Zichy-féle ingóságokat elárvereltetem, így nem tudják meg, mi hiányzik belőle, és jogot nyerek a pecsétek feltörésére.
- De hátha a táblabírák beleszólnak.
- Letorkolom őket. Ich kenne meine Pappenheimer. A ládák új felbontása saját hivatalnokaim előtt megy végbe, s azok, ha kell, olyan visum repertumot adnak róla, amilyet diktálok nekik.
- Ezt mégsem tanácsolnám. Azok ott a szegletházban erősen fújják ön ellen a követ. Félő, hogy az árverés által gyanút kapnak. Hiba lesz önnek fegyvert adni ellenei kezébe.
- A gyűlésen letorkolom őket, ha pedig lapban támadnak meg, betiltom lapjukat.
- Én nem mernék hozzáfogni.
- Mert nem ismeri őket úgy, mint én.
- Mert jobban ismerem őket, mint ön.
*
Másnap meglehetősen kurta plakátok hirdeték, hogy a rendőrség szállásán a Zichy-féle holmik árvereztetni fognak.
Az emberek a falra, s onnan egymásra bámultak, mindenki kérdezett, senki sem felelt.
Várták az országgyűlést, reménylve, hogy ott fel fog világosíttatni e váratlan dobraütés, melynek okát senki sem tudja. Úgy történt.
A reggeli ülésben több képviselő méltó méltatlankodással szólalt fel, felvilágosítást kérve ez ügyben a bizottmánytól. Elmondák, hogy ez árverés törvénytelen. A megöltnek törvényes ítélete nincs, vagyonait elfoglalni senkinek nem volt joga, míg rendes processzusa le nem foly, akkor is gyermekei részét elébb el kell abból különözni, mielőtt valaki rátehetné kezét.
Elmondák, hogy ez árverés oktalan. Aranyat és ezüstöt elprédálni ilyen időben kétséges papirosokért esztelenség, midőn ugyanolyan papirosokat harminckét nyomda ingyen készít a kormánynak.
Elmondák, hogy ez árverés rendetlen. Ez nem tartozik a rendőrminisztérium köréhez, hanem pénzügyminisztériuméhoz.
Elmondák, hogy ez árverés nemtelen. Máskor az elítélt köntösein a hóhérlegények osztoztak, s most egy országgyűlés foga-e azokat elkótyavetyélni?
A szónokok határozottan; becsületesen beszéltek, látszott rajtuk, hogy érzik, miként fejükkel játszanak, de az is, hogy végtére le akarják onnan rázni az odaült hidrát.
A miniszter valamennyi beszéd alatt folyvást mosolygott és billegtette a fejét, mint egy gipszpagódli, s minden nyomósabb kifakadásra egy-egy ,,hm, hm - ej, ej - lám-lám" interjectióval válaszolt.
Végre fölkelt ülőhelyéből, s miután magáról először egy piros gallérú szürke köpenyeget, azután egy felső s végre egy alsó kaputot levetett, elkezde dikciózni.
Elmondá, hogy ő a kormányzónak legbenső barátja, és hogy ő a respublikát a legtökéletesebb alkotmányformának tartja, s hogy ő mennyit küzdött már a szabadságért s mennyit fog még érte küzdeni, hogy ő Debrecen várost mennyire tiszteli, azt milyen strategice nevezetes pontnak tartja, mint fogja egykor körülsáncoltatni. Hogy ő a fiatalságnak mekkora barátja, hogy a haza üdvét egyedül azoktól várja. Hogy a rácok milyen kegyetlen ellenségei a magyarnak, és hogy Perczel hogy fogja őket megenni. Hogy ő az országgyűlésnek milyen imádója in solidum, néhányak kivételével, mely néhányak szüntelen azon törekednek, hogy a hazát elárulják, hogy bármi áron kibéküljenek, hogy a hadsereget eladják, hogy Debrecenből elszökjenek, hogy Olmützbe levelezzenek, és a kormányzót kisebbítsék, aki őneki legbenső barátja elannyira, hogy aki őt megbántja, az a kormányzót bántja, és így az egész hazát bántja, amiből természetesen következik, hogy akik az ő ellenségei, azok ellenségei a hazának, azok hazaárulók, azokat le kell nyakazni. Ami végre a kérdéses tárgyat illeti, tudatja az országgyűléssel azon jogkifejezést, miszerint a ,,res servando non servabiles" (tartva nem tartható dolgok) azoknak gondviselője által bármikor eladathatnak.
,,Éljen! éljen! Vivát! Dobre ránó! - hangzott mindenfelől, ordított mindenki mindenféle tónusból és nyelvből, tán koszorút is hánytak a szónokra, ki most egyenként ismét felszedé leszórt öltönyeit s fejével billegett, mint egy gipszpagódli.
Az interpellans képviselők ugyancsak szerencséseknek tarthaták magukat, hogy a második emeletről az ablakon fejtetőre le nem hajigáltattak.
Mi pedig ezúttal megtanulhattuk, hogy az arany és ezüst bizonyos fajta emberek kezeiben el nem tartható portéka.
,,Res servando non servabiles." Mint a miniszter úr bevallá.
*
Útban voltam. Karcagon, míg lovakat váltottak, betértem a vendéglőbe, midőn unatkozásaimból szörnyű zaj riaszta fel. Kocsizörgés, kardzörgés, ajtózörgés, káromkodás és tudja a jó ég mi mindenféle emberhalált jelentő hangok nem.
Már rezignálva voltam arra a gondolatra, hogy vasasnémetek rohanták meg a várost, midőn felpattan az ajtó, s belép rajta egy rettenetes apró ember egy rettenetes nagy szál karddal az oldalán, s világverő lármával szidja a kellnereket, marqueureket, vendégfogadósokat és mindenféle szolgálattevő lelkeket Karcag városában, amiért őt kész ebédre nem várták reggeli tíz órakor.
- Én futár vagyok! Egy futárral így bánni hazaárulás. Én önöket feljelentem, én önöket leguillotinoztatom! A haza megszabadítóival így bánni!
A kocsmáros végre nagy alázatosan jelenté a haragos úrnak, hogy egyszeribe készen lesz egy egész pulyka.
- Meg két font rostélyos! - vága közbe a haza egyik megszabadítója.
- Igenis és egy fél kuglihupf.
- Ha egész volna, jobb volna.
- Lehetne tán addig valami omlettet készíteni.
- Három adagot. Bátran.
A kocsmáros nézte, hogy maga van-e az ember, vagy még vár valakit.
- Most kaptunk friss kecsegéket a Tiszából - szólt kétkedve a kocsmáros.
- Igen? Abból is öt fontot halászlével. S kerítsen egyúttal valami finom konfektet. Nini - kiálta a távozó kocsmáros után - ott künn egy nyulat láttam lógni, azt pörkölje meg.
- De könyörgöm, az sokáig fog tartani, s a lovak már itt vannak.
- Én parancsolok, ön engedelmeskedik! Addig is hozzon ide két palack madeirát. Sietve!
A kocsmáros szaladt, az apró férfi pedig hátratett két kézzel büszkén sétált fel s alá a hosszú szobában, véghetetlen sokat tartva arra, hogy kardjával mentül nagyobb zajt csináljon.
A bor megjött, a kis bőrben lakó nagy férfi csaknem az orrom alá tette a cifra palackokat, s mikor töltött belőle, rám nézett, mintha mondta volna: láttál-e már olyan embert, aki madeirát iszik? Pedig jobb lett volna, ha a kocsmárosra nézett volna ilyenforma kérdéssel: láttál-e már olyan embert, aki megissza a cukorral és spiritusszal kófernyált kerti vinkót madeira képében?
Az ember oly impertinens volt, hogy lehetetlen volt bele nem kötnöm.
Pro primo a kalapjáról akkora vörös toll lógott le, hogy az ajtót sohasem csukhatta be maga után, anélkül, hogy azt oda ne csukta volna. A kardját valaha akkor csinálták, mikor két kézre szokták fogni a pallost, akkor sem az ő számára. Csizmái hónaljig értek, miket sarkantyúk díszesítének, minőket a hochselige Ritter Fridolin viselhetett. Tulipiros bársony mellényének mindenik zsebéből egy-egy nehéz aranylánc csüggött ki, s humoristice kötött shawlja csokrából nagy patetikus vatermörderek meredtek elő, különösen kedves ellentétben a rendkívül cirmos ritka szakállú mongol ábrázathoz.
Mondom, hogy bele kellett kötnöm.
- Ugyan kérem - szólítám meg -, hová tetszik utazni?
Az ember felém fordítá arcát, végignézett, lábát előre veté, és szólt kemény, szétmorzsoló hangon.
- Azt ne merje ön kérdeni, tudja ön, mert az státustitok - s ezzel kardja markolatára csapott merészen, mintha azt akarta volna tudtomra adni, hogy e titkot fegyveres kézzel is kész megőrzeni.
Azután felemelé poharát és magas leereszkedéssel kihörpenté. A kerti vinkónak az a jó tulajdonsága van, hogy az ember nem részegszik meg tőle, hanem megbolondul, kivált ha cukor és spiritusz van közé főzve, tökéletesen, de legkivált akkor, ha az ember különben is meglehetősen bolond.
Az én futárom is majd így járt.
Az első pohár után mindjárt keresztbe álltak a szemei, odajött hozzám és barátjának nevezett, megszorította kezemet s kérdezé, hogy tudom-e, hogy ő miért megy most Pestre.
- Hát Pestre tetszik? Nem tudom, miért, nem is találgatom.
- Tud ön titkot tartani?
- Nem próbáltam. Meglehet.
- Tehát tudja meg, hogy én fontos irományokat viszek itt a zsebemben. Látja.
- Látom, vigyázzon ön, hogy el ne veszítse.
- Ó, attól nem tartok, mert Szolnokon mind valamennyit bevetem a kályhába, hogy ha elfognak, nálam ne kapják. Nem nagy tüzet ad ugyan ki, de az én hátamat meglehetős borsódzásoktól menti meg - szólott a nagy férfiú tréfásan, és ivott.
- De hát ez esetben kár is kegyednek Pestre befáradni, ha depêche-eit már Szolnokon útba igazítja.
- Hm. Nem csupán ez irományokkal vagyok küldve. Látja ön a többi közt ezt a rózsaszínű levélkét, ez bizonyosan nem státustitok, ugyebár.
- Úgy gondolom.
- Találja ki, ki küldi e levelet.
- Kis Péter?
- Nem az.
- Nagy Pál?
- Az sem.
- No, úgy nem találom ki, hogy kicsoda.
- Haha! hát nem ismeri az írást? Hisz ez a miniszter úr írása.
- Valóban az övé.
- Igen ám, ő ezt egy szép hölgynek küldi. Hanem ez titok.
- Tudom. Bizonyosan valami finom összeesküvés.
- Dehogy az. A miniszter szerelmes. Egy hajfürtét küldi e levélben ama szép hölgynek. Ezzel kell Pestre bemennem minden héten egyszer.
- Tehát azért van ő olyan kopaszra lenyírva?
- Azért ám, az a szép hölgy pedig rendesen a kandallóba veti a levelet olvasatlanul, egyszer már le is dobatott a grádicson, azóta csak a portásnak kézbesítem - szólt a nagy férfiú ama kis kompendiumban őszintén, és ivott.
- De hát visszatérőben nem veszik öntől számon hivatalos eljárását? - kérdém.
- A státus dolgaiba tetteket senki sem, hanem a miniszter úr a maga levelére annál inkább sürgeti a választ. Én azonban megveszek Pesten a fodrásztól egy csinos hajfürtöt, s válaszul azt hozom neki vissza, mit is ő rendesen arany medaillonba zárva az inge alatt visel.
A testileg kicsiny férfiú rettenetesen kezdett ez ötletre nevetni, jókedve csupán azáltal zavartatván meg, hogy a korcsmáros és pincérei bejöttek teríteni, mire ő ismét előkelő mínákba kezdte szedni arcát, szidta a pincéreket, hogy miért olyan lusták, már egy órája, hogy itt van, még sincs semmi. E filippika csak azért volt megkezdve, hogy legyen oka a testileg kicsiny férfiúnak egyik óráját a másik után kihúzni zsebéből, azokat füléhez tartani, felhúzni s más egyéb módon fitogtatni.
- Szép órák - mondám.
- Hehő. Elhiszem azt. Egyik nyolc kőre, másik tizenhatra. Minő émail! Zichy-féle mind a kettő.
- Igen? Res servando non servabilis?
- Harminc forintért vettem mind a kettőt, testvérek közt is megér egy háromszázat. Nem tubákol ön?
E kérdés csak azért volt hozzám intézve, hogy legyen miért egy gyönyörű burnótszelencét előhúzni a zsebből, mely egyetlen achátból faragva s arannyal gazdagon befoglalva egyike lehetett a múzeumi ritkaságoknak.
- Ez is res servando non servabilis?
- Igen, hat forinton vevém, már ígértek értük hatvan aranyat. Ez a gyűrű is onnan való, de ezt nem vettem. Valóságos opál, ritka nagyságú, ezt Laci adta, mikor a lakatost hoztam neki, hanem ez státustitok, ezt, megbocsát ön, de el nem mondhatom.
Hozták az ebédet. A kis férfiú nekiült, magam pedig elmentem egy helybeli ismerősömet felkeresni. Egy óra múlva vetődtem haza. A kis férfiú akkor is ott ült, előtte üres tálak és üres poharak. Már ekkor annyira volt, hogy nem ismert rám.
A kocsmáros számolta az étkek árát, én pedig azt vetettem fel magamban, hogy ha a nagy férfiú ily módon látna hozzá, mennyi idő alatt enne meg egy nyolcvanezer főből álló ellenséges hadsereget muníció és patrontás nélkül.
Végre kitámolygott a haza egyik megmentője várakozó furmányosához, köpenyét, kardját, táskáját odabenn felejtve s azokért egyenként küldözve be a fogadói szolgákat. Mikor elvégre már fenn ült, még egyszer beizent, hogy hívják ki már azt a részeg gazember futárt onnan belülről, mert ő nem vár egy percig sem reá tovább, s csak miután esküvéssel bizonyíták neki, hogy az a futár ő maga, rezignálta magát jelt adni a kocsisnak az indulhatásra.
Perc múlva elnyelte a porfelleg rohanó szekerét. Az ajtóban álló nénémasszonyok ezer áldást sóhajtának a haza egyik megmentője után, ki oly sietve rohan, és a haza üdvét viszi magával. Isten veled hőkeblű utazó.
Sit tibi terra levis. Azaz hogy a szekerednek.
*
Ezenben furcsa dolgok kezdtek történni Debrecennek városában.
Estenként egy piaci boltban transparent felirat előtt lehete látni egy sereg minden szőrű-színű embert, aholott is egy kis félíves lapocskát árult egy kis kerekhasú könyvárus jó három krajcárért igazi pénzben.
E három krajcárért csodadolgokat olvashatott az ember. Nem volt az előtt semmi szent, még a miniszter úr maga sem. Ki előtt félelmesen hajolt meg az egész országgyűlés, ki imponált a kormányon, ki parancsolt egész Magyarországnak, azzal egy kis tenyérnyi, sajtóhibákkal teljes újságocska szembe mert állani, hogy egyet-mást számon kérjen tőle.
Az eset oly hallatlan volt, mint csudálatos.
Hogy egy kis, sajtóhibákkal teljes garasos lap a korlátlan hatalmú miniszter hajába merjen kapni.
Minden elkövettetett, hogy e botrány megszüntettessék. Fenyegettetének a lap kihordói, hogy agyonköveztetnek, de e fenyegetés nem hozathatott teljesedésbe azon csekély okból, miszerint az ehhez megkívántató köveket harminc mérföldnyiről kellett volna odaszállítani.
Tartatának egyenlőségi gyűlések, miknek rezultátuma azon kegyes óhajtás lőn, hogy bárcsak itt folyna a Duna, hogy azon lap íróit bele lehetne hajigálni.
More patrio követeltetett a kaució, ugyanakkor, midőn maga a kormánylap sem tette azt le. Mindhiába, másnap a kaució is készpénzben le volt téve.
A lap ócsároltatott úton-útfélen sajtóhibái és vádjai miatt. Hasztalan, másnap még több sajtóhibát s még több vádat hozott a miniszter ellen.
Indíttattak meg ellene hasonló formátumban fogdmeg lapok a miniszter úr saját vezetése mellett, hanem az előfizetők nemsokára instanciát adtak be hozzá, hogy fordíttassa le magyarra, amit ír, mert perzsául nem értenek.
Utoljára nem volt mit tenni egyéb, mint az országgyűlés elébe adni a dolgot, sajtópert kívánni a méltatlan rágalmak ellen. A szerencsétlen újság földig gázoltatott. A fekete földig!
És elrendeltetett ellene a szigorú, törvényes vizsgálat.
A vizsgálat soká tartott, a sajtóhibás lapocska azzal vádolta a minisztert, hogy nem bánt tiszta kézzel az ország által reábízott vagyonok körül.
A dologság borzasztó volt. A vizsgálat igen sokáig tartott. Amely nap a vizsgáló bizottmány referálandó volt, már azt előre tudta mindenki. A karzatok tele voltak úri hölgyekkel, kik már reggel hat órakor beültek, hogy helyet kapjanak.
Künn a piacon nézdelték a helyet, hogy hol fogják felállítani az akasztófát, hány foga lesz annak, hogy minden újságíró ráférjen, aki a minisztert bántotta.
Tulajdonképpen csak az volt még kérdés, hogy vajon akasztatni fognak-e azok vagy guillotinoztatni.
A várva várt óra végre megérkezett, az ülés megnyittatott. Jelen voltak a miniszter úr és párthívei, magasan ragyogó ábrázattal, fennhangon kacagva, handabandázva és ingerkedve.
Jelen voltak a meggázolt férfiak is, kik mertek a miniszter úr ellen szólni, meghúzódva, lenézve mindenkitől érdemeik szerint. Hátraültek szegények és lehúzták fejüket, hogy szemeik ki ne égjenek a szégyen miatt.
Felállt végre a vizsgáló bizottmány elnöke. Alacsony ősz ember, becsületes magyar arccal, s elmondva vizsgálatai eredményét, feszült várakozás közben előadását azzal rekeszté be, hogy a megvizsgált holmiken kétségtelen eltulajdonítás nyomai látszanak!
Az emberek egymásra néztek, összevissza hüledezve, hallgatás lőn, a szúnyogrepülést meg lehete hallani.
Az ősz férfiú azt hitte, hogy nem fejezte ki magát elég világosan, s újólag ismételé.
Itt nem vétkes hanyagság, hanem világos lopás kérdése forog fenn, s kezével, esetleg-e vagy készakarva, egyenesen a miniszter felé mutatott.
Az, mintha egy sulyokkal csaptak volna a feje lágyára, hanyatt esett székében, és néhány percig meg volt halva.
Amint föleszmélt, azon vette észre magát, hogy egyszerre tízen beszélnek hozzá.
Aki csak szóhoz juthatott, válogatva, nem válogatva a szót, szidta, mocskolta, és legjobban szidták, mocskolták elvbarátai, kik mindent elkövettek, hogy e tett részeseinek ne látszassanak.
Végre a sok tépés, marcangolás és püfölés után szóhoz juthatott ő is, de ekkor meg oly furcsákat beszélt összevissza, hogy mindenki elkezdett rá fennhangon kacagni.
A publikumnak mindegy volt, akárkin történt a skandalum. Látvány volt elég. A szcéna váratlanul ugyan, de azért drolatique végződött.
A miniszter e felvonás alatt tökéletesen pulverizáltatott.
Midőn a teremből eltávozott, az ugyane nap kinevezett főápolóné nyújtá neki karját támaszul, mire a debreceni cívis azt jegyezte meg, hogy a főápolónő a legelső massacrirozott sebesültet hivatalos gondviselése alá veszi.
Látszott tagadhatatlanul, hogy e jelenés után az országgyűlés nyakára nőtt a miniszter úrnak.
Estig tartott a privát konferencia a rendőri szálláson ez eset után, s még azon éjjel gyors futár küldetett titkos misszióval Hetveni úrnak utána.
*
Meredek havasok állják körül Abrudbánya városát. Hegy hátán hegy, mint megőszült óriások, emelkednek szerte hóval fedett ormok; miknek szakadékain feketésen zöldell a hóban lakó fenyő.
A sziklákon járatlan ösvények vezetnek keresztül-kasul, néhol a hegyek éles gerincein futva végig, honnét a ködös mélység fenekét nem látni, másutt meredeken alig tartó lépcsők viszik tovább a veszélyes utat mélybe és magasba, a tajtékot verő hegyi patak mély örvénye fölött egy-egy keresztüldöntött fa revesedő törzse az átvezető híd. S lenn, lenn a visszhangzó mélységben egy egyenes út visz két magas sziklafal között, keskenyen, rögösen a bányavárosig.
Ez úton látjuk haladni Hetveni urat az ő csapatja élén.
A csapat rendetlen, útjában lármáz és veszekszik, ruházata ahány, annyiféleképpen, hanem a tiszt urak, kik világért sem elegyítik magukat a közkatonaság közé, annál ragyogóbbak, öltözetük piros prémes zöld dolmány, ezüsttel és vörössel, ahol csak lehet, kihányva. Maga Hetveni úr aranygallért visel.
Csupán egy kis csapat tart szigorú rendet. Vezérük fiatal, komoly, lelkesült arcú ifjú, maguk a fiúk mind oly érettek, oly okosak. Tán mindnyájan egy tanoda egykori tanítványai. Sorakozva mennek, hangot csak lépéseik taktusa ad.
Utánuk ismét ágyúk és ágyúszekerek, mik körül sem tüzér, sem fedezet.
Hetveni úr meghallá, hogy a magyar kormány a békülni kész románok lefegyverzésével foglalkozik Abrudbányán, s rögtön sietett oda hivatlanul, kéretlenül, az alku pontjaiba beavatkozandó.
Még eddig amerre járt, a legjámborabb oláhok közt, kik soha a magyarra egy rossz tekintetet nem vetettek, mindenütt sarcot vetett a békés falvakra. Tudta, hogy az oláh pórnők arany- és ezüstpénzeket viselnek felfűzve. És gyűjte aranyat és ezüstöt.
Most úgy hivé, itt az idő Abrudbányára jönni, hol hite szerint sok aranynak kell lakni, - miután az oláhok leteszik a fegyvert. Azelőtt nem igen volt passziója őket meglátogatni.
A románok nagy része eközben már megadta magát, s fegyvereit a békekövet kezeibe tevé, ki erős szavakkal ígérte nekik a múltak feledését és közbocsánatot, ha ezentúl békében maradnak.
A békülés legszebb folyamában érkezék meg Hetveni úr éhes csapatjával s saját kincsszomjával, s megállítja az alkudozásokat.
Követelései botrányosak voltak.
Magyar vagyok, nem akarom azokat leírni.
Elég annyit mondanom, hogy azokat saját békekövetünk undorral utasítá vissza.
A gerillavezér azonban nem volt az az ember, ki szép szavakra hallgatni szokott.
Fegyvereseit azonnal csatarendbe állítá, bevezette a fegyverlerakás színhelyére, s a fegyvertelen oláhok közé lövetett vele! Ha egy századdal később mondaná el valaki e tényt, azt felelnők rá, nem, az nem igaz, ily alávaló tett magyartól nem származhatott soha! De emlékezetünk még nagyon élénk, s amik ezután következtek, sokkal inkább el vannak terjedve, mint hogy valamit el lehetne belőlük titkolni.
E galád megrohanásra, mintha a föld okádná ki a harcosokat, ezrei és ezrei támadtak elő a fegyveres románoknak a körülfekvő bérceken, kik gyanúsan várták a békülés kimenetelét, s még nem tevék le a fegyvert, s most bosszúra lobbanva fogták körül a gerilla-sereget, mint egyetlen jelszóra, kürtök rivalltak mindenfelé s vérengző ordítás.
A békekövet még csillapítani akarta őket, de azt mint árulót darabokra tépték, s a gerillákat beűzték a városba.
Ha katona lett volna, ha magyar lett volna, utolsó csepp vérig védte volna a szerencsétlen várost, melyre vészt, pusztulást idéze, de nyomorú korcs volt a silány, s meg sem állapodva futott serege előtt, meg sem állapodva, hátra sem nézve, hanem karddal vagdalva azokat, kik előtte akartak szaladni.
Csak egy csapat nem futott el, csak egy csapat állt ki a fenyegetett város védelmére, a komor, hallgatag ifjú kis serege.
Kétszer nyomta vissza a százszor nagyobb túlerőt, míg végre az oláhok elfoglaltak ágyúit.
- Ne hagyjuk ágyúinkat, fiúk! - kiálta megvillantva véres kardját az ifjú hős, s elszántan a küzdő tömegbe rohant. Még egyszer elverte őket ágyúiról, tért hagytak körüle s csapatja körül a visszaszórt oláhok, s azután fölülről a hegytetőről kövekkel hajigálták őket agyon.
Így esett el korunk egyik legszebb tehetsége, kiben oly forró szív, oly magas ésszel volt párosulva - hozzá és seregéhez nem méltó csatában, ágyúit és becsületét védve.
Ez ifjú hős - Vasvári Pál.
E rövid ellenállás után a felbőszült nép a martalékul vetett városra rohant.
Mi történt azután? Ne kérdjétek. Azt tudni nem jó emberi léleknek.
Fátyolt reá, sűrű fátyolt. Beszélnek úgyis eleget a kihulló könnyek a kihullott vérről.
Hetveni úr 1600 főnyi csapatából - hatvanadmagával menekült meg, a többi a szorosokban agyonköveztetett, anélkül, hogy csak egy puskalövéssel védhette volna magát.
Abrudbánya most leégetett laktalan rom.
Néhány nap múlva felkötött karral részvétgerjesztőleg járt Debrecen utcáin Hetveni úr papagájszín uniformisában.
És a miniszter úrnak rettenetes rossz kedve volt.
*
Ez utóbbi eset nagyon elevenig ható csapás volt a miniszterre. Nem ilyen véget szánt ő a gonddal és előnyökkel szervezett gerilla-csapatnak.
Mint hajdan Napóleon, úgy akart ő megjelenni ezek szuronyai mögött az ellene támadt országgyűlésen, e kegyence elrontotta a tervet.
Még egy desperátus kísérletet próbált azután meg az országgyűlés ellen, de az is siralmas eredménnyel végződött.
Lázító cikkeket íratott bérenclapjaiban saját szanszkrit nyelvén és még sajátabb sansesprit modorában az országgyűlés tekintélye ellen, melyben annak feloszlatását sürgeté, mégpedig rögtöni feloszlatását, nehogy ideje maradjon az ő fejére kimondani az ítéletet.
De pórul járt cikkeivel, mert az országgyűlésen megmosdatták értük, és nem törülgették meg utána, a herkulesi nemzetőr generalis pláne ,,gazember"-nek nevezte őt minden circumscriptio nélkül egész pereputyjával együtt, mely kifejezést ugyan az elnök imparlamentárisnak nyilatkoztatott, de melyet a jelen volt publikum osztatlan applausussal fogadott.
A cikkíró, hogy mindezek általi sértetlenségét s egyszersmind az egész gyülekezet iránti lenézését kitüntesse, a tartott szellemi püfölések közben felkapaszkodott a gyűlterem kontignációs katedrájába, s onnan kacagott alá, fejét mindenféle oldalra billegetve, mint egy gipszpagódli, mindaddig, míg a sértegetett rendek elkezdtek neki mogyorót hajigálni fel, mint szokás a menazsériákban kalitkázott bohókás evetkéknek és tengeri macskáknak mogyorót hajigálni.
Erre megszégyenlette magát és lekotródott. Ez történt ápril 12-én.
Másnap ki kellene mondatni az ítéletnek a hűtlen miniszter fejére, kinek letűntével, a kormányon elhatározó majoritásban maradandott a békepárt, de másnap és harmadnap egészen más dolgok történtek Debrecenben, miknek auspiciuma alatt a miniszter gyöngyen megmenekült.
Volt-e e másnapi eseményeknek összeköttetése az előbbiekkel vagy sem? Miért kellett azoknak közvetlenül másnap bekövetkezniök, azt mi nem akarjuk feszegetni, annyi bizonyos, hogy azok megtörténte után a minisztert a gyémántokért senki kérdőre nem vette.
*
Hová levétek ti, napjai a ragyogó dicsőségnek, hová lettél te hőstettekben gazdag időszak, te hír mámorával ittas év? Elmúltatok, elenyésztetek.
Hová levétek ti, hősei az új históriának, kiknek neveit két világrész tanulta kimondani?
Elvesztetek, gyászos, nyomorú halállal, nem a harcmezőnek dicső halálával.
Hová levétek ti, szellemóriások, kik újjá akartátok alkotni a világot?
Nyögtök láncok között vagy futva bujdostok, elhagyva nőt, gyermekeket, hazát, elhagyva az ősi hajlékot, s elhagyatva örömtől, reménytől!
Hol vagytok ti, thermopilaei hősök, fiai az ifjú hadseregnek! Idegen tartományokban érdemjel-fosztottan bűnhődtök nem önbűnötökért.
És ti, kik sohasem szerettétek, csak loptátok a hazát, kik játszottatok mindennel, ami szent; ti a szabadság hamis prófétái, hol vagytok, mint folynak napjaitok?
Farsang van. Mulattok, ugyebár!









Jókai Mór: Forradalmi és csataképek


A két menyasszony
Élt Szolnokon egy özvegyasszony két szép leányával; Rózsa volt az egyik, a másik Anikó.
Feketében járt az özvegyasszony, rózsaszínben jártak leányai.
Tíz év óta volt özvegy az asszony, tíz év óta hordta gyászruháját; két év óta volt a két szép leány menyasszony, két év óta hordta jegygyűrűjét.
Az özvegy napról napra aggott, fogyatkozott, közeledett férje sírja felé; a két szép leány napról napra szépült és vidámult, közeledve a menyegzője felé.
Katona volt mindkettő kedvese. Derék jó, hű fiak. Messze jártak sivatag külföldön, mégis minden hóban érkezett levelük váró mátkáikhoz, tele reményekkel, tele szerelemmel.
Most két hónap múlt el egymás után, hogy semmi tudósítás nem érkezett rólok.
Bizonyosan maguk fognak jőni, gondolák a szép menyasszonyok, s megnyugodtak benne.
*
Vége felé járt a zaklatott év. Csikorgó hideg volt. Esztendő utolsó napja.
Az emberek ilyenkor otthon szoktak ülni, templomba járnak, megköszönik a napok urának az elvett évet s áldást kérnek az ismét jövőre. Estenden beülnek meleg szobáikba, mulatnak, beszélgetnek, kártyáznak, éjfélig eltelik bizalmas tréfa közt az idő, s az első óraütést az új esztendőben üdvözlő pohárcsendülés köszönti fel...
1848. év utolsó napja nem látta ez ihlett örömöket Szolnokon, és túl és innen rajta fél Magyarországon.
Nem a hálaadás, az ádáz rémület ünnepe volt az.
Egész nap, egész éjjel szakadatlanul hallatszék a jövő és távozó gőzmozdonyok zúgása, fütyölése. A pályaudvarban rendetlen időközökben érkező vonatok álltak meg, tömve-tömve emberekkel, kik rémült kétséges arcokkal szálltak ki a vagonokból, összefagyva, elkényszeredve s nem tudva merre fordulni az ismeretlen, túltömött városban.
Hátrább nehéz málhás szekerekből hánytak le mindenféle uratlan jószágot, mikért senki sem volt felelős. Turkált közte boldog-boldogtalan, keresve eltévedt holmijét.
Még hátrább, födetlen szekereken nagy nehézágyúkat lehete látni, otthagyva az út közepén, összevissza döntögetett ládákat, az ország pecsétjével záraikon, ruhakelméket, fegyvereket, hordókat s más egyéb, a gondviselés őrködésére bízott tárgyakat.
És újra meg újra jöttek a dübörgő, fütyülő vonatok, hozva összefagyott, összeéhezett népet, a már ottlevők odatódultak a kiszállókhoz. Soknak volt valakije, akit várt, és összefutva minden szekeret, nem talált rá, s búsan nézett újra a másik vonat elé.
Kardos, nehézkes emberek szálltak ki, beburkolva, deresen, zúzmarásan, reszkető, fázó nők, szepegő kisfiaikat vonva kezeiknél fogva, az ottlevők az érkezőket, ezek amazokat ostromlák kérdésekkel, száz kérdésre egy válasz.
Olykor az egész vonat csak katonákat hozott, kik éh és fagy közepett vad harci dalt énekeltek a rohanó vaskocsi mennydörgése mellett.
Az emberek összevissza futkostak. Legjobb ismerősök észre sem vették egymást, tulajdon bajukkal levén elfoglalva, a nagy dúlt tömegben mindenki magára volt hagyva, senki sem segített egymásnak.
Benn a városban azalatt házról házra jártak az újan érkezők, szállást és meleget kérve a náloknál szomorúbb gazdáktól. Kényelmes nagyurak, kiknek egy palota alig volt elég máskor, jól érzék magukat egy-egy nádas hajlék földes szobájában. Régi ellenségek, kik egy országban nem fértek el egymástól, most összetörődve lapultak meg egymással egy szobában, s finnyás úrhölgyek köszönettel fogadák a fekhelyet, mit idegen férfi engedett át nekik, míg magának a földön vete ágyat.
S aztán egész éjjel dörgött és fütyült a járókelő gép. Vörös tűzszemei messzire belátszottak a vak éjszakában, kéménye bömbölve okádta a szikrával elegy fekete füstöt.
Néhol az út közepén elmaradt. A forró gőz megfagyott csöveiben, a tűz kialudt a rettentő hidegtől, s az útban tüzet raktak alá, hogy ismét felolvasszák. Két-három segélymozdony alig bírta aztán állomásra bevontatni.
Túl Szolnokon pedig a tovább menekvők szekerei futottak hosszú, szakadatlan sorban. Rossz, csikorgó járművek a göröngyös felfagyott úton, megrakva málhákkal, betakargatott nőkkel, gyermekekkel és férfiakkal, kiknek bajuszán, szakállán jégcsapokat vert a deres zúzmara.
Majd egész karavánok, gyalog, szegényes ruhában, megapadt tarisznyával - fegyverműhelyek és felszerelések személyzete.
Ismét nagy, nehéz vasgépek rozzant szekerekre rakva, miknek tetején pokrócokba burkolt férfiak, asszonyok gubbaszkodtak.
Egy-egy fekete hintó, mely az előtte menő szekerek végtelen sorát nem bírva kikerülni, kénytelen volt lépést baktatni a többi nyikorgó szekerek nyomában.
Így volt az esztendő utósó napján.
Az új év első napja csak folytatása e szomorú képnek.
A gőzgépek újra jártak egész éjt, egész naphosszant, hordva bús, elfásult képű népet, málhákat, szekereket, nagy nehézágyúkat. A tegnap jöttek siettek odább, az újan érkezők jártak házról házra, szállást és meleget keresve. Csak néhány várakozó nézte a szüntelen jövő szekereket, keresve és nem találva és újra várva kedvesét, barátját, urát vagy málháit.
Túl, a Tisza másik partján pedig szakadatlanul mentek tova a menekvők szekerei, itt-ott egy-egy gyékénnyel fedett kocsi, hol férje után futó édesanya vitte ágy közé pólált gyermekeit, a többi nagyrészint fedetlen; a szél fútt, hordta a havat a menekvő arcába. A hideg majd megvette szegényeket.
Bús, kedvetlen, elgémberedett arcok mentek tova reggeltől estig és estétől reggelig, bele a vendégszeretetlen pusztaságba, hol napi járóföldre van egy helység a másiktól, s hol a közbeeső vendégfogadókból, jöttüknek hírére, eleve megszökött minden korcsmáros.
És ez így tartott az esztendő második napján, így tartott a harmadikon, negyediken, ötödiken.
Mindig több, mindig kétségbeesőbb arcok, iszonyú hideg, iszonyú hófúvás, gyalogló csapatok, fázva, éhezve, keblükbe dugott kézzel, s nehéz, dübörgő ágyúk el-elakadva a hótól ismerhetlen úton.
A hatodik nap megszűnt a járás-kelés! Az utósó gőzgép is megérkezett; már azon alig jött egy-két ember, az is kedvetlen, szótalan, bánatos.
Akiknek várva vártjaik eddig meg nem érkeztek, azok most búsan, csüggedten keltek egyedül a szomorú útra. A biztossági hivatalok elhagyták helyeiket, ami málha, ágyú, készletszer eddig el nem vitetett, ottmaradt, senkinek sem volt többé rá gondja.
Egy óra múlva az utolsó szekér is elhagyta Szolnokot, a vissza-visszatekintők nem láttak maguk után egyebet, csak a kanyargó fekete utat a néphagyott fehér pusztaságon.
Ilyenek voltak az ezernyolcszáznegyvenkilencedik esztendő első napjai Szolnokon, és túl és innen rajta fél Magyarországban.
*
Az utósó menekvő korán reggel elhagyá a várost. Csöndesen maradt az, várva nyugton az ismeretlen jövendőt.
Délfelé hangos dobverés és trombitaszó verte föl csendjét. A magyar hadseregek vonultak keresztül.
Haragos, elmérgesedett nép, gyalog és lóháton, szidva a rossz időt, a szelet és havat és az örökös hátrálást és az egész kaputos világot, mely előlük minden ennivalót fölfalt.
Egy óráig pihenni telepedett a sereg. Szíves házigazdák örömest megoszták vele utolsó falatjaikat, s tüzet raktak neki, hogy melegedjék sok nap és éj viszontagságai után.
A jó özvegy házához is betoppant egy huszár, szép karcsú szál legény, veres csákóján kettős aranypaszomány, szép fekete bajsza pörgére pödörve, arcát a csípős szél pirosra festette, s bár váltig akarja türtőztetni magát, kitör rajta az el nem rejthető mosolygás.
E mosolygásról mind ráismernek.
Az özvegy és a két leány egyszerre kiáltanak fel:
- Gábor!
S azután odarohannak hozzá, összeölelgetik, egyik érzékenyen, a másik nevetve; hosszan, forróan a harmadik - ifjú menyasszonya, Rózsa.
- Sejtettem, hogy eljősz. Sírhatnám volt már az egész héten. Meddig maradsz nálunk?
- Még tán egy óráig lelkem, egyetlenem.
- És mikor jősz vissza?
- Talán sohasem többet.
A leány könnyezve simult vőlegénye érdemjellel díszített mellére, a másik menyasszony is odafúrta magát, s leenyelegve testvére arcáról a bút, kérdezé az ifjú huszártól halk, szemérmetes hangon:
- Hol Róbert?
- Estére, úgy hiszem, itt fog lenni.
- Miért nem jött veled?
A huszár mosolygott.
- Én futok előle, ő pedig üldöz.
A leány elhalványult.
- Fél évvel ezelőtt áttetette magát a vértesekhez - magyarázá a huszár szavait -, s most egymás ellen küzdünk.
A két menyasszony rémülten tekinte egymás szemeibe.
- Ti egymás ellen harcoltok! Az én jegyesem testvérem jegyese ellen. Ez az égre kiált! - szólt a huszár arája remegve.
- Nem gondoltok olykor mireánk is? - monda a másik testvér.
- Ez a katona sorsa, barátném. Szeretni, boldognak lenni, örülni, s mikor a trombita megszólal, elfeledni szerelmet, örömet, boldogságot, és nem gondolni másra, mint a kemény kötelességre.
- Ah, Gábor, tinektek nem szabad egymás ellen küzdenetek, mi el fogjuk valamelyiteket csábítani, hogy a másikhoz áttérjen.
- Nem fog sikerülni, gyermekem. Ismerem Róbertet, éppen olyan, mint én. Katonának ott van helye, ahol zászlóját látja. Ahová az vezeti, menni kell neki is, menni a halálba, menni tulajdon testvére ellen, ez a katona sorsa.
- És ha a csatában találkoznátok...
- Kicsinyben múlt, hogy már meg nem történt. Mikor Téténynél összecsaptunk, alig voltunk már ötven lépésnyire egymástól, midőn egymásra ismerénk. Hirtelen félrekapta ő lovát, én is másfelé fordultam, hogy kikerüljem. S kerestünk mindenikünk magunknak más ellenséget. Véresen tértünk vissza mind a ketten; ha összecsapunk, egyikünk hihetőleg nem tért volna vissza... Ez a katona sorsa.
- S meg tudnád őt ölni?
- Hamarabb megöletni magamat általa. Azért nem szeretem én a kardcsatát, kedvesebb előttem az ágyú, kedvesebb a golyó - a tüzér sokkal boldogabb. Sohasem látja annak arcát, akit megölt, nem kénytelen jajgatását hallani. Míg én sokszor a legdühösebb csatában, mikor a dicsőség mámora elkábítja agyamat, nem egyszer hallom magamat nevemen szólíttatni a levágott ellenséges vitéztől. ,,Köszönöm, pajtás"-- kiált rám lováról lehullva, valamelyik tanulótársam, régi ismerősöm lehetett ifjabb éveimből, vagy egy ezredemből előmozdított tiszt, s aztán valahányszor egyedül vagyok, mindig a ,,köszönöm, pajtás" hangzik fülembe. Ó, a tüzér milyen boldog...
...Künn az ablak előtt megszólalt a trombita. Az indulót fújták.
Búcsút vett a huszár, egy rövid szó és egy hosszú csók s egy az arcon végiggördülő könny ... A következő percben már osztálya előtt ült délceg paripáján, és nem látszott arcán sem a könny, sem a csók.
Újra hangzott a trombita. A csapat megindult. Az özvegy ablakából fehér kendők lobogtak utána. Egy óra múlva üres volt Szolnok ismét, és az maradt késő alkonyatig.
*
Estefelé csengő tábori zenével vonult be az elhagyott városba a császári had.
Vértes, sisakos csillogó vitézek, nehéz, jóltartott harcméneken.
Csinos, rendesen ruházott, fegyverzett népüket az előttük elvonult sanyargatott, mindenben fogyatkozást szenvedő magyar hadsereggel ellentétben látni oly leverő, oly nyomasztó vala.
Hát még az a jókedv, az a délceg öröm - míg amazok csupa keserű bút, csupa elvadult bánatot mutattak arcaikon.
Az özvegy házához egy vértes százados szállásolá be magát, a legvígabb vitéz az egész seregben, legvígabb most különösen azért, mert a két leány közül egynek vőlegénye.
Ez a fiú nem beszélt csatában-elveszésről, mint a másik vőlegény. Hogyha ráért kedvesével szemben harcairól is megemlékezni, diadaltól lángoltak szemei, imádta a csatát, a benne folyó vérért s a benne termő dicsőségért, szenvedélye volt az.
S ha látta a másik testvér-arcát könnyes szemekkel félre, magányba vonulni, elenyelegte búját katonás tréfával.
- Ne félj, jó teremtés, elhozom mátkádat a legelső harcból, fogollyá teszem és nálad hagyom hadifogságban.
De a leánynak fájt a tréfa. Komoly büszkeséggel válaszolt rá:
- Gábor nem hagyja magát elfogni, inkább meghal, de fogollyá nem lesz.
Így folyt nap nap után. Róbert nemsokára nőül veendé jegyesét. - A legelső diadalnap estéjén - monda, akkor leend az ő menyegzője.
- A legelső diadalnap - sóhajta Rózsa - az ellenfél vesztének napja lesz. Te akkor menyasszony fogsz lenni, én akkor talán özvegy.
És ezután sokat sírt a leány, vigadott a másik, de ha együtt voltak, visszafojtá mindegyik könnyét és örömét, mert tudta, hogy az a másiknak rosszul esik.
Egy napon Róbert komoly hangon, kissé titkolózva mondá Anikónak: ,,mához egy hétre csatánk lesz" - s az a forró kézszorítás mondani látszatott hozzá: ,,és diadalunk" - s az a vágyó elpirulás a menyasszony arcán mondani látszott hozzá: ,,és menyegzőnk".
Titokban e napra mindkét leány ünnepélyes öltönyt készíttetett. Titokban, nehogy testvére megtudja.
Fehéret, hímzettet varratott Anikó, menyasszonynak való lakodalmi ruhát.
Feketét, egyszerűt varratott Rózsa, özvegynek való gyászruhát. Mind a kettő oly szép oly ifjú volt, termeteik egészen egyenlők.
*
Hetekig, havakig feküdtek a császári seregek Szolnokban, ezalatt erős sáncokat hánytak fel a hely védelmére.
Túl a Tiszán egy terjedelmes redoute készült, mely a hídfőt védte. A hosszú töltés mellett kivágott fákból rakattak pallisadok védpontul a lövöldözőknek, a töltés előtt pedig egy hosszúkás fűzfaerdőcskében rejtett ágyútelepek voltak felállítva.
E védkészületek mögött volt a császáriak által tutajokra épített híd. A nagy dobogóhidat még januárban leégették.
Ki e hidat el akarta foglalni, annak először is a töltés mögött felállított seregek biztos helyzetét kelle megostromolni, s föltéve, hogy ha ez sikerülendett neki, akkor a redoute és a fűzes rejtett ágyútelepei kereszttüzében találta volna magát. A helyzet megkerülhető nem volt, mert mindkét vége a Tiszával érintkezett.
A túlsó parton fekszik Szolnok, melyet fölülről a Zagyva vize s a Tisza járhatlan mocsárai védnek, míg alulról szinte stratégiai művészettel rendezett sáncok és védpontok tartják fedezet alatt.
A hídfőn innen három egymást védő megerősített pont volt félkörben felvetve.
A Tisza mellett egy hosszú futósánc, ettől lőtávolságra az elárkolt s ágyúkkal ellátott pályaudvar, citadellaszerű erős épületeivel, melynek ágyúi az egész odáig vezető defilét végigsöpörheték, s a nyugoti részen egy dombra épült kápolna, mely egyetlen emelkedett hely az egész síkságon.
A támadás e részről csaknem hihetlennek tetszék, a taktika rendes szabályai szerint ez egymást védő pontok csak a legnagyobb erőpazarlással, igen sok és igen nagy kaliberű ágyúkkal voltak megtámadhatók, és akkor is azon kockáztatás mellett, hogy visszaveretés esetére az egész ostromló sereg nem találva visszavonulhatási pontot, mindenestül a Pestnél koncentrált császári főhadseregre vettetnék ellenállhatlanul.
Egyedül a Zagyva felőli mocsáros rész maradt fedezetlen, mint ahonnan erélyes támadást várni nem lehete.
Emellett a Tisza jobb oldalán parthosszant őrszemek voltak felállítva egész Cibakházáig, mely a magyaroknak átjárási pontul szolgált, de ahol tudomás szerint néhány alakuló tartalékezreden kívül semmi haderő sem volt, a magyarok két dandárja Törökszentmiklóson levén egyesítve Vécsey és Damjanich alatt.
A támadás innen váratott, s mint a kémek kitudák, a határozott napra egyenesen a tiszántúli állomásnak volt intézendő.
*
Szolnok és Cibakháza között van egy rév. Egy kötél átkötve a Tiszán, melynél fogva annak egyik partjától a másikig egyszerű mesterséggel húzzák-vonják az idomtalan kompot. E komp éppen a túlsó parton volt, valaki a császáriak engedelmével ment át rajta, kiknek egy őrszeme tartá ez átjárást felvigyázat alatt.
A várt napot megelőző estén egy vén huszár érkezett e révhez a Tiszántúlról egy másik fiatalabb huszárközlegénnyel, kivel szünet-szüntelen zsörtölődött.
- Látja kend azt a kompot? - rivallt a legényre, midőn a parthoz érve megsejté az átjárást.
- Látom, káplár uram.
- Akár látja kend, akár nem, azon át kell menni.
- Jól van, káplár uram.
- Ne rezonírozzon kend! kend még járatlan a hadi regulákban, ha egyszer az az ordé, hogy át kell menni, akkor át kell menni, ha ezer tüzes ördög volna is odaát.
S azzal bezörgetett a révész fabódéja ajtaján.
- Gyere ki, hej!
Odabenn valami morgó, dörmögő hang szólalt meg rá:
- ,,Gyere-é?" Majd még ,,hallja kend" is lesz.
- Ne rezonérozz, öcsém, hanem bújj ki, mert úgy felrúgom a deszkarezidenciádat, hogy az ég alatt maradsz.
A révész előjött. Vén, szürke ember volt.
- Régen híttak engemet ,,öcsémnek", katona uram.
- Hány esztendős vagy?
- Biz ötvenkilenc én.
- Tacskó! Én hatvanöt vagyok. Indulj! Előre!
Sajátságos, hogy a vén huszár, még az ősz parasztot egész lenézőleg per te s tu szólongatta, a fiatal rekrutát megbecsülé és halljakendezte.
A komp megindult a két katonával, a túlsó félen egy határvadász állt puskával, s rákiálta az általjövőkre valami idegen mondást.
A vén huszár megértette, hanem azért magyarul felelt rá vissza.
- Látod, ha szemed van, hogy huszárok vagyunk.
Az őr újra kiáltott, a huszár öklét rázta felé.
- Azt próbáld csak, ha ki nem fordítom a bőröd!
A granicsár, úgy látszott, hogy amit ígér, meg is szokta tenni, mert a következő percben rálőtt a két huszárra, a golyó keresztülütötte az öreg csákóját.
Az pedig nekifordult mérgesen a rekrutának.
- Hát kend mit kapkodja félre a fejét? Mindegy a golyóbisnak akár elöl talál, akár hátul. Te meg öcsém, ne bújj a lovam hasa alá, mert agyonrúg, nem szereti a csikót maga alatt. Csak eredj, húzd azt a kötelet.
A révész azonban sehogy sem volt hajlandó szót fogadni, hanem hasra feküdt a komp fenekében, amint meglátta, hogy ötven-hatvan granicsár ugrál elő a töltés mellől s elkezd tüzelni a két huszárra.
- Szálljon le kend - mordult a vén huszár a rekrutára, s kirántotta kardját; - hajtsa ezt a kompot, már ezt a parasztot a nyavalya töri. - S ezzel elkezdé a huszár szidni a túlparton levőket s biztatni erősen, hogy el ne menjenek addig, míg ő oda átér, s forgatta a kardját szörnyen kihívólap.
A granicsárok azonban látván, hogy ezt az embert a golyó nem fogja, odafutottak a kompkötélhez, s mire a huszár a Tisza közepéig jutott, elvagdalták azt kardjaikkal.
A kompot az elszakadt kötélnél fogva visszaverte a víz a túlsó partra. Az öreg huszár káromkodott, fenyegetölőzött s forgatta kardját nagy haragosan, ígérve rettentő dolgokat. De a kompot visszavitte a víz.
Mérgesen ugratott ki a partra a vén huszár. A közel erdőben rejtett osztálya várt rá, oda nyargalt vissza.
Megállt a kapitány előtt. Gábor volt az, a szolnoki leány vőlegénye.
- Mi történt, Gergő? - kérdé.
- Nem sült el a csel - monda a vén huszár. - Mondtam, hogy ne menjünk egyszerre annyian! Megsokalltak bennünket s elvágták a kompkötelet, ahogy feleúton voltunk. Lám, ha magam megyek, tán csak átbocsátnak, s akkor majd védtem volna én a kötél másik végit addig, míg a komp egyet fordul.
- Sebaj, Gergő - szólt a kapitány. - Hát amikor még nem volt komp a világon, hogy járták a vizeket? Átúsztatunk, ugye?
- Eszem a szentjét kapitány uramnak. Régen azt gondoltam már magam is, de nem akartam rezonérozni.
- No, fiúk, hát aki szereti a fürdést, utánam! - kiálta az ifjú vitéz, s azzal sarkantyúba kapva lovát, beleugratott a tajtékot verő vízbe, utána a legénység, sorban, hadi rendben. Egy kezével lova fejét tartva fel kantárnál fogva, másik kezében kivont kardját tartva csípejéhez.
Gyönyörű látvány volt, mint úszott másfélszáz vitéz a kék vízszín felett, mint vándor vadludak az égen, lovaik nyaka és tüsszögő feje látszott ki a habból, maguk is derékig víz alatt, piros csákóikon a zöld forgó tollát lobogtatta a szél.
A granicsárok egy sortüzelés után, mely kevés sikert látszott mutatni, hirtelen elhagyták helyöket, s mire a huszárok a túlpartra kiértek, már jó tovahaladtak, igen megzavart csatarendben.
E manoeuvre által a cibakházi révnél figyelő őrszem el volt vágva Szolnoktul s nem jelentheté meg, hogy azon nap estéjén oda Damjanich egész dandárával megérkezett s átkelni készül.
Az egyes futárokat a huszárok elfogdosák, s midőn késő éjjel az egész őrcsapat jött Cibakháza felől, túlnyomó erőtől szoríttatva Szolnok felé, útját állták, s heves verekedés közben leterelték Kecskemétnek.
Még azon éjjel Damjanich egész dandárjával átjött Cibakházánál a Tiszán, s ott meg sem pihenve, erőtetett marsokban éjen keresztül vonult fel Szolnok felé, anélkül, hogy e mozdulatáról az ottani dandárparancsnokokat valaki értesíthette volna.
*
Holnap csata lesz. Holnap megtudjuk, élünk-e vagy halunk. Ezeren fognak sírni, hogy ezeren örüljenek.
A két menyasszony együtt ül, bágyadt csillagfénynél, szobája ablakában. Tavasz első estéje van.
Holnap boldog nő lesz az egyik, özvegy a másik.
- Nem örülsz-e? - nem félsz-e?
- Nem ...
Holnap menyegzője lesz az egyik vőlegénynek, diadallal, érdemrendekkel, koszorúkkal fog megjönni a csatából kedvese ölébe - temetése lesz a másiknak, halaványan, vérző sebbel fog feküdni a csaták mezején, megtiporva deli termete a gázoló lovaktól.
- Nem örülsz-e? - nem félsz-e?
- Nem...
A vesztett vőlegényt visszaadja majdan arájának a boldog túlvilág, de nem a magyar hölgynek elvesztett hazáját. Egymásra borulnak, kezeiket egymáséba teszik, imádkoznak.
De nem kedveseik élteért, magasabb, fönségesebb eszmeért járnak fel lelkeik az égbe. Sírnak, de nem szeretőik után, szívük repes, de nem szeretőik elé.
Azonban eljő szemeikre az álom, s visszahozza női szíveikbe a kitagadott érzelmeket. Álmaikban megjelennek előttük ifjaik. Semmi más kívülök, sem a harc, sem a haza, csak egyedül az ő szép arcaik, mosolygó szemekkel, enyelgő, hízelgő beszéddel az egyik; búsan, szótalanul a másik. Ragyogva, repülő fekete paripán, csókokat hányva az egyik; halványan aléló szemeit le-lehunyva, haldoklóan a másik.
Éjjel a jó özvegyasszony leányait álmaikban beszélni hallja. Odamegy ágyaikhoz. Az egyiknek alvó arcán könnyek gördülnek le, a másiknak arca mosolyogva borul vánkosára, s az ajkaihoz szorított fehér patyolatot csókolja álmában.
*
Damjanich serege Szolnoktul mintegy két óra járásnyira ütött éjjel tanyát. Csatarendben, őrtüzek nélkül várták ott a jelt, melyre ismét meg kell indulniok.
E jelt a Tiszán túl megdördülendő ágyúk szavának kelle adni. A magyar tábornok sok csatát vívott már, sok győzelmet szerze, sok zászlót elrabolt.
Mikor csatát kezde, kiállt a serege élére, megnézve, hol legerősebb az ellenség, akkor elkiáltá magát: Utánam! - s tört-zúzott, amit elöl-utól talált. Neki ez volt a szokása.
Voltak, kik nem elégedtek meg e rendszerrel. Kik váltig bizonyíták a tábornoknak, miszerint arra, hogy az ember híres hadvezér legyen, nem elég az, hogy csatákat nyerjen meg, annak maradandó érdemeket is kell szereznie, mikről az utókor majd megemlegesse, annak dikciókat kell tartani, proklamációkat kell kibocsátani sat.
Így történt, hogy a bánáti csatatért elhagyva, ottani ellenfeleihez egy famózus proklamációt bocsáta ki, mely is hangzik szórul szóra ekképpen
,,Ti kutyák!
Én elmegyek. De visszajövök.
Ha ti azalatt meg mertek moccanni, kiirtalak benneteket a föld színéről, s hogy magva szakadjon a rácnak, utoljára magamat is főbe lövöm, mint az utolsó rácot."
E legelső kísérlet sikere annyira felbuzdította a tábornokot, miszerint a sok unszolásra elhatározá magában, hogy a legközelebbi csata előtt beszédet fog tartani hadseregéhez, s erre ünnepélyes ígéretet tőn...
A csata előtti éjjel tehát rendkívül szorongó kedélyben érzé magát a vezér.
- Különös - gondolá magában -, soha semmiféle csata előtt sem remegtem, s most úgy vagyok, mintha szeretnék nem lenni.
- Azután haragosan kereste magában e csüggeteg elbúsulás nyomát, de csak nem akadt rá.
Egyszer azonban egyik törzstisztje figyelmezteti rá, hogy holnap csata lesz, hát azután halljuk azt a szép dikciót!
- Hogy a tatár vigye el! - kiált fel a tábornok. - Ez volt az, amitől én úgy féltem, hogy szökhetném volt a bőrömbül, de ne féljetek, meglesz, nem marad el, megbirkózom vele.
A haditervvel egy óranegyed alatt készen volt a vezér, a dikcióval még késő reggelig sem.
Fölállítá seregét csatarendben, s végiglovagolt előtte. Mindenki tudta, hogy ma beszédet fog tartani, s azt is tudta, hogy ez tőle éppen akkora áldozat, mintha egy fél napig parlamentáló táblabírónak ágyútelepeket kellene elfoglalni.
Megállt a kilencedik zászlóalj lobogója előtt, kalapját megemelte, elhalványult és szólt:
- Bajtársak!
E percben megdördültek a Tiszán túl az ágyúk...
A tábornok arca kigyulladt, elfeledett dikciót, frázisokat, kirántá kardját, csákóját fejébe csapta, ,,ott az ellenség, utánam!" kiálta dörgő hangon, mire a sereg viharos éljenzéssel felelt, s megindult vezére után rohanva, sebesen - sebesen, mint a helyét változtató tenger, a hívogató ágyúk ismert mennydörgése felé.
*
Ezalatt Vécsey hadteste a Tiszán túli sáncokat ostromlá. De az ostrom csak látszólagos volt. Mindkét ellenfél manoeuvre-eivel látszott egymást csalogatni.
A császári seregek lovassági rohamokkal iparkodtak a magyar seregeket ágyúik veszélyes kereszttüzébe csalni; összeösszecsaptak a huszárokkal, s azután hirtelen megfordultak, látszólagos futamodással csábítva elleneiket az üldözésre, míg ezek a vasasokat egész csatarendben látva visszavonulni, szinte ,,jobbra át"-ot csináltak, és csendesen visszaballagtak a harcvonalba.
Majd a magyarok intéztek rohamot a sáncok ellen, s mikor már a zászlóaljak szinte lőtávolságnyira voltak az ágyúktól, ott megállították őket, ágyúkat vontattak elő, s minden eredmény nélkül lövették a földből hányt sáncokat.
Átalában a magyarok fő törekvésül látszának venni ágyúerejök nagyságát bebizonyítani az ellenfél előtt, míg amazoknak egészen ellenkező volt a céljok. Alig szólalt meg itt-ott a sáncokon egy ágyú, az erdő melletti telepek lételét pedig éppen semmi sem gyaníttatá. Azt akarták láttatni, hogy a hely csak igen gyéren és erőtelenül van védve, úgy, hogy alig volt érthető, miért nem próbálnak derék támadást a magyarok, miután a császáriak minden részletes összeütközésnél készakarva nagy előnyt engedtek nekik.
Ez így folyt egész délig.
A messziről néző nem látott egyebet, mint sakkszerűen mozgó, szabályos tömegeket. Egy-egy csapat vértes vonult nagy csendesen át a csatatéren, sisakjaik taréja csillogott a szép napvilágos időben. Majd vágtatva közelgett egy osztály huszárság, lobogó mentéje repkedett utána. Hosszú gyalogsorok alakultak hirtelen négyszögű karéjjá s sortüzeket adtak a közelgő lovasokra. Másutt szuronycsillámlás árulja el az árokban orozva vonuló csapatot, s a kerülgetett ágyútelep lovait befogja s tovanyargal, egy dombon ismét megáll s újra tüzelni kezd. Még sehol összeütközés, még sehol sem hallatszik a ,,rajta magyar, rajta!" a huszáros ,,hajrá!" és a ,,szuronyt szegezz!"
Az egész még egy eleven harcjátékhoz hasonlít. A trombita harsog, a dobok recsegnek, a rohanó paripák patkói alatt dübörög a föld, az ágyú bömböl - csak emberi jajszó nem vegyül még a zajba. A halál még éhen-szomjan nézi az ütközetet.
*
E percben hirtelen megdördültek a túlsó parton az ágyúk! Gyorsan, véletlenül, mint a felhőtlen égből lecsapó villám, rohanta meg Damjanich Szolnokot.
Egy rettenetes halálhirdető ,,éljen!" hangzék a támadó sereg ajkairól. Éljenkiáltás a halál szemébe!
S azután megdördültek az ágyúk...
A császáriakat nem találta a roham készületlenül, mindamellett, hogy váratlanul jött, az ez oldalróli sáncok nem voltak ugyan a seregek száma, de annál inkább ágyúk által védve.
Félkörben jött rohanva a forradalmi sereg e sáncok ellen, mint egy acélív, a szélnek eresztett lobogók a csapatok fölött. Középett jött a szegedi zászlóalj, többnyire kaszákkal fegyverzett újonchad. A Tisza felől a vörössipkások s a kápolna felől a huszárság egész tömegben.
Most nézz ide, harcok Istene!
Az ágyúk pusztítva szórják reájuk minden oldalról öldöklő tekéiket.
A villám így hasítja keresztül a felhőt, de a felhő azért előre rohan, alakja megháborodik, de útját nem téveszti. Rohannak a csapatok, az öldöklő golyó egész utcákat vág magának köztük, jobbra-balra elhullott jó fiúk maradnak el tőlök, el-eldűlve mély sebben a kemény véres földön. - Fölemeli arcát még egyszer a honvéd, kezét lüktető sebére nyomja, és néz, néz merően haladó zászlója után. Már nem láthatja a zászlót. Messze benn jár az az ellenség tüzében. Még egyszer éljent kiált halálhörgő hangon, s azután leveszi sebéről kezét, hagyja folyni vérét, és nem lát semmit többé.
Leghamarabb jut ellenével össze a szegedi zászlóalj. Sietniök kellett, kaszáikat csak elleneikkel szemtül szemben használhatják. Kezeiket arcuk elé tartva rohantak a pályafő ágyútelepeire, hogy ne lássák azoknak emésztő tüzelését. Egy golyó tizenegyet söpör le közülök egyszerre, az utánok jövők átlépik a holttesteket s még sebesebben rohannak. Még egy pillanat... Valamennyi ágyú egyszerre megdördül, az eloszló füstben százak hevernek megcsonkított testtel a mezőkön, de társaik éljenordítása hirdeti, hogy az ágyúkat elérték.
Az ágyúkat fedező csapatok egy perc alatt szét vannak szórva. Kardot rántva állnak ki a tüzérek ekkor ágyúik védelmére, s küzdve az utolsó emberig, az utolsó leheletig, vitézül hullanak el telepeik előtt.
Még azután dühös tüzelés fogadja az épületek ablakaiból, a barikádok mögül a támadókat, sokáig tart a zaj, sokáig tart a verekedés, míg az épület egyik ablakából kitűzött háromszín zászló végre hírül adja, hogy az ellentállás leküzdetett.
A szegedi zászlóaljnak ez volt legelső csatája. Százaknak belőle ez volt legutolsó.
Szilárd, bátor léptekkel közelíte ezalatt a vörössipkás ezred a futósáncokhoz. Ezek nem takarják el szemeiket a feléjük süvöltő golyók elől - tizenhetedik csatájuk ez már. Valamennyiben mindig ők mentek legelöl. Jó ismeretséget kötöttek már a halállal, nem félnek tőle. Már ők jól értik, mint kell az ágyúgolyónak utat engedni vagy megbukni előtte, s nem lőnek a levegőbe soha, mint az újonchadak.
A futósáncokat vadászcsapatok tartják elfoglalva, tartós, irtó tüzet intézve a feléjük közeledőkre.
Hirtelen megritkítják azok soraikat, csatárláncot alakítanak, s egy vezényszóra elkezdenek futni a sáncok felé, a ropogó puskatűz nem tartja vissza őket. Magas, ifjú vitéz rohan elöl a zászlóval, egy golyó elsodorja annak kopjás nyelét kezéből, ekkor kardjára tűzi, úgy rohan vele tovább. Másik golyó jön és magát a vitézt dönti a porba, még akkor is feltartja az kardját és kardján a zászlót, még egy másik le nem kapja azt onnan s szuronyára tűzve viszi mind előbbre.
A sáncot elérték, egymás vállaira ugrálva másznak fel reá, már pengnek az összeütköző szuronyok, csattog a megfordított puskaagy. A rohamtól nekipirult arcok szembenállanak elleneik meglepett képeivel. Egy óra alatt övék a vitatott sánc, a vad ostromtul fölülmúlt ellen kényszerülten vonul vissza a hídfőig, hol a túlpartról érkező segédcsapatok veszik fedezet alá megbomlott sorait.
A vörössipkások az új csapatokkal is csatába keverednek, s már hallik a csataordítás a túlsó parton is. Vécsey seregei rögtöni rohammal fordulnak a redoute-nak, melyből a véderő egy része Szolnok felé sietett, s ott is bomlásba kezd jőni a csatarend.
De amott a kápolna felől foly legiszonyúbb hévvel az ütközet. Négyszögű karéjban áll ki a síkra egy ezred határvadász, mit szilaj rohammal támad meg a huszárság egész tömegével, kétszer visszaverik, harmadszor megtörik a négyszeg, a paripák a szuronyok közé rohannak, s egy perc alatt szétszórva, elgázolva rohan a kápolna sáncainak a rendvesztett csapat, ott megtorlik, vele egyszerre érnek az ágyúkhoz üldözőik, védpontot vesztenek, egy kanyarulattal el vannak vágva a városba visszavonulhatástól, rendetlenül felbomolva rohannak azután, merre még utat látnak, üldöztetve egész a Zagyva partjáig, ott a kétségbeesés elszántságával, fordulnak meg újra a vitézebbek, két halál közül a dicsőbbet választva, a csatamezőét. Az ijedtebbek pedig beleugrálnak az útjokat álló folyamba... Messze, messze üres csákókat visz alá a vérrel vegyült hullám.
E percben trombitaharsogás hallik, a harc új arcot ölt, a túlpartról segélyül érkező vasasezred látszik száguldva közelítni a csatatérre. A fölvert porfelleg közül ki-kivillan néha a fénylő réztarajos sisak és a kivont ragyogó kard.
A huszárok rögtön tömeget formálnak, s arccal fordulva az érkező ellennek, nem várják be annak megtámadását, hanem nyargalva rohannak vele szemközt. Mint két egymásba szakadó fuvatag közelít egymásra a két lovasezred, egyik nehéz, kemény fal, mintha egy bástya indult volna járni, a nagy harci mének közül egy sem előzi meg a másikat, oly rendben, oly pontos egységgel robognak elő, mintha az ezer embernek csak egy lelke volna.
A másik csapat, mint a szél; oly könnyű, vidám paripáik nyerítve szökellnek előre, mintha mindenik első akarna lenni a csatában, a lovagok után repül a sok pitykés mente, s kezeikben villognak a kardok.
- Hurrá, hurrá! Rajta! Rajta!
A két sereg összecsap, s azon percben szét van szórva mind a kettő. A kölcsönös ütközés szétbontotta mindkettőnél a rendet, s a két csapat most egyetlen összezavart tömeggé válik, melyben férfi férfi ellen küzd, néhol egy vértes a huszárcsapat legközepében, másutt vértesek között egyes huszár, az összebomlott tömeg hol előre, hol hátra hullámzik, amint huszár vagy vértes kezd benne erőre kapni.
A fölvert porfellegből csak néha tűnik ki egy-egy csatai kép, magasan a porfelleg fölött csak a két ellenséges lobogó hajlongásait látni s néha-néha ki-kivillanó egyenes és görbe kardokat, s ha olykor a szél elkapja rólok a porködöt, kitűnnek a ragyogó sisakok, a lobogós kokárdák, kitűnnek a küzdéstől piros arcok, a tomboló paripák, mik közül néha egy üresen száguld el a csatamezőről, míg elesett lovagja testét dulakodó társai tiporják a vérázott földön.
Kardok csattogása, lovak dobogása, diadalkiáltás és halálhörgés hangzik mindenünnen.
Egy roppant termetű férfi nyargal elöl, az óriási magyar vezér; már a harmadik lovat nyargalja e napon, kettőt kilőttek alóla, nehéz neki verekedéshez jutni, huszárai mindenütt megelőzik. Mellette a zászlótartó nyargal, egyik kezében a lobogó, a másikban az éles, véres kard, túlnan messziről az ellenfél zászlója látszik közeledni, a legjobb vitézek keresik a legjobb vitézeket, egyik zászló a másikat, s törnek maguknak véres, küzdelmes utat a találkozásra.
A porfelleg ismét elnyeli a küzdőket, s nem látni egyebet, mint a magasban a két ellenséges zászlót, amint lassan, nehezen közelítnek egymáshoz, meg-megakadva és visszanyomva.
És ismét kardok csattogása, lovak dobogása, diadalkiáltás és halálhörgés... A szél elkapja a porfátyolt a csatáról.
A vén huszár verekszik véres ellenfeleivel. Tüzesen, de harag nélkül küzd, mellette az ifjú újonchuszár, kit nem győz oktatni.
- Kend nem érti a hatvágást, ki látta azt úgy vágni a karddal, mint a buzogánnyal. Azt csak olyankor teszi az ember, mikor már elfáradt. Tanuljon kend huszárosan vágni, így ni, visszakézzel. Látja kend? Aztán ha baj kendnek, hogy az ellenség fején sisak van, elébb üssön egyet a tarajára, akkor az lecsúszik neki az orrára, s a másik ütéssel levághatja kend...
Ilyforma oktatásokkal táplálta a vén huszár újonc alattvalóját, téziseinek valóságát ott mindjárt példákkal is illusztrálva.
A porfelleg ismét elfedte a csatát...
Kardok csattogása, lovak dobogása, halálhörgés, díadalkiáltás...
Ismét új kép.
Két csapat üt össze. Fiatal vezetőik csapatjaik jobb oldalán levén, egymással nem találkozhatnak.
Az egyik Gábor, a másik Róbert.
Egyik csapat sem akar kapitányának szégyenére válni. Mindegyik helytáll magáért, férfi férfi ellen küzdenek.
A vezetők jó példával mennek elő. Hull, aki halandónak született, csapásaik alatt, mindkét fél hátranyomja a másik csapat balszárnyát, úgyhogy eközben a két csapat, mint egy közös tengely körül, mereven megfordul, a huszárok a vértesek helyét foglalják el, ezek amazokét. S akkor, mintegy közös megegyezésből, visszavonul mind a kettő.
A két ifjú vő megismerte egymást a csata hevében, de a fölfedezés nem tette őket gyávákká. Egyik sem akart rosszabb lenni a másiknál, és ha utoljára ketten maradtak volna, ketten folytatták volna tovább a viadalt.
Eközben a vérteseknek segélyül érkezett egy számosabb csapat; a huszárkapitány, nehogy két tűz közé jőjön, kénytelen utat törni magának s odább vinni a csata színhelyét. Eközben közeljut pajtásához.
- Add meg magad, pajtás! - kiált rá Róbert vígan. - Megígértem menyasszonyodnak, hogy ma elviszlek neki.
- Majd, ha vége lesz a csatának, keress fel a mezőn, ott rám találsz, elvihetsz - felelt a huszár szomorúan, s aközben oly közel nyargaltak el egymáshoz, mindkettőnek kezében ölésre volt emelve a kard, szemeik vad tűzzel villogtak egymásra, de mintha fogná valami kéz mindkettőnek karját, mereven állott az. A másik percben mindkettő elfordul ellenfelétől s ennek társaira csap le. Róbert egy huszárt szúr le vad haraggal, míg Gábor elbúsult keserű csapással úgy vág egy vértesnek sisakos fejére, hogy a sisak fejestül jobbra-balra hull le. S azzal vágtat előre, nyomában a vértesek csapatai.
- Hurrá, hurrá! Rajta! Rajta!
Kardok csattogása, lovak dobogása, halálhörgés, diadalkiáltás. A porfelleg elfedi a képet.
*
Ezalatt egy osztály vértes csendben, sietve vonult keresztül Szolnok egy utcáján, hátába kerülendő a vívó huszárezrednek.
Amint robogva haladnak előre, egy utcakanyarulatnál hirtelen, mintha a földből bútt volna ki, előttük áll két század vörössipkás.
Egy percre megdöbbenve állt meg mind a két véletlenül találkozott ellenséges csapat s tétovázva nézett egymásra.
És ekkor történt azon harci jelenet, mi a hadak históriájában oly kevés párját találja. Gyalogság intézett rohamot lovasok ellen.
Egyszerre, alig negyven lépésnyi távolból, sortüzet adott mind a két század a vértesekre, s a következő percben ordítva rohant rájuk szegzett szuronnyal, nyargalva mint a paripák, és ordítva bőszülten, mint a zaklatott leopárd.
És a veterán hősök, kik annyi csaták tüzét bátran kiállották, kik Mórnál a forradalmi hadsereget egyedül gázolták halomra, kénytelenek voltak visszavonulni ez irtózatos roham elől!
Ez eset csak kétszer jött elő a forradalmi csatákban. Az Inczédi-zászlóalj próbálta meg először Görgey első visszavonulásakor, ugyanazon 11-ik zászlóalj, melynek fele elhullott a piski híd védelmében:
Egy vén lengyel katona, ki e jelenetnek tanúja volt, azt mondá felőle: ,,Én szolgáltam Napóleon alatt, láttam az ancienne garde csatáit, részt vettem a lancier-csapat harcaiban, de oly csatákat egy sem vívott, mint a vörössipkás."
Mikor Varro lovagturmáival összecsaptak a teuton óriások, az lehetett ilyen.
E roham által a szép vértesezred el lőn vágva a fősereggeli egyesülhetéstől. Nyomva a túlpartról Vécsey által, sebesen áthúzódott az Szolnokra, annyi ideje sem maradván, hogy ágyúit megmentse s a hidat lerontsa maga után. Az ágyúkat a Tiszába hányták, s nyomban utána a hídon átrohant Vécsey hadteste.
Az osztrák haderő ekként két tűz közé szoríttatva, kénytelen volt Szolnokot elhagyni s a Zagyva mocsárai között felfelé vonulni.
A vértesezred, miután a derékseregtől elvágatott, a túlnan érkező új huszárezred által túlszárnyalva, tömegestől nekivágtatott a Zagyvának. A kifáradt csatamének közül sok nem bírt átvergődni a túlpartra, a nehéz fegyverzet nem hagyta a lovagokat úszni, sokan odavesztek.
*
Az este közel volt, midőn a csatának vége lőn, egy-egy gazdátlan paripa nyargalt még fel s alá a csatamezőn, vagy egy sebesült mén hánykódott a földön, fel-felemelkedve s szomorún végignyerítve a vérlepte mezőt.
Szerte feldöntött lőporos szekerek és leszerelt ágyúk hevertek a földön, s mindenfelé elhunyt jó vitézek, nagy nehéz sebekkel, sóhajtalanul fekvők a szomorú ágyon.
A trombiták a takarodót fújták. A huszárok gyülekeztek mindenünnen össze, táncoltatva az utcán lovaikat. Mindenik paripa két lábon ágaskodva járt, mintha egy lépést sem tett volna még ma.
Egy óra múlva minden csapszékben harsogott a zene, a vidám cimbalom s klarinét hangjánál pengett a huszárok tarajos sarkantyúja, s víg tenyércsapkodás mellett járta a jókedvű legénység a kuferces táncot, mintha nem is emlékeznék nehéz munkájára, s hogy e nehéz munka embervérontás volt.
A vén huszár itatja minden pajtásait, sok pénze van, főtisztet vágott le.
Tanítványa, az újonchuszár már alig áll lábán, s még folyvást itatná, az váltig szabódik.
- De majd káplár uram, ha most mind megisszuk, holnapra egy pénze sem marad majd kendnek.
- Kend ne rezonérozzon! Kend igyék, mikor az az ordé. Majd, ha elfogy a pénz, akkor megint vágunk magunknak le egyet, ha az lesz az ordé...
És a cimbalom zeng, a klarinét sikolt, pengnek a sarkantyúk, csattognak a tenyerek, táncol a katona, mintha lakodalomból jött volna.
*
De künn, künn a holtak mezején mi fájdalmas hangok köszöntik az estét.
Szörnyen elhullottak végsóhajai azok. Hazát, dicsőséget, anyát és elhagyott kedvest illetnek e hangok. Elhordod-e azokat, esteli szellő, hová küldve vannak?...
...Egy huszártiszt jár a tábori orvosokkal szerte a harcmezőn, kiválogatva a holtak közül az élőt.
Olykor négyesével látni távozó katonákat, kik egy-egy sebesültet visznek tova fegyvereikre fektetve.
A csatamezőt vizsgáló huszártiszt - Gábor.
Mily szomorú most is, mint sajnálja azokat, akiket megölt, mint borzadoz ez, midőn ez iszonyú sebeket látja. Legszörnyűbb sebek, miket a kard oszt, oly hosszú, oly mély mindegyik. Néhol egy elesett vértest találni, kinek a mellvasán keresztülment kard hegye a hátán jött ki, képzelhetni, minő kar volt az, melytől e döfés származott! Másutt az összevagdalt arc porral éktelen, senki sem ismer rá. Itt egy férfi fekszik hagyatt, kinyújtott kezében most is marokra fogja kardját, ujjai meg vannak merevedve rajta, nem lehet azt kezéből kivenni. Amott lovára borulva fekszik a vén harcos, egyetlen lény volt az, amit még szeretett, együtt halt meg vele, ráborult, úgy halt meg.
Gábor szomorúan járta végig a harcmezőt, csak akkor örült, ha egy sebesültben még életet talált; el nem kerülte egy is figyelmét.
Egy bimbózni indult hangabokor mellett észrevett egy fehér alakot mozogni, odament. Karcsú vértestiszt volt a haldokló. Alig pihegett már, arca a nagy fűbe volt fektetve.
Gábor odament, felemelte a sebesültet, s hítta az orvosokat segélyére.
- Köszönöm, pajtás - nyögé az elesett bágyadtan, arcát felemelve.
És az alkonyi nap rásütött szép halvány arcára, megtört szemeibe és a nehéz sebre, éppen szíve fölött. A nap és az élet utolsó sugári oly bágyadt fényt adtak e szép ifjú arcnak.
- Róbert! - sóhajta fel a huszár. - Így látjuk-e egymást?
- Tégy le a földre, meghalok - nyögé az. - Ma vőlegény voltam, és egyedül megyek alunni.
- Segítsenek önök! - kiálta Gábor az orvosoknak.
- A seb halálos - felelék azok, megvizsgálva a véres ajtót, mit éles kard nyitott a szív fölött a lélek számára.
- Mondd meg jó arámnak - nyögé a haldokló ifjú -, hogy utolsó gondolatom ő volt. Viseld gondját, légy testvére és temess oda, ahol rám találjon.
Az ifjú huszár keservesen zokogott haldokló ellensége fölött.
- Ó, hogy egyikünknek áldozatul kelle esni!
- Légy boldog... - susogá Róbert - szegény Anikó...
És lehajtá bágyadt fejét ellene térdére. A nap leáldozott, az ég túlsó felén feljött a telihold, rásütött az ifjú szép halavány arcára, lezárt szemeire s elnémult ajkára. A hold és a halál legelső sugára oly sápadt fényt vete a szép ifjú arcra!...
*
Elmúlt a várt nagy nap, a két jó leánynak félt és remélt napja. Elhozta örömét; elhozta bánatát mindkettő számára.
De az örömet nem a remélőnek, s a könnyeket nem a remegőnek osztá.
Oltár előtt várta az egyiket vőlegénye, másikat felhantolt sír alatt.
A fekete ruhát felvette az egyik, a fehér hímzettet felvette a másik, de egyik sem azt, mely számára készült.
Termeteik oly egyenlők voltak.
A szolnoki özvegy házánál egyszerre köszöntött be öröm és siralom. Temetés és násznap.
Rózsa lett boldog nő, Anikó az özvegy; még reggel mást hitt mind a kettő.
És azóta másodmagával járt fekete ruhában a szolnoki özvegy, és sokszor elgondolkozék róla magában, miért, hogy a sors mostohább apja egyik árvájának, mint a másiknak.
Miért nem lehet mindkettő egyenlőn boldog, egyenlőn megáldva?...
A sors meghallgatta... Egy év múlt azóta... És most mind a hárman feketében járnak, mind a három özvegy, egyenlőn megáldva.









Jókai Mór: Forradalmi és csataképek


Egy bál (Egy kisasszony leveléből)
Kedves Eleonórám!

Beteg vagyok, fekszem, kétségbe vagyok esve. Ah, én sohasem fogok quadrille-t táncolni többet.
Apácává leszek vagy férjhez megyek, vagy más egyéb módon ölöm el magamat.
Képzeld, mi történt velem!
Óh, az borzasztó! az rettenetes! az iszonyatos! azt még regényben sem olvasád soha.
Hallhattad, hogy a múlt héten a branyiszkói csata után a magyar seregek itt mentek keresztül. Volt rémülés, hurcolkodás mindenfelé, jövetelük hírére azt hittük, hogy fel fogják gyújtani a várost, hogy kirabolnak és megölnek bennünket, sőt a mama azt mondta, hogy még annál sokkal rosszabb is történhetik velünk, s erővel rá akart beszélni, hogy fessem be a képemet korommal, hogy utálatos legyek.
Hallottál valaha ilyen kívánságot?
Nemsokára zeneszóval bevonult a magyar sereg. A papa kiment elébök a deputációval, a cselédek mind elszaladtak a katonákat nézni, a mamát pedig az egész háznál sehol sem találtam, már azelőtti napon is mind azzal törte fejét, hogy hová bújhatna el, s ha híttam, kerestem, sohasem felelt, sőt ha véletlenül majd az almárjomban, majd az óratokban rátaláltam, szörnyen megszidott, hogy minek fedezem én fel az ő rejtekhelyét.
Magamra maradva legokosabbnak tartottam, ha sok mindenféle ennivalót és bort kirakok az asztalra, így csak nem fognak tán a magyarok engemet megenni, ha más okosabb ennivalót találnak, s föltettem magamban, hogy akármit kívánnak, mindent adok nekik és nem mutatom, hogy félek tőlök.
S azután vártam egész rezignációval, hogy mikor fog már a népség szaladni az utcán és segítségért kiabálni.
Végre sarkantyús lépteket és kardcsörgést hallok az előszobában, de még semmi káromkodást, sőt, au contraire, igen illedelmes kettős kocogtatást az ajtón.
Ijedségem, elfogulásom, vagy nem is tudom, mi miatt, nem bírtam kimondani e szót: szabad.
De ne képzeld, hogy ezért puskaaggyal ütötték volna be az ajtót, sőt a kocogtatás ismételve lőn, s csak szavamra nyílt meg az ajtó.
Én azt vártam, hogy legalább hat hórihorgas tatár fog belépni rajta, négyszegletű fejekkel, singes bőrcsalmákkal, övig érő szakállal, kikészítetlen medvebőrrel körülcsavarva, hátán bőrzsákkal, amibe mindent bepakolhat, amit megkíván, és késekkel, pisztolyokkal felrettenetesítve, amint őket nekem a mama látnoki ihlettséggel lefestette, de képzeld meglepetésemet, midőn mindezek helyett két csinos fiatal tiszt nyit be hozzánk, egyik szőke, másik barna,és mind a kettő igen módos, igen takaros.
Elegáns piros zsinóros mente volt vállaikra vetve, azalatt feszes divatos atilla, medvebőrnek és négyszegletes fejeknek semmi híre náluk, sőt úgy találtam, hogy az egyik igen is jóképű barna fiú.
Első dolguk volt engedelmet kérni, hogy alkalmatlankodnak, mire én olyasmit hebegtem, hogy ezt nem tartom alkalmatlanságnak, sőt kész vagyok nekik szolgálni mindennel, amit parancsolnak.
Az a barna fiú némi vonatkozásnak véve szavaimat az asztalon felrakott oldalszalonnákra és boros cilinderekre, nem bírt egy elértő mosolygást visszatartani, mi engem véghetetlen zavarba hozott, úgy hiszem, hogy igen el kellett pirulnom, ha ezt észrevette, hogy azt a két mázsa szalonnát az ő számára készítettem.
Végre a szőke tiszt ragadott ki az embarras-ból, igen szelíd, behízelgő hangon köszönve meg minden ajánlott szolgálatot, s csupán azt kérve, hogy mutassak ki számukra valahol egy szobát, hol kipihenhessék magukat, mert igen fáradtak, már hat hét óta nem feküdtek ágyban és két nap óta éppen le sem feküdtek.
Szegény fiúk, szinte megsajnáltam őket. Hat hét óta nem feküdni ágyban!
- Pedig, ugye, milyen rossz dolog dívánon vagy éppen tábori ágyon hálni - kérdezém tőle.
Mind a kettő elneveté magát.
- A puszta földön, a havon, az ég alatt - felelé az egyik.
No, nézd! És kibírják! Nálunk a cselédség is holtra betegednék, ha egy éjjel kinn hálna télen. Csakugyan valami tatárfajtának kell nekik lenni.
- Jőjenek utánam - mondám, s elvezettem őket legszebbik szobánkba, hol éppen két ágy volt. Cselédjeink mind elmentek hazulról, s magam akartam az ágyakat felvetni számukra.
- Ah, azt meg nem engedjük, majd el tudjuk azt mi rendezni magunk is - mondák udvarias megelőzéssel, s én látva, hogy nyugalomra van szükségük, egyedül hagytam őket.
Alig érek a szobámba, midőn rettenetes sikoltást, kiabálást hallok szobájukból.
- Segítség! rablók! gyilkosok!
A hangot ismertem, de ijedtemben nem tudtam kitalálni, hogy kié.
- Rablók, gyilkosok! segítség!
Ha helyzetembe képzelheted magadat, gondolhatod, hogy én bizony nem futottam segítségére a kiabálónak, míg az végre keresztül nem rontott a szobákon, egyenesen hozzám.
Az édes mama volt...
De milyen állapotban!
Ruhája összevissza gyűrve, főkötője a szemére lecsúszva, félcipőjét valahol elvesztette s maga vörös volt, mint akit a kemencéből vesznek ki, és folyvást kiabált és jajgatott és hítta a segítséget.
Sokára bírtam kitudni tőle, hogy hol volt és mi történt vele. Hát éppen abban a szobában rejtette el magát, ahová én a két jövevényt beszállásoltam, mégpedig az ágy fenekére, valamennyi derekalj alá. Már most gondolhatod hozzá a többit, hogy mikor az a honvédtiszt nagy fáradtan odavetette magát az ágyra, bizony szegény mamának volt oka miért kiabálni segítség után.
De micsoda gondolat is volt az tőle?
Nagy munkába került a mamát némileg megnyugtatni és elhitetni vele, hogy azok a katonák éppen nem rabolni és gyilkolni jöttek ide; végre is annyira vittem a dolgot, hogy ő megígérte, miszerint nem rejti el többet magát, én pedig majd megmagyarázom a tiszteknek, hogy a mamának rheumatismusai vannak, azért bújt valamennyi derekalj alá izzasztó fürdőt venni.
Alig volt azonban idejük az én vendégeimnek elszenderedhetni, már jött valami ordonánc, és beszélni akart velük.
- Nem lehet - mondám -, várjon vagy jőjön később, mert alszanak.
- Hol alszanak? - kérdé az.
Én megmutattam neki a szobát, s az, anélkül, hogy legkisebbet gondolkozott volna rajta, hogy illik-e az embert fölkelteni, mikor harmadnapra egyszer elalszik, belépett a szobájukba.
Én megijedtem, azt hittem, hogy a tisztek mindjárt összefaragják ezt az embert, amiért az fölkelti őket.
De nem tették, sőt pár perc múlva mindketten teljesen felöltözve, legkisebb jele nélkül a kedvetlenségnek, követték az ordonáncot. Az őrnagy hívatta őket.
Különös ez a katonanép! Hogy tud engedelmeskedni minden ellenvetés nélkül! De már én nem jó volnék katonának. Én szeretném mindig előre tudni, ha valamit parancsolnak, hogy miért parancsolták.
Fél óra múlva visszajöttek a tisztjeink. Semmi rosszkedv, semmi álmatlanság nem látszott rajtuk, nem is-igen kívánkoztak szobájukba, hanem fölkeresték a mamát meg engemet, s behízelgő örömmel adák tudtunkra, hogy ma este a tisztikar táncvigalmat fog rögtönözni, és hogy oda mi is hivatalosak vagyunk, és rögtön foglalót kértek tőlem quadrille-re, csárdásra és lengyelre, mert keringő nem lesz.
Természetes, hogy rögtön megígértem nekik mindent. Ez volt az első táncvigalom nálunk farsang derekáig. Úgy látszott, hogy ők sem kevésbé örültek neki, mint én, mert azután tudni sem akartak többet az alvásról.
Hanem a mama folyvást ráncigált és ellenvetéseket tett.
- Nincsen báli ruhád.
- Hogyne volna, hát az a fehér. Csak egyszer volt rajtam.
- Az nem divatos.
- Csak egy kis nemzeti szalagot rá - szólt közbe az én barna tisztem -, és a divatok legszebbikét foga kegyed viselni.
- De az én lábom fáj - mentegetőzék a mama.
- Hiszen kegyednek nem kell éppen elkerülhetetlenül táncolni, édes mama.
A tisztek csupa udvariasságból nem nevettek, a mama hasonló tekintetekből nem szidott össze, s csak akkor támadt rám, mikor amazok szobájukba távoztak.
- Te szerencsétlen leányzó! Így rohansz a kész veszedelembe! Így veszted el magadat készakarva!
Én azt hittem, hogy szokás szerint, mint máskor, ha bálba készültem, a hektikától félt, s azt hittem, hogy nagyon meg fogom nyugtatni, ha eszébe juttatom, miszerint keringőt nem fogunk táncolni. Ez még jobban haragba hozta.
- Nincs eszed! Minek adnak ezek most bált, azért tán, hogy táncoljanak? Szépen azért, ez mind csak finesse, csak komplott a magyaroktól, hogy a város leányzóit így mind egy csomóba csalogatva, hirtelen magukkal elragadják s elvigyék Törökországba.
- Ah, mama! Hiszen a tiszteknek nem szabad háború idején házasodni - felelék én kacagva.
Erre még erősebben megmosdatott, kis libának nevezett, s azt mondta, hogy nem is azért visznek el majd bennünket, hogy feleségeik legyünk.
Akkor hát én nem tudom, hogy mire kellenénk még egyébre a férfiaknak, mint hogy feleségül vegyenek.
- Hiszen majd meglátod - fenyegetőzék a mama, hanem azért nem tartóztatott vissza.
Estig dolgom volt a készüléssel. Az én tisztem utasítása szerint széles piros-fehér-zöld szalagot kötöttem öv gyanánt fehér báli ruhám derekára, a két végit elöl hosszan le hagyva függni, a coiffure-ömbe egyszerű fehér és piros eleven rózsát tűztem, mi a zöld levelekkel őszinte nemzeti színt adott ki. Csak most vettem még észre, hogy ezek a színek milyen jól állanak együtt.
A két tiszt már en pleine parade várt ránk, az a hamisabbik annyi komplimentet mondott, hogy győznék rá emlékezni.
Ő sem hagyhatta szó nélkül azt a kis szeplőt ajkam alatt, amiben még eddig mindenkinek megbotlott a szeme, én nem tudom, mit tudnak róla beszélni. Én nem bánnám, ha ott volna, ahol sohasem látnák.
Kénytelen voltam zavarodásomat hangos kacagással elrejteni.
- Nono, mind sírás lesz ennek a vége - mormogta a mama félig hallhatólag, hanem azért folyvást igazgatott, rendezgetett rajtam valamit, hogy ha elrabolnak, legalább mindent rendben találjanak rajtam.
A két tiszt fölkísért bennünket a táncterembe. Előre büszke voltam arra a hatásra, amit nemzetiszín szalagommal s két csinos, fess kísérőmmel fogok a többek felett kivívni.
Köztünk mondva, még folyvást nem akartam letenni arról a reménységről, hogy hátha a többiek csakugyan mind négyszegletes fejűek, csupán nekünk jutott a gömbölyűből.
De mekkora volt csalatkozásom és meglepetésem! Barátnéim mindegyike legalább kétszerannyi nemzeti színt rakott fel magára, mint én, s ami a többi magyar tiszteket illeti, ah, azok mellett az én két chevalier servant-om csak a másod- és harmadrangú csillagok közé tartozott.
Egyik kedvesebb, egyik csinosabb volt, mint a másik, ügyesek, módosak, megelőzők; az ember alig hinné, hogy ezek annyi vért ki tudtak ontani!
Különösen egy tűnt a szemembe, de nemcsak az enyimbe, hanem mindenkiébe.
Egy gyönyörű magas, karcsú honvédkapitány. Szép halvány piros arcához oly jól illett az a kis fekete koszorúszakáll, a piros zsinóros atilla mintha csak öntve lett volna rá.
És hogy táncolt! milyen tűzzel járta a lengyelt, a csárdást, az ember szeretett volna odarohanni hozzá s ország-világ előtt összecsókolni - nemcsak magamról beszélek. És, ami több volt táncnál, komplimentjainál, az a je ne sais quoi nagy fekete epedő szemeiben, te azt nem képzeled, az több, mint amit az ember leírhat, az bódított, az elevenített, az megölt és idvezített.
Egy óra alatt minden leány, minden asszony bele volt bolondulva.
Magamat sem veszem ki.
No, ha ezek a csatatéren is ily hódításokat fognak tenni, úgy nem tudom, hogy marad-e előttük vár bevétetlen.
S képzeld már most érzelmeimet, midőn egyszer odalejt hozzám, s felkér a legközelebbi quadrille-ra.
Én szerencsétlen! El voltam rá ígérkezve. Mint szerettem volna, ha táncosomat elküldték volna hirtelen valahová futárnak!
- Tehát az utána következőre - vitatá tovább az engagement-t a szép kapitány s odaült mellém.
Nem tudom, hogy szóltam-e neki valamit, de azt igen, hogy úgy érzettem magamat, mint aki álmában repül.
- De majd el fogja kegyed felejteni, hogy nekem ígérkezett - kötődék velem tovább.
Ha hirtelen észre sem veszem magamat, majd olyasmit találtam volna neki felelni, hogy elébb elfelejtem azt, hogy a világon vagyok. Azonban meglehetősen mérséklett hangon válaszolék neki, hogy nem fogom elfelejteni.
- De majd nem ismer kegyed rám...
Valami falusi liba azt felelte volna erre helyzetemben: Száz közül! ezer közül, első tekintetre!
Én nem.
Mintha a világon a legközömbösebb dolgot tenném, kivettem a keblemre tűzött magányos rózsabimbót, mely ott nyílt ki félig, s anélkül, hogy a hatást akarnám észrevenni, odanyújtám neki.
- Erről meg fogom önt ismerni.
Mindezt olyan hangon, minővel a szolgabíró passzust ad az utazónak.
A kapitány halkan ajkához szorítá a rózsát. Nem néztem oda, de azért láttam. A fél világért szemébe nem néztem volna e percben.
Azután eltávozott, velem szembe egy tükör alá leült és nem táncolt. Ott egészen elmélázott magában.
Eközben még két csárdást és egy lengyelt jártak el, csak azután jött a sor az én quadrille-omra.
Gondolhatod, mily hosszú volt nekem odáig az idő, azok a véghetetlen ,,három a tánc"-ok nem akartak lejáródni. Soha olyan dühösen táncolni, mint ezek. Pedig már harmadik éjjel nem alusznak s mégsem tudnak elfáradni, hogy az én quadrille-omra jöhetne a sor.
Hanem eközben sok mulatságot szereztem magamnak azáltal, hogy az ottlevő zászlóalj parancsnokával, Sch. őrnaggyal kötöttem ismeretséget, aki igen víg, mulattató ember.
Német neve van, magyarul szörnyű rosszul beszél, de azért mégis mindig magyarul beszél, ha németül szólnak is hozzá. De legjelesebb benne az, hogy szörnyű nagyot hall.
Igen, olyan fennhangú beszédhez van szokva, amilyenen az ágyúk konverzálnak egymással.
Hanem azt mondják, hogy igen vitéz katona.
Alakja nem valami csábító. Hosszú, sovány arca, termete; a rövidre nyírott haj és a nemrég növesztett bajusz sehogy sem állanak neki.
A mi mulatságunk rendkívül sajátságos volt, amit én beszéltem, azt ő nem hallotta, s amit ő beszélt, azt én nem értettem. Odahozott nekem egy papiros tölcsért bonbonokkal töltve, én panaszkodtam, hogy milyen rossz cukrász van itt a mi városunkban. Ő a mimikámból azt következtethetve, hogy valaki rettenetesen megbánthatott a bálban, mondott rá valamit, a szavait kísérő taglejtésből ítélve semmivel sem kevesebbet, mint hogy ő azt tarkótul talpig ketté fogja hasítani - ha csak azt nem hiszem, hogy ennek a háborúban élő embernek rendes akciója az, amivel más ember az agyonütést szokta kifejezni.
Végre elkövetkezett az én quadrille-om. A zenekar a bevezetést elhúzta, s erre mindenki sietett a tancosnéjához.
Majd kiverte szívem a corsette-em oldalát, úgy dobogott, midőn táncosomat láttam felém közelíteni, meghajtá magát előttem, kezében tartott virágomat szívéhez szorítva.
Oly forró volt keze, midőn kezemet megszorítá vele.
Örültem, kacagtam, magamon kívül valék.
- Ah, ön elrabolja szomszédnémat! - kiálta rá az őrnagy nevetve (csakugyan rendes akciója az a fejbeütésforma).
Mi pedig a tánc-kolonne-ba lejténk. Úgy hiszem, mintha hátam mögött suttogni hallottam volna: ,,Mi összeillő pár". Ah, Eleonóra! milyen boldog voltam, úgy érzém, mintha egymást szorító kezeinken keresztül az én vérem az övébe folyna át, s az övé az enyimbe.
Vártuk a zenét.
De mielőtt az megszólalhatott volna, hirtelen nyargaló paripák robaja hallatszott az utcán, s a távolból néhány ágyúlövés, melynek hangja a terem ablakait megreszketteté.
S ugyanazon percben egy férfi lépett be a terembe, föltett csákóval, sárral összefecskendve, s jelenté, hogy az ellenség megtámadta az előőrsöket.
Az őrnagy az ágyúlövést is meghallá, s a futár arcából is olvashatá, amit szavaiból meg nem érte.
- Ah! hiszen nagyon jól van! - szólt tenyerébe csapva, ismét azzal a mozdulattal, amivel emberhalált szokás kifejezni. - Éppen vártuk őket. Messieurs, egy percre kérjenek engedelmet hölgyeiktől. Csak egy percre, mes dames, rögtön visszajövünk, tartsanak kegyetek addig nyugórát.
S ment kardját felkötni.
És a többi tisztek is ugrottak fegyvereik után, a nyájas, mosolygó, hízelgő arcokat láttam hirtelen haragos, vakmerő, fenyegető képekké válni, ijédtté, remegővé egyet sem.
Engem is elhagyott táncosom. Ment kardját és csákóját felkötni. Mindeniknél merészebb volt járása, arca legbátrabb, szemei legcsillogóbbak, ha szerelmet, gyönyört éreztem miatta az elébb, most bámulatot, hódolást gerjeszte bennem.
Midőn kardját felkötötte, valami oly különös hév fogott el minden ízeimben, szinte kedvem lett volna vele menni a csatába, mellette lovagolni és biztatni s gyönyörködni benne, mint ront ellenei közé.
Rózsámat még mindig kezében tartá, s midőn csákóját föltette, odatűzte kokárdája mellé s ekkor visszafordult és szemeivel látszott keresni a tömeg között.
Szemeink találkozának. Ő elsietett, vele együtt a tisztek mind. Mi azonban együtt maradtunk, mintha misem történt volna; az őrnagy parancsot adott, hogy senki se távozzék el visszajötte előtt.
A leghosszabb órát ekkor éltem át életemben.
Többen kiállottunk az ablakba hallgatózni, és figyeltünk és okoskodtunk a távolabb vagy közelebb hangzó ágyúdördülésekből ítélve.
Hazamenni senki sem tartá tanácsosnak, miután megeshető volt, hogy valahol a két sereg utcai csatába keveredik. Jobb volt elvárni itt együtt a harc kimenetelét.
Nemsokára mindig távolabb-távolabb kezdének menni az ágyúdördülések, végre egészen elhangzottak.
A velünk volt civilisták ebből azt következtették, hogy a magyarok győztek.
Igazuk volt.
Alig egy negyed múlva nagy robajjal és víg lármával hallánk visszafelé jőni a tisztikart, bejöttek a terembe, vígan, nevetkőzve, mintha semmi sem történt volna, némelyik még most törülgetett le a ruhájáról valamit (tán sár, vagy vér?), s sietett mindenki a táncosnéját felkeresni és megvigasztalni.
- Hol is hagytuk csak el? - kérdé az egyik.
- Igen! a quadrille-nál - szóltak többen, s rendezni kezdék a kolonne-okat, mintha csak az étteremből jőnének.
Csak az én táncosom nem volt még itt és az őrnagy.
Váltig néztem az ajtóra, szüntelen jött be valaki rajta, csak az nem, akit én vártam.
Végre belépett rajta - az őrnagy.
Szétnézett, amint engem meglátott, odajött. Egy furcsa komplimentet csinált előttem, s nem várva, hogy én beszéljek hozzá, monda:
- Szép kisasszony, kegyed táncosa ezerszer engedelmet kér általam azon udvariatlanságáért, miszerint a legjobb akarat mellett sem képes azon élvezetben részesülhetni, hogy kegyeddel az ígért kontratáncot eljárhassa, miután a féllábát ellőtték a csatában, s kénytelen azt térden fölül amputáltatni...
Ah, Eleonóra, én sohasem fogok quadrille-t táncolni többet.
Beteg vagyok, fekszem, kétségbe vagyok esve.









Jókai Mór: Forradalmi és csataképek


Az ércleány
Írjunk mitológiát.
Írjuk le az év eseményeit, híven, valóan, mindent, ami megtörtént, minden csodálatost, emberfölöttit, nagyszerűt, amit láttunk, amit tapasztalánk, aminek szemtanúi voltunk, s akkor mondjuk rá, hogy ez mind mese, mert különben nem fogják elhinni.
A költő álmodta ezeket.
Annyi nagyság, annyi ragyogvány, az embererőt meghaladó tettek vakmerő képei, hol születhettek volna másutt, mint egy fantasztikus agy hagymázos képzetvilágában?
De a könny, mely a fölidézett nevek emlékére a szemet elárasztja, nem fogja-e megmondani, hogy mindez nem álom, hanem egy eltemetett világ halott dicsősége?
*
Kisded házikóban pisla mécsvilágnál virraszt az ősz apa haldokló leánya fejénél.
Az égen üstököscsillag fénye mellett virraszt az őrszellem egy halálra szánt nemzet felett.
- Apám, a halál órája kong. Először meghalok én, azután te, azután a haza. Engem megsiratsz te, tégedet a haza, a hazát senki. Boldogok, akik meghalnak, jaj az élve maradóknak!
A halál órája kong.
Apám, nézz ki az ablakon, látod az égen az égő tüzes kardot, hegyével ugye a földnek áll? Az öl meg engem, az téged és mindenkit, akiért imádkoznak. Mert lesz idő, mikor az imádságok nem hatnak fel az égbe.
Ne sírj, a könnyek nem e napra valók.
A halál órája kong. Én meghalok. Te eltemetsz.
De nem maradok soká sem a sírban, sem az égben. Eljövök. Lesz egy pillanat, melyben megátkozod születésed óráját, azon percben meglátandsz engemet. Leányod, aranyos hajú Lóra eljő akkor hozzád, s járni fog veled mindenüvé, és te dicsekedni fogsz vele, hogy leányod feltámadott.
És én védeni foglak téged tengernyi ellenség ellen, szavaimtól elsápadnak a havasok lakói, és a Székelyföld minden ifjai szerelmesek lesznek belém, aranyoshajú Lóra leányodba.
Azután még egyszer meghalok, utánam egy perccel meghalsz te, és te utánad meghal Székelyország.
A halál órája kong.
A nagy ákászfát ablakod előtt ki ne vágasd; néha szélcsendes időben, mikor más fának levele sem mozog, te annak lombjai közt suhogást fogsz hallani. Gondolj olyankor rám, aranyoshajú alvó leányodra, ki látatlan szellő képében hozzád látogatni lejár.
Hímzett karszékemet ne tedd el helyéről; néha csendes estéken kandallóvilágnál hallani fogod az agg bútort eresztékeiben meg-megropogni, mintha valaki ráülne. Gondolj akkor reám, aranyoshajú halott leányodra.
A halál órája kong.
Készíttess énnekem ércszobrot sírom fejéhez, nehéz szilárd ércből, négy szegletéhez négy gyászfenyőfát ültess, hol a székely ifjaknak legyen miről zöld ágat törni kalapjukra a nagy menyegző napján.
A nagy menyegző napján sokezer vőlegény lesz a Székelyföldön, menyasszony nem lesz, csak egy, a te aranyoshajú Lóra leányod.
Minden székely legény elhagyja jegyesét, még a házas férfiak is megválnak hitveseiktől, hogy utánam jőjenek, és a székely szüzek és a székely hölgyek sírni fognak haláluk hosszú órájáig, mert nem fogják őket látni többet.
Mikor én másodszor megszűnök élni, őket is elviszem magammal, a szép, barnafürtű, napsütötte arcú székely ifjakat; nem marad itt egyéb, mint az özvegy és az árva.
A halál órája kong.
Nyisd ki az ablakot, hagyd bejőni a szellőt, mely lelkemet szárnyaira veszi; hagyd besütni a holdsugárt, mely ezüst utat rajzol számomra az égen.
Ne sírj, zokogásod hangja megakasztja lelkem repülését... Jó reggelt... jó reggelt...
...Szólt a leány, és bezárta szemeit.
- Jó éjszakát, jó éjszakát - zokogá az öregember, s fehér haja arcához tapadt özön könnyeitől.
Ősz az apa, még gyermek a halott, alig tizenhat éves, és már meg van halva.
Úgysem volt a földé egészen soha, lelke éltében is mindig az égben járt.
Nem szeretett emberi szívvel soha, vágyai nem keresték a mindennapi tárgyakat, barátnékat, hiúságot, hízelgő ifjút. Az ő szerelme Isten és angyalok és haza és túlvilág voltak mindig. A halál nem változtatott rajta semmit.
Ugyanazon mennyei komolyság a zárt ajkakon, mely azoknak már éltökben tulajdona volt, az arc éppoly liliomfehér a halálban, mint az életben, a hosszú aranyat játszó haj szelíd habokban folyja körül az arcot, mely olyan, minőknek a szentképeket szokták festeni.
A holdsugár nem fehérebb, nem tündöklőbb, mint az ő arca. Az ősz ember reggelig virrasztott a holt ágya mellett, várta, hogy visszajő, várta, hogy fölébred, hogy majd elmosolyodik s szemeit felnyitja; - reggel eljöttek a szomszédok, felöltöztették a halottat hófehér ruhába, mirtuszkoszorút kötöttek homlokára, aznap siratta az egész környék, másnap esthajnalban kivitték a temetőkertbe, eltemették, dombot takartak rá, a domb négy szögletéhez négy gyászfenyőt ültettek, fejtől egy egyszerű nyolcszegű ércszobrot, mely hajdan török hadakban ágyú volt, csodálatos maradványa az ősi harcszereknek, s mely emléktelen időkből elmaradva a helység tulajdonává vált, ki azt most legkedvesebb halottjának síremlékké szánta, belevésve annak egyszerű névfeliratát s sírjához leásva.
E dombhoz aztán sokáig kijártak még évről évre a környék hajadon leányai, bús danáikat eldúdolva, tarka virágokkal hinteni be a holt angyal sírját, és sokáig kijárt évről évre, napról napra e dombhoz a vidék legvénebb embere hófehér hajával, forró könnyeivel locsolgatni a sírt, hol eltemetve fekszik egyetlen leánya, az aranyhajú Lóra.
Az üstökös pedig még két napig állt az égen Lóra halála után, hosszú halavány lángja, mint egy égő kard, hegyével a föld felé fordulva, azután ismét elveszett onnan, oly hirtelen, mint megjelent, mintha egy láthatlan kéz letörölte volna az égről.
*
Napok múltak, évek múltak, az ősz ember még őszebb lett, sohasem látták őt vígnak; a vén fa sebe nehezen gyógyul.
Éjjelei, nappalai leánya emlékével teltek le, mindenkinek róla beszélt, még akkor is, mikor már mindenki elfeledte szépen, s ha valaki tudott róla valami elmúlt regét mondani, azt hallgatta, fejét elégülten billegette rá, a helység minden tárgyait csak őróla ismeré. Melyik széken ült a templomban, melyik orgonafából csinált koszorúkat, melyik kútról ivott? hol hallották őt egyszer énekelni, ki mit hallott tőle valaha mondani? egyes szókat, gyakran minden jelentőség nélküli, még gyakrabban csak ráfogott szavakat, de miket ő magának annyiszor elmondatott s fejét oly elégülten billegette rá, mintha valami meglepő újságot mondanának neki mindannyiszor.
Otthon minden úgy volt, mint azt leánya évek előtt hagyta. A karszék ugyanazon helyen, a cipőcskék most is az ágy fejénél, a pohár, melyből inni szokott, minden reggel friss vízzel teletöltve, az ablak virágai mindennap megöntözve, minden könyv, melyből olvasott, minden papírdarab, melyre írt, megtakarítva, eltéve.
Volt e könyvek között egy vastag keménykötésű nehéz fóliáns, minő aggott alakú könyvek majdnem minden protestáns háznál találhatók, viselt fekete táblával, barnult rézkapcsokra, elhamvadt aranyozással rongált sarkaikon, nagy fakult aranybetűkben ez egyszerű szóval: biblia.
E könyvből szokott az ő kedves leánya méla estéken jósló ezüsthangon felolvasni, míg apja, lelkével Isten szavain, szemeivel gyermeke ajkain függve, összetett kezekkel ült a vén zsöllyeszékben és hallgatta a jósló hangokat.
Hajh, e könyv öt év óta nem volt már kézben. Ki tudott volna abból oly ihletten olvasni, mint ő, ki azt utoljára bezárta? Az Isten igéi nem voltak benne oly vigasztalók többé, mint azelőtt, míg azokat egy szeráf olvasá ki belőle.
Egy csöndes, holdas estén, midőn temetői sétájából visszatért az öreg, szemei akaratlanul e szent könyvhöz vezeték. Felsóhajtott. Mintha mondta volna neki valami, hogy nyissa föl e könyvet, és ahol felnyitja, ott olvasson belőle. Tán emlékezni fog újra a jósló ezüsthangra, mely annyiszor végigjárt azokon?
...A vén ákász lombjai csendesen susogtak az ablak alatt, s a kis hímzett karszék ízei ropogtak, csikorogtak magukban, a lámpa lobogott hol jobbra, hol balra...
Az ősz letette könyvét a lámpa mellé, leült széles zsöllyeszékébe, megtörülte öltönye szárnyával a könyv tábláit, s annak kapcsait kiakasztva, feltárta.
Ahol a könyv kinyílt, egy kisded írott szelet volt a lapok közé téve, rá egy orgonavirágokból tűzködött koszorúcska sajtolva. Az írott betűk oly veresek voltak, mint a vér.
Az öreg azonnal ráismert bennök leánya vonásaira.
,,Uram, ne hagyd elveszni a te népedet."
- Ő írta, ő tette e könyvbe - susogá és megcsókolta a levelkét, azután a koszorúcskát s mindkettőt ismét visszatevé helyeikre és homlokát tenyerébe fektetve, elkezde olvasni azon helyen:
,,Emeljetek zászlót a magas hegyen. Szóljatok felemelt szóval. Íme, az Úrnak napja eljő kegyetlen búsulással...
Távol földekről összejött népek kiáltása hallik... Ordítsatok, mert közel van az Úrnak napja, melyen a népekre romlás következik...
A csillagok, a nap és a hold elhomályosulnak, a kevélyek szarvai letörnek...
Olyanok lesztek, mint a futó szarvas. A ti kisgyermekeitek a kősziklákhoz veretnek, és házaitok lerontatnak...
A ti jajgatástok elhallik a szomszéd országokra...
A ti leányaitok olyanok lesznek, mint a fészkéből kiűzött madár...
Zúgnak a népek, miként a felforrott tenger. De az Úr megdorgálja őket, mielőtt megvirrad, nem lésznek...
Megszűnik az öröm, az átok megemészti a földet...
Szállj le és ülj a porban te szűz, Babilonnak leánya, ülj a földön, nincs tenéked többé királyi széked. Özvegység és árvaság egyszerre következnek tereád.
Közel, igen közel vagyon a te pusztulásodnak ideje, és napjaid messze nem haladnak."
...Az ákász lombjai csendesen susogva rezegtek a hold világában.
...A hímzett karszék nyikorgott, recsegett, a lámpa lángja kígyózva nyúlt fel magasra, fekete füstfoltot játszva a szoba fehér padlatára.
...A besütő hold a nyitott bibliára veté kísértetvilágát, mely a lámpafényben oly zöldes halottfényt adott a szent könyvnek.
,,Uram ne hagyd elveszni a te népedet!"
- - Másnap híre futamodott, hogy az oláhok roppant csapatokban törtek alá a havasokról, s szerte mindenfelé égetnek, pusztítnak mindent, ami magyar vagy székely.
*
Folyt már mindenütt a magyar vér, város város után elesett, csaták vesztek el egymás után, egész Erdély fölött összecsaptak a polgárháború hullámai, a magyarnak nem maradt más a harcokból, mint véren vásárolt gyász emlékei.
Csak egy talpalatnyi föld volt még, melyet fegyveres had meg nem gázolt, Székelyföldnek egy kis szegletében a háromszéki székely szülőfölde.
Körül égett már a határ, sápadtak az arcok, hallatszott a vérszomjas hadak kiáltása, hallatszott az asszonysírás, egész Erdélyben nem volt egy férfiszív. Csak a háromszéki székely nem volt kétségbeesve.
Hidegen, makacs elszántsággal várta be a közelgő veszélyt, nem kérdezte azoknak számát, kikkel meg kell küzdenie, nem kérdezte, hogy győzni fog-e, még azt sem, hogy mivel fog küzdeni fegyveres hadak ellenében. De azt tudta, hogy víni fog, és ha veszt, elvész maga is, s várta nyugodtan, makacsul a veszélyt, mellyel egyedül maradt a csatában.
Ezt így szokta a székely.
*
Ezernyolcszáznegyvennyolcadik év december havát éltük. A nap véresen áldozott le Székelyhon felett - oly soká tudott elnyugodni, lemente után majd egy óráig fénylett még az ég tüzes-vörös fényben.
Azután fekete lett minden, az éj elfedte az eget és földet s az emberek bűneit.
A sötét éjszakában néha tompa dördülés hallatik, megelőzve egy-egy villanástól, mely lomhán lobban el a világtalan éjben. Itt, amott, óriás bércek háta mögött szembántó vörösség emelkedik az égre, nőttön növekedő, mintha tűzlélek emelné fel izzó árnyékát a véghetetlen űrben.
Elzárt völgyben, mit minden oldalról bércek körítenek, kisded helység ablakai fénylenek szétszórva a setéten keresztül, s a helység egyetlen tornyából a csengő estharang intő hangjai beszélnek halkan a siket éjszakának.
A föld fel van fagyva, a göröngyös fagyon lókopogás hallik. Fáradt, sovány lovon egy férfi látszik ügetni a helység felé, olykor megáll, leszáll s hallgatózni látszik, vagy tán lovát pihenteti.
Az út hol magasba, hol mélybe visz, a lovag sokára ér fáradt lován a legelső házhoz, melynek kivilágított ablaka előtt vén ákászfa áll szomorúan, levéltelenül.
Itt bekopogtat az ablakon, s azután rekedt, tompa hangon beszól a ház gazdájához.
- Áron apó! alszik-e kend?
- Nem alszom - felel a szólított.
- Azt jól is teszi, ez nem aludnivaló idő az Istentől. Jöjjön ki, Áron apó.
Az ajtó csikorgott, egy ősz, zömök férfi lépett ki, vállán bundával, kezében lámpáját hozva, mellyel a jövevény szemébe világított.
- Te vagy az, Andor? mit hozasz? jer be a melegre.
- Melegből jövök, apó, nem megyek be. Kend is csak azért menjen be, hogy kösse fel kardját, üljön lovára és jöjjön velem.
- Mi történt?
- Minden rossz, semmi jó. Gyergyószéket elfoglalta az oláh; Felvincet felgyújtották, még idáig is ellátszik a tüze. Mindig visszanéztem, azt hittem, hogy tán el tudom hagyni, de még tán a világ végére is utánam látszanék.
- Hát apádék?
- Apámat négyfelé vágták s vérét felitatták a kutyákkal, kis öcsémet beledobták a tűzbe, sok ember elveszett, lehet tán kétezer is, kivált a szegény hajadon leányok, azokat nyomorú sorsra szülték édes szülőik.
- Testvéred?
- De annak nem jutott e nyomorú gyalázat; mikor az oláhok házokra rontottak, látva, hogy nem menekülhet, kést vert a szívébe.
- Rettenetes!
- Nincs idő sopánkodni, öreg. Eredj be, köss kardot, és siess utánam Vásárhelyre, még ma, még az éjjel. Isten veled és a szegény székelyekkel.
A lovag ismét felült ménjére, s tovaügetett, az öreg szoborrá merevedve maradt ajtajában.
Néhány perc múlva több lovagok ügettek ismét a helységen keresztül.
- Honnét jöttök? - kérdé az öreg.
- Agyagfalváról!
- Igen. Mit csinál ott a székely tábor?
- Semmit. Eloszlott. Négy napig nem adtak neki kenyeret, azután eloszlott mindenki a maga szülőföldére.
Tovamentek. Azután egy csoport gyalognép jött, félmezítelen nők, rongyba takargatott gyermekeket hurcolva ölükben. Összefagyva, eléhezve a decemberi hideg éjszakában.
- Adj szállást, üldözöttek vagyunk - rebegék az ajtajában álló gazdához.
- Tiétek házam, mindenem, foglaljátok el.
- Áldjon meg érte az Isten.
- Honnét jöttetek?
- Tordáról.
- Miért oly messziről ennyire?
- Útközben nem mertek bennünket befogadni ismerőseink, féltek, hogy üldözőink rajtok állnak bosszút.
- Jó helyre jöttetek. Térjetek be.
Vágtatva jött egy lovag ismét. Az öreg köszönté a hirtelen elvágtatót.
- Jó estét, földi!
- Jó az ördögöknek, de nem a székelynek! - felelt az dacosan, meg sem állva.
- Mi baj?
- Kolozsvárott benn az oláh! - kiálta az vissza rohantában és tovanyargalt.
Az öreg tántorogva ment vissza szobájába. Mellékszobáit a menekvők foglalák el; egyik nőnek megfagyott kisdede az úton, azt siratta; a többi evett, melegedett vagy pihenni dőlt.
Áron leakasztá a falról vén ősi fegyverét s oldalára akarta kötni, midőn eszébe jutott, hogy tán ez utolsó útja lesz életében, s azzal letette maga mellé a kardot, előkereste a szent könyvet, hogy beszéljen Istennel, mielőtt azon útra kelne, melyből nincs visszatérés.
Ablakai olykor meg-megrezzentek egy visszhangzó dörrenéstől.
- Azok nem a mi ágyúink - sóhajtá az öreg, nekünk egy sincs, s felnyitotta a bibliát.
És olvasá benne e szavakat:
,,Elvesszen a nap, melyen én születtem. Legyen azon sötétség, Isten ne látogassa azt meg onnan fölül...
A halálnak árnyéka feküdjék azon és a felhő lakozzék rajta...
Ne számláltassék az a hónapokhoz, töröltessék ki az esztendőből...
Várja a világosságot és el ne jöjjön, ne legyen hajnala annak... Miért szült, miért nevelt fel engemet édesanya? miért nem tett a földbe születésemnek órájában?...
Most feküdném a földben és alunnám s nyugodalmam volna nékem...
Miért ad az Isten a nyomorultnak világosságot és életet a kesergőnek?!
Kik a halált keresik, mint az elrejtett kincset.
Kik nagy örömmel vigadnak, mikor koporsót látnak.
Az én lelkem választja inkább a halált, mint az én csontjaimat.
Távozzál el éntőlem, Uram, és hagyj meghalnom.
És legyek, mintha sohasem lettem volna.
Az én reményem napjai elmúltak, az én gondolatim kigyomláltattak szívemből. Az én lelkem megromlott, napjaim megrövidültek, és a koporsók várnak reám."
Áron könnyezve olvasá a próféta szavait, ó, úgy érezett, oly szívéből érezett minden szót, oly igazán gondolá, hogy miért kellett neki megőszülnie.
Miért kellett ennyi rossz időt megérni? kezdeteit a gyászos balnapoknak, miknek végét tán a jövő hetedik ivadék sem fogja látni.
- Jaj azoknak, kik még meg nem haltak! Jaj azoknak, kik élve maradnak! De háromszor jaj azoknak, kik ezután születnek!
...Az ősz ember könnyes arcát a szent könyvbe rejté és keservesen sírt.
...A vén ákász száraz gallyai halkan verődtek a jégvirágos ablaktáblákhoz.
...A hímzett karszék nyikorgott, ropogott minden eresztékeiben.
...A lámpa vadul hányta-vetette kígyózó lángját, fekete füstlombot hajtva fel a fehér padozatra.
- Elvesszen a nap, melyen én születtem!...
Az ősz felemelte könnyes arcát a bibliából, s amint szeme könnyein áttekinte, maga mellett a hímzett karszéken leányát látta ülni, a szép aranyoshajú Lórát.
Ugyanazon mennyei komolyság az arcon, mely éltében, holtában, sírból fölkeltében tulajdona maradt, a hosszú, aranyat játszó haj térden alul hullámzik le fehér ruhájára. Arc, öltöny és kezek, minden oly liliomfehér, csak a szemek csillaga kék és a hajfürte arany.
Áron reszketve törülte meg szemeit és nem akart nekik hinni. Az alak ekkor fehér átlátszó karját vállára tevé s fejét tenyerébe hajtva, apja vállán keresztül a bibliába tekinte, mint annyiszor szoká apja vállára lehajtani kis aranyhajú fejét.
Áron látta a fejet vállán nyugodni, de terhét nem érzé annak. A tünemény a bibliában kezdett levelezni, s egy lapnál megállapodva, fehér átlátszó ujjával odamutatott.
Áron olvasá a mutatott helyet:
,,Én vagyok az Úr, ki népemet kihoztam a téjjel-mézzel folyó hazába, én vagyok az erős Isten, ki nem hagyom el azokat, akik énbennem bíznak."
A szellem tovább lapozott, fehér ujja ismét megállt egy helyen. Áron olvasá:
,,Te jősz énellenem dárdával, fegyverekkel, én teellened a seregek Urának nevével."
Ismét új lap. A szellem ujja e helyre mutatott:
,,Én vagyok az Úr, ki tenéked kezeidbe adom a te ellenségeidet."
Ismét új lap:
,,Én veled leszek, és ez jelensége, hogy én küldöttelek tégedet."
Áron reszketve olvasá a szent sorokat. Vén szívében valami soha nem érzett láng kezde meleget terjeszteni, s míg künn távoli ágyúdörgést vélt hallani, szívének hangos dobbanásai voltak azok.
Felnézett leányára, úgy tetszék, mintha beszédét hallaná, azt a csengő jósló ezüsthangot, pedig az ajkak zárva valának, s a szemek nyitva bár, de lángtalanok.
A szellem fölkelt helyéről s megfogta apja kezét. Az öreg érzé az ujjak jéghidegségét, de nem azoknak nyomását. Azután megindult, apját vezetve maga után; ment előtte légi zajtalan léptekkel, alakjával halvány sírbolti fényt vetve a házak falaira, melyek mellett elsuhant.
Kivezette apját a városból, ki a temetőig, elvivé sírhalmához. Ott megállt a szobor előtt, s kezével rákönyökölve, apját arccal felé fordítá.
És az öregnek úgy tetszék, mintha századok rég elfelejtett meséire emlékeznék vissza.
Látta e szobrot nehéz vastag kerekeken gördülni, vonatva erős fekete harci ménektől; látta azt felemelt torokkal megállani távol fegyvertől csillogó hadisorok előtt. Látta a villanást, a kiokádott tüzet, melyet az érckígyó torkából kilövellt, látta a földről felpattanó fekete golyókat, szárnytalan démonait a sötét rémvilágnak, némelyik süvöltő tűzfarkat csóvált maga után, másik párjával összeláncolva fütyölt kettős röpüléssel egymás körül kerengve, mint elszabadult bujdosó magához kötött holdjával.
És látta, mint bomlanak a távoli fegyvertől csillogó hadi sorok az érccsoda okádott lángjai előtt, mintha egy emberfölötti lény harcolna hadseregek ellen, kiknek karjai megrövidültek a náloknál erősebb lény hatalma ellenében.
A tünemény lehajlott hozzá, homlokára jéghideg csókot nyomott s fényes ujjával a szobor feliratára mutatott. Ez egyszerű név volt odavésve: ,,Lóra".
Áron ihlett buzgalommal csókolá meg az ércbe vésett nevet, s reszketve tárta szét karjait, hogy leányát keblére ölelje, midőn a tünemény hirtelen eloszlott előle, s ő szobájában találta magát, homlokával a becsukott szent könyvre hajolva.
...Minden csöndes volt, a gallyak nem zörögtek ott künn, a szék nem nyikorgott, a lámpa égett csendesen, csak a mellékszobában alvó menekültek beszéltek álmukban egyes fel-felijedő zavart szózatokat.
Áron lázasan érzé reszketni idegeit.
Kiment, felkölté cselédjeit, szomszédjait, szekerébe fogatott, ásót, kapát hozatott velük, s még azon nap éjszakáján fölásatá a leánya sírja elé ásott nyolcszegletű üreges szobrot, mely egy hosszú tizennyolcfontos sugár csatakígyó lehetett valaha.
Ez órától fogva a kis völgyi helység minden háza műhellyé alakult; az ősz földművelő az asszonyokkal salétromot főzetett, a szárazmalomban puskaport gyártott, összeszedte a található vasat, azokból golyókat készíte, egész nap fúrt-faragott valami iszonyú nehéz vasas kerekeken álló csodálatos járművön, napestig kongás, ráspolyzás, pörölylés hallatszott udvarából, s a szomszéd agyagdombon katlan volt vájva, melyből éjjel-nappal nehéz fojtó szagú fehéres füst csavargott fel az égre.
A falu vénei és asszonyai, mert minden ifjú elment már hazulról, hallgatva segíték a legöregebb férfit, nem érték, mit akar, de vágytak tenni, fáradni, s éjjel-nappal ébrenlét és fáradság lakott a kis völgyi helységben.
*
Csatára virradt fel a nap, magas bércek kettős sorozata közt két hadsereg állt egymással szemben, csupán egy rohanó bérci patak által választva el egymástól.
A patak fölülről meredek szakadékos medret vájt magának két harántékos sziklagerinc között, melyeket keskeny híd köt össze egymással, kiegészítve a sziklába vájt utat, mely oly keskeny, hogy csak ember ember ellen küzdhet rajta.
Alább csöndesebben fut a folyam vize, s kemény telekben, mint volt az 1848-ki is, erősen be szokott fagyni.
E kis folyam jobb partján emelkedett tér van, két oldalról erdőktől megvédve, jóval magasabb a bal partnál, úgyhogy az viszont egy meneteles lapnak látszik minden hátvéd nélkül.
Ez erdős dombocskát, melyet a patak félszigetként foly körül, választák oltalompontul a székelyek. Hadiszerek bőségében erősen védhető állomás. De őnekik egy ágyújok sem volt, fegyverük is kevés. Többnyire egyenesre ütött kaszákkal vagy kardokkal voltak ellátva, miknek mostani csaták világában nem sok hasznát vehetni.
A túlsó oldalt az oláhok lepték el, rendetlen, vezetőtlen tömeg, melynek túlnyomó ereje sokaságában áll, lőszerei bőségét bizonyítja az, hogy szüntelen puskáznak, vagy kell, vagy nem, végtelen távolságból ellenfeleikre.
Ők készülnek a támadáshoz, a székelyek a védelemre. Végigállják a hídhoz vezető keskeny hegyi utat, egyetlen ágyú végig leseperhetné őket onnan, de a székelyeknek egy ágyújuk sincsen.
Az oláhok nyolc ágyút húznak a folyampartra, azokat egymás sorjában felállítják, egyetlen ágyúval mind le lehetne azokat szerelni, de a székelyeknek annyi sincs. Egy csapat vadászt bújtatnak el csupán az innenső part bokrai közé, hogy a tüzéreket puskázzák le onnan.
Végre éktelen ijesztő ordítás jelenti, hogy kezdődik a csata. A támadók csapatjaitól fehérlik a bércoldal, a föld reszket dübörgéseik alatt. Az ágyúk megdördülnek.
A székelyek hallgatva állják el az innenső partot. Egy csapat szuronyos fegyverrel a híd elé áll, melyet bár ráértek, nem rontottak el, remélve, hogy üldözöttekből tán ők válhatnak üldözőkké.
Az oláhok ágyúi a híd védőire vannak irányozva, a fütyülő tekék hol fejük fölött repülnek el a bátraknak, hol lábaiknál fúródnak a földbe; néha egy-egy találó lövés kiszakaszt egyet soraikból, az leesik és meghal, vagy kínlódik, szótalanul, szégyenlve jajgatni, midőn társai küzdenek.
Háromszor próbáltak az oláhok rohamot, mindannyiszor visszaverettek a hídról.
Egy kis zömök székely állt a híd közepén, vakmerően küzdve tűz és füst közepett, golyók záporában, szuronyos fegyvere hányta jobbra-balra az ellenséget, s nem látszott legkisebb ernyedés arculatján, fáradság tagjain.
Negyedszer válogatott vitézekből álló csapat jött a székelyek ellen, elöl óriástermetű vezérük, széles ragyogó pallost villogtatva bal kezében.
- Tedd le a fegyvert, székely! - kiálta messziről az oláh a zömök férfira. - Én vagyok Balahud, ki apádat is megöltem, és téged is meg foglak ölni! - s roppant lépésekkel közeledett dandárja élén, a híd rengett nehéz lábai alatt.
A székely nem szólt, de puskáját ragadva, karjával eltakarta szemeit, hogy ne lásson, s előre szegzett fegyverrel az oláhnak rohant.
Az oláh pallosa súlyosan hullott a székely nyakára, s azt félig levágta, de a székely szuronyának az oláh hátán jött ki a hegye, ki iszonyú ordítással dőlt a híd karfájának, mely letörött alatta, esni hagyva a súlyos tetemet, mely a melléből kiálló fegyvernél fogva a holt székelyt is maga után rántá, ki még holtában sem bocsátá ki kezéből fegyverét.
Erre ismét általános lett a viadal, oláhok, székelyek elkeseredett dühösséggel víttak, hol az egyik foglalta el a hidat, hol a másik, férfi férfi ellen küzdött, lőni nem lehetett egymásra többé, kardok és fejszék pengtek a csatában, s a híd két oldaláról vérszalagok csorogtak a tajtékzó patakba.
E percben jobb oldalt a folyam felől iszonyú ordítás támadt, az oláhok lekerültek a folyam befagyott részére, s ott a jégre leugrálva, csoportosan jöttek felfelé a jégen, az innenső part alacsonyabb részeit keresve, hogy ott ismét felkapaszkodhassanak.
A parton álló székelyek puskaaggyal verték őket vissza, de az áradó tömeg mindig feljebb-feljebb szorítá őket parthosszában, a támadók egymás vállára hágva iparkodtak felkapaszkodni a meredek parton, s a túlnan levők sűrű tüzeléssel fogyaszták a védőket.
A hídnál küzdő székelyek látták, hogy nemsokára körül lesznek fogva; ha csak egy ágyújok volna, a folyam jegét be lehetne szakítani a támadók alatt, míg az most kényelmes hídul szolgál nekik, melyen gyalog hátukba kerülhetnek.
Egy csapat lovasság ugyan elindult az oldalt jövő tömeg feltartóztatására, de a túlparti ágyúk oly erős kartácstüzeléssel fogadák, hogy kénytelenek voltak visszafordulni.
Már éppen visszavonulásról kezdének gondolkodni a minden oldalról szorongatott székelyek, midőn mögöttük az erdős út felől zajos csörtetéssel egy csapat öregembert látnak közeledni, kik tajtékzó lovaikat verve, egy hosszú nehéz ágyút vontatnak alá a köves hegyi úton; a lovak fáradtan gőzölögnek, az ágyú kerekei mennydörögve gördülnek végig a köveken. A vénemberek megállnak egy dombon, ágyújok elejét lekapcsolják, amelyik legőszebb közöttük, irányoz, égő kanócát megcsóválja, s perc múlva a hosszú csatakígyó torkából fehér füst és vörös láng lövell ki, mennydörgő pukkanástól követve, mit a sziklák oldalain százszor kiált vissza a felriadt visszhang.
- Hajrá, Lóra leányom! - kiált az ősz ember, süvegét elhajítva, s égő kanócával a folyam felé mutat, melynek lapját most szétzúzott jégtáblák s egymás hegyén-hátán kapaszkodó emberek tömegei fedék, kik ordítva kiabáltak segély után, sehol sem menekülhetve a két meredek part közt.
- Hajrá, Lóra leányom! - kiálta az ősz ember, miután újra célozott; a mennydörgésszülte golyó most a híd ellen tolakodó csoportok között sepert végig, véres utcát törve magának az útjába jött emberi tagok közt.
- Hajrá, Lóra leányom! - Egy jól irányzott lövés a parton álló telep egyik ágyúját döntötte az árokba, összetört kerekeit messze elszórva.
- Hajrá! hajrá! A havasok lakói félni fognak a te szavaidtól, a székely ifjak mind, mind szerelmesek lesznek beléd, aranyoshajú szép Lóra leányom! - És lőtt az öreg, minden lövése emberek halála, seregek ijedése lőn. A dombot, hová ő állt, nem bírták találni ellene ágyúi, míg ő minden lövéssel leszerelt közülök egyet.
Fél óra múlva vége volt a csatának, székely állt a folyam mindkét partján, az oláh vesztett. Igen sokat vesztett. Holtakat, ágyúkat, zászlókat és csatát.
Csata végeztével, miután a sebesülteket elhordák, mindenki az öreg Áron után tudakozódott.
Ott találták őt ágyúja mellett. Ölelgette, törülgette, tisztogatta azt és sokszor megcsókolá. Szemei könnyben úsztak. Örömhangon, mely a delíriummal rokon, rebegé az őt környezőknek: ,,nézzétek, ez az én leányom, az én egyetlen leányom, aranyoshajú Lóra!"
A székelyek felültették az öreget ágyújára, tölgyágakból koszorút fontak annak nyaka körül, feltűzték rá a nyert lobogókat, s így vonták be diadalmenettel örömtől ujjongó kisded városukba, Sepsiszentgyörgyre.
És lőn, hogy a Székelyföldnek minden ifjú legényei, még maguk a házas férfiak is, elhagyák szép mátkáikat, el szende nőiket, hogy járjanak Áron apó leánya, az aranyhajú Lóra után.
És valahányszor a csatába mentek, megcsókolgaták azt, és mikor a csatában hallották szavait mennydörögni, új erő lángolt föl szívökben, s ha valamelyik elesett, végsóhajában suttogá: állj bosszút értem, aranyhajú Lóra!
S csaták végeztével odamentek hozzá, összeölelgették, összecsókolgatták, diadalaik jeleit feltűzték oldalára, s ha városon mentek vele által, és a népség kérdé, mely diadalszekér az ott, mi ott koszorúkkal és lobogókkal megrakva közelít, örömsugárzó arccal felelé mindegyik:
- Az a mi menyasszonyunk, ellenségrontó ércleánya az öreg Áronnak, az aranyoshajú Lóra!
*
Csaták között folytak le hónapok. Szegény Székelyország! minden darab földje vérrel ázatott meg. És mi gyümölcse lett az elvetett vérnek? Rövid dicsőség és hosszú, hosszú halál.
Voltak már a székelyeknek vitéz seregeik, ágyújok számtalan, de annyi ágyú hangja közül is ki tudták ismerni az öreg Áron ércleánya hangját, aranyoshajú Lóráét!
Nemcsak hazájában győzött a székely kar, vitte a diadalt a magyar földre is, fölkereste az oláhot havas bérceiben, rárontott a szerbre árkos sáncai közt s vívott a kozákkal Szeben bástyái alatt. Mindenütt kedves volt neki az ágyúszót hallani.
De mégsem oly kedves sehol, mint a hazai bércek közt aranyhajú Lóra szavai:
Az boldog volt, ki mellette küzdhetett; ha ott esett el közelében, bizonyosan hitte, hogy idvezül.
A kis szürke vezér és fiai, a barna székelyek, az ősz pattantyús és ércleánya, a hangos sugárágyú, ki ne hallotta volna őket emlegetni?
Kérdezz meg a Székelyföldön bármely fiatal hölgyet felőlök, látni fogod, mint megerednek utána könnyei...
Nap után következik az éj. Életre a halál, csakhogy az élet rövid, és a halál örök.
Hőséges júniusi nap volt. Erdély határának bércein felhők gyülekeztek, fekete felhők nyugatról, keletről, egymással szembefúvó forgószelektől kergetve égi csatára, a távoli mennydörgés meg-megrázta az eget.
És a földön is csata készült, keletről, nyugatról harci csoportok gyűltek egymás ellenében, fegyvereik villogtak a nap rekedt hevében.
A felhők egy völgy felett siettek összecsapni; a hadseregek is e völgyet választák csatáik helyéül.
A völgyön keresztül keskeny sziklaút vezet, magasan egy dombon magános zárda áll, elhagyott lak, sötét falakkal, körül vad erdőség.
A zárda mellett ágyúk állanak őrt, az erdőben fegyveres vitézek, kiknek ellenében a sziklaúton zászlós seregek látszanak előrevonulni.
Rövid szünet múlva háborgó zúgással örvénylik keresztül a völgyön a rettenetes forgószél, mint egy táncoló oszlop, az égen felhőket, a földön sudaras fákat tépdelve haragjában, míg egy mennyrázkódtató csattanás jelt ád a viharok harcára, s a felhők egymásba omlanak, dulakodva haragos hömpölygő tömegekben s lángoló kígyókat lövöldözve egymásra, míg a napsugárnak egyes áttörő küllői mint jeladó zászlók függnek alá a barna fergetegben.
És lenn a földön is csata foly, az ágyúk halált szórva dörögnek, a szakadó zápor vérpatakokkal elegyül itt alant.
Az égen tán felhőszakadás lesz, ide alant egy nép fog összeomlani.
Az ágyúk dörögnek, a csatázó csapatok véres kézzel rohannak egymásra, majd előre, majd hátrahömpölygenek, a zászlók vadul lobognak a zivatarban.
Az ég zivatarát fölülmúlja a földön csatázók ordítása.
Egy villám vagy tán egy tüzes golyó felgyújtja a zárdát; vad vörös lángot vet az égre és földre, a felhők vérben látszanak úszni odafenn és az emberek arcai ide alant.
Az ágyú dörög, a villám harsog, a szuronyok csengnek, az embervér folyik.
Hol vagy, aranyhajú Lóra! hol vagy ércleánya az öreg Áronnak?
Amott a zárda falánál, legelöl valamennyi között, ott szórja haláladó tüzét az agg ércleánya. Hangja valamennyié közt legerősebb, tüze legvillogóbb, golyói legtávolabb visznek.
Ott áll az ősz maga, kezében kanóccal és szól: ,,ne hagyj el, leányom, szép leányom, aranyhajú Lóra, ne hagyj el."
A székely fiúk is beszélnek hozzá: ,,Szép menyasszony, ércleany, ha meghalunk, állj helyt értünk!"
A csatakígyó, mintha értené szavaikat, haragos villanással okádja elleneire halálos tüzét, s bömbölve dördül meg minden láng után, mintha átkot is akarna azokra mondani, akiket megöl.
Balról meredek mélység tátong fel a zárda mellett, melynek oldalát a sugárágyú őrzi.
A te sírod lesz az, érc leánya az agg Áronnak. Jön egy ellenséges golyó, s te a meredekről halálra találva hullsz alá, nagyot kondulva a sújtott sziklavölgyben, mint egy harang, mely a toronyból leszakad.
...A halál órája kong!...
...Először én, azután te, azután Székelyország.
- Szép leányom, aranyoshajú Lóra! - ordítá az ősz, midőn a golyó kedvenc ágyúját leseperte a meredekről, következő percben halva rogyott le a helyen, hol ércleánya állott, egy golyó jól szívén találta őt is.
Még azután egy óráig harcoltak a székelyek kétségbeesett elszántsággal, nem is foglalta el a csatatért tőlük senki sem. De halva maradt seregük virága, négyszáz ifjú székely és az ifjú vezér nehéz sebeiben, és a vén Áron apó és a csaták bűvös menyasszonya, mind, mind elveszve, meghalva.
Elmúlt az égen, elmúlt a földön a harc zaja. Csendes minden. A holtak alszanak.
Kelj fel, éjféli szellő, szedd fel a lombokat, mik le vannak tépve a zivatar kezétől, hintsd be vele a halottakat. Hintsen be a szellő hervadt levelekkel titeket, kik meghalva feküsztök, barna székely fiak, ifjú hadvezér, ősz ágyús, ércmenyasszony és elmúlt dicsőség!









Jókai Mór: Forradalmi és csataképek


Az elesett nejeI.
A negyvenkettedik zászlóalj s a lengyel vörössipkások egyedül maradtak a csatatéren.
A többi elfutott.
Csak egy nemzetőri kapitány maradt el futó századjától, letépte kardbojtját, felvett egy elhajított fegyvert a földről s odaállt a harcolók közé közkatonának.
És hangzott a riadozó dal, a lengyel katonaének:
,,Jáci táci vojáci.
Klapci Krakoviáci
       Cservena csapicka
       Moja kohanicka!
(Ezek a katonák,
A krakkói fiúk
       A vörössipkások,
       Az én szeretőim!)
Közbe-közbe hangzott az ágyúdurrogás, a pariparobaj, az ellen hurrákiáltása.
Dalolva vonult odább-odább a kis lengyel csapat; ha üldözői utol-utolérték, visszafordult, tüzet adott rá és szuronyt szegezve megállt küzdeni.
Azután csendesen ismét vonult vissza, dalolva a riadozó harcéneket; az ágyú dörgött, a paripák robogtak, a golyó fütyölt.
A kis csapat ellentállása nélkül az egész vert sereg semmivé tétetik.
Ők egyedül tartották fel az üldöző hadsereget, melynek tízannyi ember egy óráig sem bírt ellenállani.
Késő estig harcoltak, sebet kaptak eleget, de még halottjuk egy sem volt.
Most egy dühös rohanással támad rájuk az ellen lovassága; csatájuk mint a sziklát ostromló hullám zuhogása, az összeütközött szurony és kard cseng-bong, a csatázók porfelleget vernek maguk körül, csak a zászlók hegye látszik ki belőle.
A porfelleg elnyugszik, a kisded csapat bántatlanul halad tovább az úton, az üldöző lovasságot visszatéríti a takarodót fúvó trombitaszó, a csatatér magára marad.
A kéklő távolban rohanó seregek futása látszik még, mint egy sötét felhőárnyék, mely végigfut a földön, kergetve az üldöző szelektől.
A meggázolt fűben egyedül marad el egy elesett férfi, haldokló arca az ég felé fordítva, szemei csillagában az alkony bús fénye tükrözi magát.
Az égszínkék dolmányon végigfolyik a piros meleg vér, a szép férfiarcon végigfut a halál sápadt fagyos színe.
Még egyszer fel akar emelkedni a földről, nem bír, visszahanyatlik, a kard kihull erőtlen kezéből.
,,Ó, Hermine!" sóhajtja utolsó gondolatja nevét és lehajtja arcát a fűbe, s kinyújtott kezével kardját keresve s haldokló ajkaival Hermie-t suttogva, meghal.
A nemzetőri kapitány.
S a távolban, a szürkülő éjben mindig enyészetesebben hangzik a riadozó harcdal:
,,Jáci táci vojáci,
Klapci Krakoviáci
       Cservena csapicka
       Moja kohanicka."









Jókai Mór: Forradalmi és csataképek


Az elesett nejeI.
A negyvenkettedik zászlóalj s a lengyel vörössipkások egyedül maradtak a csatatéren.
A többi elfutott.
Csak egy nemzetőri kapitány maradt el futó századjától, letépte kardbojtját, felvett egy elhajított fegyvert a földről s odaállt a harcolók közé közkatonának.
És hangzott a riadozó dal, a lengyel katonaének:
,,Jáci táci vojáci.
Klapci Krakoviáci
       Cservena csapicka
       Moja kohanicka!
(Ezek a katonák,
A krakkói fiúk
       A vörössipkások,
       Az én szeretőim!)
Közbe-közbe hangzott az ágyúdurrogás, a pariparobaj, az ellen hurrákiáltása.
Dalolva vonult odább-odább a kis lengyel csapat; ha üldözői utol-utolérték, visszafordult, tüzet adott rá és szuronyt szegezve megállt küzdeni.
Azután csendesen ismét vonult vissza, dalolva a riadozó harcéneket; az ágyú dörgött, a paripák robogtak, a golyó fütyölt.
A kis csapat ellentállása nélkül az egész vert sereg semmivé tétetik.
Ők egyedül tartották fel az üldöző hadsereget, melynek tízannyi ember egy óráig sem bírt ellenállani.
Késő estig harcoltak, sebet kaptak eleget, de még halottjuk egy sem volt.
Most egy dühös rohanással támad rájuk az ellen lovassága; csatájuk mint a sziklát ostromló hullám zuhogása, az összeütközött szurony és kard cseng-bong, a csatázók porfelleget vernek maguk körül, csak a zászlók hegye látszik ki belőle.
A porfelleg elnyugszik, a kisded csapat bántatlanul halad tovább az úton, az üldöző lovasságot visszatéríti a takarodót fúvó trombitaszó, a csatatér magára marad.
A kéklő távolban rohanó seregek futása látszik még, mint egy sötét felhőárnyék, mely végigfut a földön, kergetve az üldöző szelektől.
A meggázolt fűben egyedül marad el egy elesett férfi, haldokló arca az ég felé fordítva, szemei csillagában az alkony bús fénye tükrözi magát.
Az égszínkék dolmányon végigfolyik a piros meleg vér, a szép férfiarcon végigfut a halál sápadt fagyos színe.
Még egyszer fel akar emelkedni a földről, nem bír, visszahanyatlik, a kard kihull erőtlen kezéből.
,,Ó, Hermine!" sóhajtja utolsó gondolatja nevét és lehajtja arcát a fűbe, s kinyújtott kezével kardját keresve s haldokló ajkaival Hermie-t suttogva, meghal.
A nemzetőri kapitány.
S a távolban, a szürkülő éjben mindig enyészetesebben hangzik a riadozó harcdal:
,,Jáci táci vojáci,
Klapci Krakoviáci
       Cservena csapicka
       Moja kohanicka."









Jókai Mór: Forradalmi és csataképek


II.
Egy hónap múlt el a budaméri vesztett csata után.
A magyar fővezér Selmecen volt, körös-körül bekerítve egész seregével.
Négyfelől próbált utat törni magának, mind a négyfelől el volt állva az útja, semmi oldalról sem volt szabadulás.
Mikor negyedszer kísértette meg a csatát, szinte ottveszett. Legkedvesebbik barátját mellette lőtték le, ő alóla kilőtték a lovat, egy huszár nyargalt azután oda, az ragadta meg kezénél fogva s erővel hurcolta el a csatatérről.
Amint hazatért a laktanyára, tisztjei figyelmeztették, hogy csákója keresztül van lőve.
Levette fejéről, megnézte; a golyó a kokárda és a viharcsat között fúrta át a csákót.
- Miért nem egy arasszal alább! - monda elbúsultan a vezér, s a fáradságos éjek, napok után ledűlt fekhelyére, ébren álmodozni.
Éjfél után fölkelté az őrállótiszt, jelentve, hogy egy hölgy akar vele rögtön beszélni.
A fővezér fölkelt, nem kellett felöltöznie, ruhástul aludt mindig, s inte, hogy bejöhet, aki akar.
A bejelentett nő belépett a szobába.
Fekete ruha volt rajta, fején gyászfőkötő, arca bús, halovány.
Szép, nemes magatartása, komoly, szabályos vonásai, nagy, sötét szemöldtől árnyazott szemei oly ismeretesek voltak a vezér előtt.
Igen. E sötét szemek átható tekintete, e homlok alabástroma, ez ajkak, ez arc maga, mind rég elmúlt idők ismert tüneménye - új rajta egyedül a bánat és egy hosszú erőszakolt ránc a homlokon a két szemöld között, mely az egész arcnak oly fenyegető, oly baljósló tekintetet ád.
A vezér odalépett hozzá. Az asszony sokáig nem tudott szólani.
- Te látogatsz meg engem, Hermine, ez átkozott órában?
- Beszélni akarok önnel - szólt az asszony hidegen, nyugodtan ülve le a vezér által ajánlott karszékbe.
A vezér szemben vele megállt, összefont karokkal, s merően nézett a hölgy fel-felpillantó szemeibe.
Oly sápadt volt mindkettőnek arca.
- Artúr - kezdé a hölgy teljesen, de hidegen csengő hangon. - Mi régen láttuk egymást. Akkor még gyermekek voltunk s virágokkal játszánk... Virágokkal akkor, most élettel és halállal. Ön megvénült, de én még inkább. Látja, özvegy vagyok.
- Az én nőm is az lesz nemsokára - szólt közbe keserűen a vezér.
- Férjem csatában esett el - folytatá a nő -, nyílt, becsületes csatatéren, és én nagyon szerettem őt, de meg nem sirattam, mert tudom, hogy miért esett el. Holttestét nagy áron vásároltam vissza; reszkettem, midőn köpennyel letakarva házamhoz hozták, ha nincs-e megcsonkítva, tán feje levágva, arca eléktelenítve? Nem volt. Épen hagyták, minden vonása arcának halállal pecsételt bizonyságot lőn róla, hogy bátran, vitézül esett el. Egyetlen sebe volt, az is elöl - mellén. Csak gyűrűmet nem találtam ujján, jegygyűrűmet, melyet akkor vont ujjára, midőn velem az oltárhoz lépett, s azóta le nem tett soha. Alig néhány napja, hogy e gyűrűt megláttam egy embernek az ujján. Egy fiatal tiszt a horvátoktól szállásolta magát oda hozzánk, annak az ujján pillantottam meg jegygyűrűmet.
- Vehette valamely közkatonától.
- Nem. Azt mondá, hogy egy embertől vette el, akit megölt.
- Nem mondtad neki, hogy azon ember férjed volt?
- Semmit sem. A tiszt szép fiatal ember, szőke, halvány arca megcsalja látszó szelídségével a szemlélőt, bágyadt kék szemei nem árulják el a tüzet, mely rajtok belül lakik.
- Te szerelmes lettél bele?...
- Az ő énbelém. Hízelgéseivel halmoza el, szerelmet vallott, belém bolondult.
- S te férjhez fogsz hozzá menni?...
- Meg fogom őt ölni...
- Ahhoz nem értesz, szegény asszony.
- Igaz. Ha erőm lett volna, tehettem volna, mert előttem volt, házamban aludt, csak akarnom kellett volna, hogy szobájába jussak, ott lehettem volna, míg elalszik, legyilkolhatnám; de mindhiába, ahhoz én nem értek. És mégis akarom, hogy meghaljon.
- Ha jó katona, az nagyhamar megeshetik rajta.
- De én nem akarom, hogy mint jó katona haljon meg, nem a dicsőségért, énértem kell neki meghalni, nem a dicső csatamezőn - a halál legirtózatosabb tűzhelyén, a vesztőhelyen kell életetét bevégeznie.
- Szegény asszony, a fájdalom megzavarta agyadat.
- Tábornok úr, ön férjemnek jóbarátja volt! Artúr! Ha én azt mondom, férjem kiomlott véreért bosszú kell! messze kell-e keresnem azt, ki e bosszút teljesítse?
- Hermine! Térj magadhoz. Én tisztelem fájdalmadat, férjed becsültem, s ha e percben tudnék szánni egyes embereket, őt megsiratnám, de gondolhattad-e azt valaha, hogy én egy egész rám bízott hadsereggel egyéb hivatást ne ismerjek, mint valakit, bárha legjobb barátom, testvérem, apám lett volna is az, megbosszulni? s hadi mozdulataimmal egyebet ne terveljek, mint azt az embert, ki őt megölte, keressem és üldözzem? S ha végre megtalálnám is, lehetne-e, illenék-e becsületes katonának becsületes katonát azért megöletni, mivel a csatában, a nyílt harcmezőn megölte azt, akit én szeretek? Te teheted azt, mert asszony vagy és feleség, én nem, mert én katona vagyok és vezér.
- Ön engem őrjöngőnek tart, tábornok úr - szólt az asszony, fölemelve nagy sötét szemeit -, nem akartam én, hogy ön keresse azon embert. Én fogom őt idehozni. Én magam fogok neki okot szerezni arra, hogy ön méltán, törvény szerint megölethesse őt. És ha egy évig tartana is tervem, egy év múlva sikerülni kellene annak. Idehoznám ön elé az embert, elmondanám: ez ember vétette ezt! vétette ezt! önnek hadbírái csak a haditörvények büntetéseit olvasnák fejére, önnek csak a pálcát kellene eltörni feje fölött, s csak azt kimondani, hogy ,,Istennél a kegyelem." Azt megmondani neki, mikor halni megyen ,,nem e vétkeidért halsz meg így, én vagyok az, ki megöllek, férjem kiontott véreért tégedet" - az az én dolgom lenne.
- Ó, Hermine, be boldog vagy gyűlöletedben. Egy egész évre vannak bosszúterveid... Egy év múlva hol leszünk? ki marad meg közülünk?
- Ha nem leszünk, megszűnünk érzeni, s én azt sem bánom. A haláltól nem rettegek, de míg élek, nem felejtek.
- Jó, Hermine, eleget beszéltél már fájdalmaidról, most hagyj magamra az enyimekkel, én kevésbé szeretek azokról beszélni. Nekem is vannak halottaim, pedig igen sokan, és még többen is lesznek.
- Nem hagylak el. Tudok mindent, ami veled történt. Körül vagy fogva, s vagy meg kell adnod magadat, vagy elveszned seregestül. Három egész éjjel az ellenség táborát jártam, majd mint markotányosnő, majd vidéki pórnőnek öltözve, egyszer férfi-álruhában is. Utaid minden oldalról el vannak zárva. Tegnap, hogy a hídtól visszavertek, még szerencséd volt, ott vesztél volna, a hegyszoroson nem lehet fölfelé menned. Szélakna felől a defilé úgy meg van ágyúkkal rakva, hogy ott sereged felét elvesztheted, mégsem juthatsz keresztül, de ha e telep háta mögé kerülhetnél, az út egészen szabad volna azontúl, mert azután egész a branyiszkói hegyig egy helység sincs elfoglalva. Csak vagy két zászlóaljat s néhány hatfontost kellene a defilét őrző telepek háta mögé vinned.
A vezér keserűen mosolygott.
- A levegőn keresztül, ugye?
- Nem. A föld alatt.
A nő oly komolyan mondta e szavakat, hogy a vezér arcáról elmaradt utánok a mosolygás.
- Igen, a föld alatt. Emlékszem rá, hogy mikor kisgyermekkoromban anyám születése helyén e magas hegyek közt gyermekbarátnéimmal játszani kijártam, gyakran találtunk a hegyoldalban egy mély földalatti tunnelt, melynek torkolatjánál olykor bújósdit játszottunk. Egyszer rossz gyermekek megkergettek bennünket, barátnéim szanaszét futottak, magam beleszaladtam a bányatorkolatba. Néhány fiú utánam szaladt s ijesztgetni kezde a barlangban. Én még beljebb mentem, alacsony, de elég tágas folyosó tárult előmbe, s én mindig mélyebben haladtam befelé. A fiúk ordítását folyvást hallottam, a visszhangzó üreg még egyszer oly borzalmassá tette azt előttem, s én futottam a sötétségben, lélegzetem visszatartva, tapogatózva omlott kövek s sáros földhányások között. A setétségtől és magánytól nem féltem annyira, mint az ijesztgető fiúktól, s így mentem szüntelen előre. Egyszer úgy tetszék, mintha világosságot látnék magam előtt, távol, igen távol valami homályos csillám pislogott előmbe. Siettem arrafelé, a világosság mindig közelebb látszott jőni, a besütő külvilág mint valami ezüstköd tört magának utat a föld alatti sűrű sötétségbe, szinte egyórai futás után ismét a szabad levegőre értem, s nem hiszem, hogy ez utat még egyszer meg mertem volna tenni, melyet ijedtemben oly hirtelen bejártam.
A vezér várakozásteljesen figyelt a nő szavaira.
- Midőn kiértem a szabadba, egy sűrű, vadonnan sötét fenyveserdőt láttam magam előtt, melyből sehonnan nem találtam kijárást. Sírva ültem le egy kidűlt fenyőre, ott találtak rám azon járó hámorosok, s kevés kerüléssel egy faluba vezettek.
- Azon falu neve...? - vágott közbe nyugtalanul a tábornok.
- Szélakna...
A vezér arca égni, szemei ragyogni látszottak, odalépett az asszonyhoz, megszorítá kezét, megölelte.
- Szólj, beszélj tovább - monda, és ajkai reszkettek az örömtől.
- Nagyapám, a professzor, kinek az eseményt elmondtam, ahelyett, hogy, mint féltem, megbüntetett volna, nagyon örülni látszott a felfedezésen, s mint emlékszem, nagy diadallal mondá hogy ez lesz az a ,,kurucok útja", melyen II. Rákóczi Ferenc (az önéhez hasonló körülmények között) cernírozott seregét a föld alatt keresztülvitte. Ily elhagyott bányaüregeket másutt is találni, ezek az úgynevezett Erbschachtok, melyeknek azon jogaik vannak, hogy a fölöttük levő bányák terméseik egy tizedét nekik tartoznak adni, amiért ez vizeiket leszivárogtatja; ezen jogaikat azonban elvesztik, ha egy más akna még náluknál is mélyebben fúratik át a hegyen, s ilyenkor elhagyatnak, elfelejtetnek, ami akkor is megtörténhetik velük, ha a fölöttük levő bányák megszűnnek jövedelmezni.
- S e tunnelt, úgy hiszed, hogy kívüled senki sem ismeri?
- A nyílást igen, de azt ki sem tudja, hogy az egész a hegy túlsó oldaláig vezet, ahol a kijárás egészen össze van omolva, úgy, hogy külről észre sem lehet venni. Nagyapám e fölfedezést a tudósoknál annyira sajátságos irigységből holtáig titokban tartotta.
- El tudnál-e engemet oda vezetni?
- Azért jöttem ide, hogy azt tegyem. Nem panaszaimmal untatni, hanem önt megmenteni volt jöttöm célja. Jőjön velem.
A nő magára vette köpenyét, a vezér kardot kötött. Két ordonnance-tiszt távolról követé őket égő fáklyákkal, s így haladtak tova a téli éjszakában.
A föld fehér volt, az ég fekete. Zajos csata után néma volt a vidék.









Jókai Mór: Forradalmi és csataképek


III.
A nő biztos helyismerettel vezette a tábornokot a mondott hely felé.
Egymás mellett mentek, sietve, komoran; egyes rövid szavakból állt beszélgetésök.
Egy hegykanyarulatnál megállt a nő, az egyik fáklyát elvette a kísérők kezéből, a másikat a vezérnek adta át, s inte nekik, hogy menjenek vissza.
A vezér kérdőleg tekinte rá.
- Nem akarom - szólt a nő súgva -, hogy e helyet ismerje valaki, még biztosítva nem vagy.
- De ezek legbizalmasabb embereim.
- Én nem hiszek senkinek.
- De te nő vagy... és velem egyedül.
A nő magasztos fájdalommal nézett a vezérre, ,,e fekete ruhában!" - szólt felsóhajtva.
- És e fekete órában - tevé hozzá a vezér, s mentek azután egyedül le a völgy mélyébe, a fehér zúzmarázos fák közt, az úttalan hófuvatban, elöl a nő, utána a vezér, a lobogó fáklya vad világot vete komor arcaikra.
A hegykanyarulat tölcsérén kopár hegyoldalba vágva tátongott elő az elpusztult aknatorkolat.
Az elvadult bokrok benőtték nyílását, a zöld fű elsarjadzott benne, amennyire a napvilág beéri. Télen a szél behordja hóval. A nyílás alig több, mint embermagasságnyi, oldalai harántékosak, mint az egyiptomi épületek ajtain látni, s összerótt gerendákkal vannak elöl kibélelve.
Az asszony elöl lépett be a tunnelbe, félrehajtva szép fehér kezével az akadályozó deres csemetéket, utána a vezér. A nő leeresztett fátyolán keresztülvillogtak nagy sötét szemei.
- Az üreg kissé el van hagyva, nehéz benne járni - szólt az özvegy -, de hol annyi kéz van, néhány óra alatt járhatóvá tehetni azt. A folyosó ágyúk számára is elég tág.
S haladtak mindig mélyebben a hegy szívébe, elöl az asszony fekete ruhában, lobogó fáklyával, utána a vezér szürke köpenyében. Néhol oly meleg volt a föld gyomrában, mint a rekkenő nyári délben, másutt a földalatti víz záporalakban zuhogott alá, facsaróvá áztatva az alatta elmenőket.
A tunnel közepe táján látható volt az aknaút. Egy mély, rettenetes hosszú, kút alakú üreg, mely megy fölfelé, véghetetlen magasba, mint egy óriási kémény, föl egész a hegy tetejéig, hol mint négyszögű csillag, úgy látszik nyílása ide alant a több száz ölnyi mélyben, azután ismét megy lefelé száz meg száz ölnyire a föld érctermő gyomrába, a malom korongja, a nehéz gerendely még most is ott látszik, mely a kötelet húzta fel és alá, mint bányászlegények ereszkedtek le és szálltak fel ismét s vontatták fel a nyers ércek köveit nagy kemény bőrökben.
A mély nyílás egészen födetlen áll a folyosó mellett. Borzadva nézett bele az asszony.
- Mikor először itt jártam, ezt nem vettem észre; milyen könnyen beleeshettem volna.
Ismét odább egy patak folyott keresztül a folyosón.
- Ez sem volt akkor itt, bizonyosan fölül vezették el valami csatornán, s az most elromlott, és a patak itt tört keresztül.
A nőnek nem lehetett a vizen keresztülmennie, a vezér fölvette őt ölébe, a nő ráhajlott vállára.
Mindkettő arca oly komor, oly halovány volt.
Valaha - régen - ily esetben nem lettek volna arcaik oly haloványak, de az a fekete ruha és az a fekete óra...
A patakon túl ismét letette a hölgyet a vezér. Nemsokára a tunnel túlsó végéhez értek, az egészen be volt omladozva, a vezérnek több nehéz követ el kelle hengerítenie az útból, hogy kimehessenek rajta, s ott egy vadonnat sötét fenyves közepében találták magukat.
A távolból hallatszottak az ellenséges seregek őrszemeinek sorba menő kiáltozásai.
Az erdő oly sötét volt, hogy nem lehetett belőle kilátni.
- Most Isten önnel, én tovább megyek - szólt az asszony, kezét nyújtva a tábornok elé.
- Hová gondolsz, Hermine? ez erdőben, ily éjszakában...
- Nem első járásom ez ily időben és utakban. Nem messze ide egy molnár lakik, ki jó ismerősöm, azt fogom felkeresni s ott pórruhát veszek magamra és megyek tova.
- Miért oly sietve?
- Ön már elfeledte, de én nem, hogy férjem házánál egy embert hagytam, aki férjemet megölte, ahhoz sietek; Isten önnel!
- Nem bocsátlak magadat, Hermine, elkísérlek odáig, legalább az erdőből ki.
- Ne feledje ön, hogy ön húszezer ember vezére, kiket meg kell szabadítania, éspedig sietve. Isten önnel. Még sokszor fogunk találkozni.
A rejtélyes nő e szavak után sietve távozott egyedül az erdőben, még a fáklyát is kioltá, melyet magával vitt, s eltűnt a sűrű fák között, miknek lombja egyedül maradt a tél fehér világában haragos, bánatos zöld.
A vezér sokáig nézett az eltávozott után, azután megfordult, keresztülsietett a földalatti folyosón, s még tartott a hosszú téli éjszaka, mire hadiszállására újra visszatért.
Rögtön előrendelte utászait mind, a sereget rendbe állítá, s csodás gyorsasággal rendbehozatva a földalatti utat; elkezdé serege javát azon keresztülszállítani.
Az elhagyott aknafolyosó szokatlan dübörgéstül visszhangzott, a századok óta ottlakó sötétséget szokatlan fény verte ki régi odújából. A fáklyáktól jobbra-balra hányt árnyékok mint alaktalan gnómok tűntek fel szerteszét, mik fenyegető repdeséssel tűntek el a kemény sziklafal hasadékaiban.
A vezér és minden tisztek fáklyákkal világítottak a dolgozóknak, s amint elöl az utászok a sziklákat, a földomlásokat elegyengették, már jöttek utánok a nehezen gördülő ágyúk, miket alig bírt öt-hat ló vontatni az iszapos úton; maguk a katonák tolták fáradságosan tova küllőiknél fogva, ahol egy-egy megfeneklett.
Még tartott a véghetetlen téli éjszaka, s már a sereg legjobbjai néhány ágyúval keresztüljutottak az alagúton. A sűrű fenyves elrejté őket szem elől.
S midőn szürkülni kezde, a város felől megindult az országúton a deréksereg Szélakna felé.
Az ellenfél nyugodtan várta támadásukat erős állomásából. De a legelső ágyúszóra megjelent az erdő közepéből, csaknem háta mögött az alagúton átjött hadosztály, s a cernírozó had, nehogy két tűz közé kerüljön, kénytelen volt oldalt elvonulni az országútról s a derék seregnek szabad utat nyitni.
Így menté meg seregét a vezér, mikor már azt mindenki elveszettnek hitte.
Szerencsecsillaga ekkor kezdett föltűnni az égen.









Jókai Mór: Forradalmi és csataképek


IV.
Az özvegyasszony hazaért távollevő lakába.
De akiért járt, a fiatal főtisztet már nem találta ott.
Hadi mozdulatok miatt egy állomással odább kellett neki menni, s a házába betérő özvegy ott egy csomó közkatonán kívül egy alsóbb rangú tisztet talált szobájában, ki nyers hangon kérdé a belépőtől, hogy mit akar.
- Én e ház asszonya vagyok - felele az szárazon.
- Nagyon jó - monda a hadnagy -, éppen parancsot kaptam, hogy mihelyt megérkezik az asszony, küldjem a szomszéd állomásra.
- Parancsot? Kitől és miért?
- Ugyanazon őrnagytól, ki előttem itt volt s ki nekem főnököm; hogy miért? arra nem felelhetek, mert arra nekem semmi gondom.
Az asszony nem mondott ellent, hanem rögtön parancsolá a szekeresnek, ki idáig hozta, hogy vigye a kitűzött helyre, a hadnagynak pedig átadta szobája kulcsait, szarkasztikus hidegséggel mondva: - Ha már elfoglalta ön házamat, viselje egyúttal gondját vagyonaimnak.
A hadnagy előszólíta három granátost, s parancsolá nekik, hogy üljenek szinte a szekérre.
- Minek az? - kérdé az asszony sértett büszkeséggel.
- Önt fogják kísérni, asszonyom.
- Ez is parancsolatban van önnek adva? - kérdé a nő élesen.
- Ezt így szokták, asszonyom - válaszolt a tiszt, s becsapta maga után az ajtót.
A granátosok felültek a nő mellé és vele szembe a szekérre. A nő halavány volt, még ajkai is fehérek voltak a dühtől, de hallgatott és nem mutatta indulatját.
Az úton elkezdett a granátosokkal beszélgetni, mind a három lengyel volt - sokat beszélt nekik, különös tárgyakról, merész eszmékről, nagy csodás tettekről. A granátosok figyelve hallgatták, néztek reá, bámulták, egyre bámulták, észrevétlenül szítták magukba percenként az asszony szavainak csábító mérgét, s mikor a fuvaros egy helyen megállt a fogadó előtt lovait etetni, azt kérdezte tőle a három katona, hogy merre vannak a magyar seregek.
És rögtön mind a három átszökött!
A nő egyedül maradt. Ő is elszökhetett volna, ha kedve tartá. De nem tevé azt; hogyha nem hívatta volna is azon ember, ő felkereste volna. Elvitette magát a kijelölt állomásig, ott kifizette a fuvarost s visszaküldé, az hazament, ahonnét jött, harmadik vármegyében fekvő lakhelyére, s eltávoztával senki sem bizonyíthatá be, hogy a nő mint jött ide.
Hermine fölkereste az őrnagyot, akihez küldve volt; oly arccal, melyen semmi nyoma sem látszék a haragnak, lépett be hozzá, s midőn annak szép fiatal arcán a szokatlan hidegséget, a visszautasító szigort észrevette, úgy tett, mintha megütköznék rajta s remegve kérdezé:
- Őrnagy úr, kegyed énrám haragszik?
Az ember azt hitte volna, ez az asszony most fél, remeg; pedig akkor kezdett bosszúja tárgyát megrontó tervéhez.
- Asszonyom - szólt az őrnagy, hideg, erőtetett hangon -, megbocsát kegyed, hogy idehozattam, de a kötelesség...
- Engedje meg ön, engem ön nem hozatott, magam jószántából jöttem önhöz.
Az őrnagy megütközött.
- S nem tisztem küldte kegyedet, kit lakházánál hagytam?
Az asszony mosolygott, elpirult, szemeit lesütötte... Minden kiszámítás...
- Kegyed tisztje engemet mindenesetre küldött, de nem ide. Tudtomra adá, hogy kegyed engemet el akar vitetni, s biztatott, hogy rejtsem el magamat, oly helyre, mit csak ő fog tudni. Én azonban észrevéve, hogy az ember igen különös szemekkel tekinget rám, inkább akartam magamat önre, mint őrá bízni.
Az őrnagy dühösen csapott öklével az asztalra. - Rögtön menjenek a hadnagyért - kiálta az ordonnance-nak. Ha e percben altisztje jelen van, talán megölte volna. Engedetlenség parancsai iránt, szövetkezés, egyetértés azzal, akit el kellene fognia, mind elég vétek a föllebbvaló haragját megtorlásra gerjeszteni, hát még, mikor e harag tüzét a felgerjedt szerelemféltés szítja!
A nő ennyi indulatot tudott néhány szavával fölgerjeszteni.
- Kegyed tehát egyedül jött? - kérdé az őrnagy, többé nem hideg, kényszerített hangon, hanem indulatosan, fellázadtan.
- Egyesegyedül, mint láthatja ön.
- S mi indítá kegyedet arra, hogy mégis eljőjön?
A nő összetette kezeit, s oly csábító, oly mosolygó, oly pokolrahívó tekintetet vetett a katonára.
- S nem találná ön ki?
A katona odalett e tekintet bűbájától. E kábító mosoly, ez észvesztő ragyogvány a nagy, epedő szemekben elfeledteték vele, hogy vádlott és bíró állnak egymás előtt. Odarogyott a nő lábaihoz és csókokkal halmozá el annak kezét, s nem bírt megválni annak mosolygó tekintetétől.
Ha észre tudta volna venni e mosolygó arc homlokán azt a fenyegető egyenes ráncot, mely őrt állni látszék hidegen, változatlanul a hazudó arcvonalmak színpadi játéka fölött!
- De mindenekelőtt kérem önt - szólt az asszony, negélyesen visszavonva magát -, beszéljünk arról, hogy mi haragja van önnek reám, amiért, ha magam jószántából nem jövök, erővel is idehozat.
A tiszt tréfásan veté le magát a pamlagra, s odavonva maga mellé a hölgyet, monda:
- Kegyed kevésbé volna találékony, mint én?
- De tréfán kívül, valami oknak, valami címnek csak kell létezni, amiért engem saját házamtól parancs által el lehessen idéztetni.
- Kegyed sokáig nem volt otthon, és az emberek azt beszélték, hogy mint kém a magyarok táborában időzik. Ezért jogom volt kegyedet elfogatni s kérdőre venni.
- Az emberek valót beszéltek.
- Hogyan! - szólt megütközve a tiszt, s ismét komolyan kezde a nő arcába tekinteni.
De annak egy vonása sem változott.
- Úgy van, onnét jövök. Azt helyesen tudják az emberek. Csak azt nem tudják helyesen, hogy ki részére vagyok kém. A magyarokat kémelem-e vagy a császáriakat?
A tiszt gyanakodni kezde.
- Asszonyom, nekem igen rosszul esnék, ha kegyedet oly állításokon kapnám, amikről azon gondolatra jöhetnék, hogy kegyed nem mond mindig igazat; jobb lesz, ha nem beszélünk erről többet. Mert meglehet, hogy azon szomorú kötelesség mely kegyed távollétét parancsolná megtorlanom, erősebb leendne, mint azon öröm, mely kegyed ittlétét ünnepelteti velem.
- Én akarom, hogy beszéljünk róla. Kegyednek bizonyosan más kémei is vannak, vegye ön kezéhez azok tudósításait s nézze meg, nem fogok-e igazat mondani.
- Jó, csak egyet kérdezek kegyedtől - szólt az őrnagy egy összehajtott papírba tekintve. - Melyik oldalról készülnek a forradalmi seregek Selmecen legerősebb védelemre?
- Egyikről sem; nincsenek már ott.
Az őrnagy visszahökkent a feleletre.
- Tehát csakugyan utat tört magának Körmöc felé?
- Éppen nem; Szélakna felé ment.
- De ez lehetetlen - kiálta fel a tiszt, a kezében levő papírba ütve -, ez azt írja, hogy Szélakna felől oly erő áll ellent, hogy ott seregének felét is elvesztheti, ha ki akar törni.
- Önök kémjei haszontalan fickók - szólt a nő, kivéve a tiszt kezéből az írást s ketté repesztve. - A forradalmi vezér egy ember veszteség nélkül vonult el az országúton, fényes nappal, zeneszó mellett. Ezóta Branyiszkó alatt van.
- Az képtelenség, az lehetetlenség!
- Az ottani parancsnokok is azt mondták, midőn előre figyelmeztettem őket. Én bizonyosan tudtam, hogy a vezér a hegytetőkön keresztül akar háta mögé kerülni a szélaknai zárcsapatnak, de a parancsnok urak jobban hittek hivatalos kémeiknek, akik a Körmöc felé intézett színlelt támadást vitték hírül.
A tiszt még nem bírt bámulásából magához jönni, midőn egy futár érkezett hozzá, tudósításokat hozva, mikben szórul szóra az jelentetik, amit az asszony imént elmondott neki.
- Valót beszéltem-e? - kérdé triumfáló arccal a nő. A tiszt kezét nyújtá neki.
- S nem tudja kegyed, mint menekültek meg? - kérdé a nőtől.
- Úgy hiszem, a hegyi utakon - felelt ez ártatlanul.
- A föld alatt. A hegyen keresztül!
- Csodálatos! - szólt a nő, kezét összecsapva. - Csaknem hihetetlen!
És a nő arcán oly élethíven volt kifejezve a bámulás, a meglepetés.
Ki merte volna gyanítani, hogy éppen ő volt az, ki ezt az utat a vezér előtt fölfedezte.
Az őrnagy világosan meggyőződött róla, hogy a szép asszony nemcsak szíve, de érdekei ügyének is meg van nyerve; a beszéd mindig melegebb kezde kettőjük közt lenni; az asszony tréfált, kacérkodott, az ifjú tiszt mindig szorosabban simult mellé, először csak kezét csókolá meg, azután karcsú derekát karolta át; mindez nem esett meg ellentállás nélkül. Végre nem nézhette tovább a nő telt piros ajkait, anélkül, hogy valami édeset ne gondoljon rólok, a bűvös-bájos szemek minden tekintete ittasabbá tette, még közelebb simult - midőn hirtelen nyers hangon szólal meg valaki ablaka alatt, az ajtót benyitják s a hívott hadnagy belép rajta nagy bizalmasan.
Akárki lépett volna be e percben, számíthatott a nagyon természetesen kimagyarázható legmogorvább fogadásra, annál inkább a kérdéses hadnagy, kiben a főtiszt egy engedetlen alattvalót, s ami több, alattomos vágytársat vélt megismerni.
- Jőjön ön a másik szobába! - kiálta rá haragos hangon, s maga után bocsátva a szomszéd terembe, elkezdett neki egy rettenetes leckét tartani subordinatiórul, kötelességről s azon esetekről, mik árulásnak tekintetnek.
A hadnagy szemre-főre bámult, s némi tájékozást véve magának azon bizalmas helyzetből, melyben őrnagyát a küldött nő mellett találta, semmivel sem hitte magát jobban kimenthetni a még nem sejtett vád alól, mint ha azt állítja, hogy ő a kérdéses asszonysággal különös gyöngédséggel és udvariassággal bánt mindenha.
- Éppen ez az ön vétke! önnek nem udvariasság volt utasításul adva, hanem szigorúság.
A tiszt zavarba jött. Azt hitte, hogy a szigorúság ellen éppen nem lehetett panasz.
- Ön egyedül bocsátotta idáig az általam elfogatott vádlottat.
A tiszt állítá, hogy ő három granátos kíséretében küldte ide.
Az őrnagy dühbe jött. - A hölgy maga legjobban el fogja mondani.
- Ez az úr azt mondja, hogy kegyedet három granátos kíséretében küldte idáig.
A nő hidegvérrel felelt: - Valóban nem tudnám, mire lett volna e kíséret, miután önakaratomból jöttem.
- Asszonyom, ön kötődik velem - szólt a hadnagy kifakadva - ön még zúgolódott ellenem, hogy miért ültetem az ön szekerére a katonákat.
- Ha úgy volna a dolog, nem találok rá okot, hogy miért tagadnám el, sőt biztosítom önt, hogy panaszt tennék érte.
- De én parolámra mondom, hogy igaz, amit állítok.
- Ha mind a ketten állításaink valóságára hivatkozunk, sohasem fogunk bizonyosat tudni. Én egyedül jöttem ide, az bizonyos, de ha kegyed azt állítja, hogy kísérettel küldött, hívja elő azt a három katonát, akire rábízott, azok legjobban fognak bizonyítni.
A hadnagy végtelen zavarba jött. Érzé, hogy igaza van, és látta, hogy mégis az ellenkezőt fogják rábizonyítani.
- Valóban azt a három katonát azóta sehol sem találják.
A nő gúnyosan mosolygott.
- Ön csak nem fogja azt állítani, hogy én az ön három granátosát az úton meggyilkoltam s elástam az árokba!
Az őrnagy haragosan közbeszólt:
- Menjen ön, az ön három granátosa sohasem volt a világon. Ön haditörvényszék elé fog állíttatni.
A nő egykedvűleg játszott egy az asztalról felvett tollal, mintha őt a tárgy tovább nem is érdekelné.
Ha vádolta volna az embert azon sérelemmel, mit az rajta elkövetett, nem kapott volna elégtételt, míg azzal merőben ellenkezőt állítva, teljesen célt ért.









Jókai Mór: Forradalmi és csataképek


V.
A hosszas táborozások alatt gyakran lehete látni majd itt, majd amott, majd a magyar táborban, majd az osztrák seregek közt egy és ugyanazon nőt, ki szüntelen más alakra változva, majd mint markotányosnő, majd pórnő vagy fiatal férfi alakjában megjelent, s mire észrevétetett, eltűnt. Ha gyanúba vették s üldözték, mire a személyes leírás köröztetett, már nem ő volt az, akit keresnek, más arc, más alak, más útlevél, semmi hasonlatosság elébbi alakjához.
Később megesett rajta, hogy el-elfogták, majd a császáriak, majd a forradalmiak, és ő a legvilágosabb tanújelek ellenére mindenütt ki tudta magát vágni; amely órában elfogták, a másikban már szabad volt.
Utóbb mind a két fél saját kémjének tartotta, s ekként járt-kelt szabadon egyik táborból a másikba. Egy óránál tovább egy helyen sem maradt, egy embernél többel soha sem beszélt, írást soha sem leltek nála. Sehogy sem lehetett rá bebizonyítani, hogy az ellenfélnek is szolgálatokat tesz.
Tudósításai mindig pontosak, kimerítők voltak mindkét fél részére.
Hogy e tudósításoknak mégis oly kevés hasznát vették a császáriak, annak okát abban lehet keresni, hogy a forradalmi vezérek csaknem mindegyikének az a szokása volt, hogy csata előtti napon az egész táborkarral tanácsot tartottak a másnapi ütközet diszpozíciói felől. Figyelmesen kihallgatták mindenik közbeszóló észrevételeit. A fáradságosan kidolgozott haditervet szépen leíratták, felolvasták, helybenhagyták, s másnap egy betűt, de csak egy gondolatot sem teljesítettek abból, ami ott meg volt írva. Ami pedig a seregek létszámát illeti, az minden számokon épült tudományt meghazudtolt, voltak zászlóaljak, miknek egy-egy századja többet nyomott a harcban, mint egy másik zászlóalj egészen.
Hermine gyakran megfordult a forradalmi fővezérnél, s ott nem ritkán leírva adta oda neki az egész haditervet, hogy vigye meg elleneinek, s miután a többi kémek szinte azzal összehangzó tudósításokat adtak, csakhogy sokkal hiányosabban, Hermine-t a legjobb kémek egyikének kezdték ott tartani.
Annak, hogy a kivitel a tervvel nem egyezett, természetesen ő oka nem lehetett.
A második szőnyi csatát megelőző napok egyikén ismét az ifjú őrnagy hadiszállásán találjuk az özvegyet. Éppen akkor ment oda.
- Éppen jókor jön kegyed, Hermine - szólt az őrnagy, bizalmasan üdvözölve a nőt -, a haditanács ma kegyedet különösen megdicsérte tudósításaiért.
- Nagy megtiszteltetés!
- Egy nagy feladat vár most kegyedre, mely koronája leend eddigi működéseinek.
A nő hallgatott, kérdezés helyett.
- Kegyednek Komáromot és a szőnyi sáncokat kell számunkra kikémlelni.
- Ahhoz én nem értek. Oda tudományos ember kell, ki a hadépítészet titkaival ismeretes. Mit tudhatom én, melyik sánc mire való. Rajzolni pedig éppen nem tudok. Küldjenek önök ily helyre valami mérnököt.
- Megbocsát, szép Hermine, az ilyen foglalatossághoz nem mindenkinek van szenvedélye, ehhez saját hivatás kell, sajátszerű vakmerőség, és egy kis resolutio azon esetre, ha az ember tetten kapatik.
- Csak egy kis ügyesség, semmi más, a magyarok nem gyanakodók.
- Megengedem, Hermine. Hogy könnyen be lehet jutni a várba és sáncokba, az nagyon hihető. De azzal még semmi sincs megnyerve. Ott minden helyet összejárni, feljegyezni: ez a feladat, s az ilyesmit kivinni felötlés nélkül - ehhez kell kimeríthetetlen leleményesség, ami kegyeden kívül senkinek sem sajátja.
- Tehát jőjön velem valaki, aki ahhoz ért. Mint a mesében a sánta és a vak, ketten csak teszünk egy emberszámot.
- Parbleu! Kegyednek, madame, ma nagy kedve van elménckedni; annak az embernek, ki kegyeddel együtt elindulna kémkedni, fanatikus bizalmának kellene lenni kegyed iránt.
- Nos? És ilyen ember nem volna a világon? - kérdé a nő csábos hízelgéssel dűlve a tiszt vállára.
- Madame, ön engemet ért? Bizonyomra ez a mesterség nincs ínyem szerint. Nyolcszor voltam már ágyútűz előtt, tudom mit tesz bátornak lenni, de ehhez az egyhez, megvallom, nincs bátorságom.
- Az igaz - szólt a nő gúnyosan -, oda a mámor is elég, míg ide józanság kell.
- A halál nemei közt nagyon válogatós vagyok. Mint katona, a csatatéren szeretnék meghalni, az ágyban meghalni unalmas, de a vesztőhelyen, Hermine, ah, ott rettenetes a halál képe.
- A halál képe előttem is rettenetes, hanem azért van az embernek esze, hogy őrizkedjék. Azt tudni fogja ön, hogy a magyarok engem saját kémjöknek tartanak, de azért sokszor megesett rajtam, hogy feltartóztattak, azonban soha egy betűnyi tanújelét nem lelték nálam azon foglalatosságnak, mely a vesztőhelyre vitt volna.
- Hogy történhetett az?
- Látja ön nálam ezt az aranyórát? ugye sokszor kérdezte ön tőlem, hogy hány az óra? és soha sem jött arra a gondolatra, hogy e kisded arany ékszer nemcsak az órát mutatja, hanem néha a halál óráját is. Nézzen ide.
S azzal a nő egy észrevétlen rugót megnyomva az óra oldalán, kétfelé vált az, s üreges belsejéből egy csomó kerekre vágott vékony papírszelet hullott ki.
- Ebben hordom én a veszélyes jegyzeteket. Kívülem senki sem tudja ez órát kinyitni, de nem is gyanakszik rá.
A tiszt gondolkozni látszék.
- Attól nem tarthat ön - folytatá a hölgy -, hogy saját ügyetlenségünk áruljon el bennünket; csupán egy esetben lehet önnek oka a tartózkodásra: ha azt hiszi, hogy én fogom önt elárulni. Ez esetben nem beszélek e tárgyról többet.
- Jó, elmegyek önnel - szólt a tiszt, leggyengébb oldalán támadtatva meg. - Gondolkodjék álruhákról.
- Elébb a tábori jelszavakról. Az álruha egyszerű polgári köntös. Ez legkevésbé felötlő.
Fél óra múlva az özvegy útban volt azzal az emberrel, ki férjét megölte, a magyar tábor felé.









Jókai Mór: Forradalmi és csataképek


VI.
Késő este Komárom egyik leégett épületében víg zeneszó mellett táncoltak a honvédek.
Valami élelmes ember kocsmát rögtönzött az elpusztult teremből. Ostrom alatti városban nem volt kedve senkinek leégett házát újra fölépíteni. A romok között az lakott, aki akart.
A borházba nyíló mellékszobában a maszkírozott őrnagy s az özvegy ültek egyedül, s halkan beszélgettek egymással.
Az őrnagy jegyzeteket rajzolt irónnal a nyitott óra belsejébe, a nő majd erre, majd amarra figyelmezteté őt írás közben.
- Milyen különös volna - kérdé egyszer a nő, felállva helyéről -, ha ezek odakünn megtudnák, hogy ön idebenn mit mível.
- Abban csak az volna a különös, hogy főbe lőnének - viszonzá az őrnagy, fel sem pillantva írásából.
- S ha én egyszer csak kikiáltanék: ide, katonák! ezen ember itt kém!...
Az őrnagy bosszúsan pattant föl:
- Hermine, kegyed tréfája igen helytelen!
- No, hisz azért ne förmedjen rám - szólt a nő féltréfásan -, hadd lássam, mit írt már? - s azzal kezébe vette az órát. - Ennek az órának még egy más rejteke is van.
- Lássuk.
Egy kis arany lemez félretolásával az óra belsejében egy férfi arcképe tűnt elő finom miniatűrfestésben. Kék nemzetőri dolmány volt rajta, hosszú ezüst gombokkal.
- Ki ez a férfi?
- S nem ismerné ön? - kérdé a nő élesen, vadon tekintve a tiszt szemeibe.
- Ez azon férfi! - kiálta ekkor reszkető hangon, vad fenyegető alakká magasulva fel, és arca kigyulladt -, ez azon férfi, kit ön megölt s kinek jegygyűrűjét most is ujján viseli, s akit én imádtam, imádok még most is, szerencsétlen férjem!...
A tiszt fehér lett, mint a fal. Megmerevedett ez irtózatos asszony megölő tekintetétől. Egy hangot nem bírt kiejteni száján, csak úgy bámult reá s nézte tétlenül, ellenállás nélkül, mint közeledik a nő az ajtó felé... Első lépése szilárd, a második tetovázó... a harmadiknál térdre esik, kezét az ajtó kilincsére teszi s reszketve, halálfehér arccal tekint vissza áldozatjára, ki még mindig ott ül mozdulatlanul, mint kit a szél ütött meg.
- Csak egy szavam, és meg vagy halva... - szól a nő, küzdő lélegzetétől megszaggatott szavakban. - Elvesztél... Hónapokon át éjjel-nappal fáradtam rajta, hogy megölhesselek... most itt vagy... most nem kell halálod többé... menj, fuss, mentsd meg magadat!... Elhoztalak a halál küszöbéig, fordulj vissza, nem kell halálod többé... Add ide azt a gyűrűt ujjadról és menj...
A tiszt felugrott, el akart távozni az ajtón keresztül.
- Őrült, hová akarsz? mindenki megtudja, arcodról, hogy ki vagy, ott az ablakon át, ugorj alá, ússzál keresztül a Vágon. Vigyázz, el ne fogjanak. Nem kell halálod. Eredj...
A tiszt kiszökött az üres ablakon át, s gyorsan sietve tűnt el a romok között.
A nő reszketve, láztól gyötörve hallgatta távozó lépteit, s midőn azok elhangzottak, lerogyott térdére, könnyei megeredtek, zokogott, kezeit fölemelte, s mintha beszélne látatlan églakókkal, rebegé:
- Meg vagy elégedve velem?... Jól tettem-e így?... Helybenhagyod-e?...
*
Pár nap múlva véres csatát vívott Szőny sáncai alatt a két ellenséges sereg.
Hol ide, hol oda hajlott a diadal, mígnem utoljára a magyar vezér maga állt serege élére, s bíbordolmányában, lengő piros tollakkal iszonyú rohamra vezette harcos huszárait.
Szembe a császári nehéz lovasság jött vele.
Mint két lávafolyam közelgett egymásra égő harcvágyával a két ellensereg. A tisztek mindenütt csapatjaik élén.
Hirtelen a császáriak csapatjából kiválik egy vitéz s előrenyargalva, a magyarok vezére felé tart. Hirtelen összecsapnak, hosszú sebet kap fejére a magyar vezér, a császári lovag holtan hull a földre.
A következő percben mindkét sereg egymáshoz ütődik. Szörnyű roppanással csapnak le egymásra. Rémes ordításuk egetföldet betölt.
Küzdnek sokáig, elszántan. A magyar vezér megy elöl véres ruhájában, véres kardjával és véres fejével; mire visszatér, a csatatér az övé. A holtakat ő temetteti el.
Azonban lováról ájultan veszik le, sebe mély, nehéz, csak a harc tartotta fenn lelkét.
Hermine sebeit ápolni siet a vezérnek.
Nemsokára azt is behozzák, aki megsebesíté. Az már halva van, éktelen nehéz seb veté le a földre, a lovak meggázoltak.
Hermine megismeri azt is.
Tehát csakugyan nem kerülheté el halálát.
De halála szép volt. A magyar vezér kezétől esett el, merész viadalban, sebet adva és nyerve.
A nő elmerengő szemmel nézte soká a két szép halvány férfit. Melyiket szerette! melyiket gyűlölte? Talán egyiket sem, talán mind a kettőt? Nem tudta meg senki...









Jókai Mór: Forradalmi és csataképek


Székely asszony
Elhallgattak az ágyúk, elhalt a csatazaj, elhullottak a hősök.
Csak a távol égen villogott még valami láng, hallatszott a távol égdörgés, szélsóhajtás. Tán az elhullottak szellemei kezdettek odafenn új, kérlelhetlen csatát az ég kapuit védve most azok ellen, kik ellen egy óra előtt a hon határait védték.
Sepsiszentgyörgy kapuja előtt a domboldalban, a temetőben, ott ültek a székely asszonyok, várva-várva - nem a csatából megtérő kedveseiket, hanem a győzelem hírét.
Leültek a sírkövekre, a kizöldült sírhalmokra, s hogyha dördülést hallottak, maguk között találgatták: ez a mieink ágyúja... ez volt mostan Gábor Áron... emez volt az ellenségé... s ez rá az ég mennydörgése...
S mikor már nem hallott semmi, fenndobogó szívvel várták, melyik győzött, melyik vesztett.
Székely anyák, székely leányok, menyasszonyok, feleségek egy óhajtást mondtak magukban: hogyha visszajő a kedves, győzelemmel térjen vissza, de ha elvesztett a nemzet az eldöntő ütközetben, hírmondó ne jőjön belőle.
A kápolna küszöbében, a szellős kripta ajtajánál ősz, hallgatag férfi ül. Vénember már, nyolcvanéves, szemei világtalanok, két naptalan hold az égen, régóta már csak a lelkével lát.
Ide hozatta ki magát, nem nyughatva szobájában. Ide hozatta ki magát a temetőkertbe. Miért nem ásatott sírt is magának! Mellette egy nyomorék ül. Egyik keze, egyik lába összezsugorodva. Pedig a szív minden gondolatja ott jár a véres csatatéren. Keserűen mondja magában: miért nem lehetek én ottan!
Az alkonyat kétes világánál térdére fektetett bibliából olvas a nyomorék az öregembernek. Ők az utolsó két férfi a városban, az egyik vak, a másik sánta, a többi elment a harcba.
A nyomorék olvas az Izrael harcairól, nagy nehéz csatáiról az Isten választott népének, a szent háborúról, hol az Isten ládája mellett, védve, viaskodva harmincezer férfi vesztette el éltét.
- Miért nem lehetek én ottan? - nyöszörög felsóhajtva a nyomorék és tovább olvas:
,,És elnyerék az Isten ládáját és Éli két fia is meghala."
,,Elszaladott pedig egy ember a harcból és ruháját megszaggatá és port hinte fejére."
,,És íme, Éli ül az útfélen, várakozván, mert az ő szíve nagy rettegésben vala."
,,Mihelyt bejutott a hírmondó a városba, megzendüle az nagy jajkiáltással."
,,Micsoda kiáltás az? - kérdé Éli, hallván a kiáltást."
,,Vala pedig Éli kilencvennyolc esztendős, és az ő szemei meghomályosodtak."
A nyomorék nem bírta olvasni tovább, föl talált tekinteni az ősz emberre; és szíve elfacsarodott, szemei megteltek könnyel.
- Miért nem olvasod tovább? - kérdé az aggastyán.
- Sötét van, nem látom az írást.
- Nem mondtál igazat. A lemenő nap melegét még érzem arcomon. Miért nem olvasod tovább?
A nyomorék kitörülte szemének felhőit, a könnyeket, és olvasott:
,,Monda az ember Élinek: a harcból jövök, a harcból szaladtam el."
,,Megfutamodék az Izrael, a te két fiad is megholt, az Isten ládáját is elnyerték."
A nyomorék nem bírta tovább tartani magát. Hangos zokogásra fakadt, s fejét az aggastyán térdeire hajtva, elrejté arcát kezeibe.
Az ősz nem sürgette, hogy olvasson tovább, hanem behunyt szemmel folytatá halk hangon a bibliai vers jól ismert végsorait:
,,És mikor Éli az Isten ládáját hallá említeni, hátraesék székéből a kapufélen és meghala."
       
A temető árka mellett egy ákásznak támaszkodva egy magas némber áll.
Harminchat éves lehet. Vonásai kemények, szigorúak, de még most is szépek.
Az ég egyik oldalán a lemenő nap lángol, a másik oldalon a fergeteg villog. A székely asszony arcát egyfelől a nap búcsúfénye festi tartós aranyszínre, másfelől a villám vet rá elmúló kék-zöld világot.
S mentül jobban hanyatlik alá a nap, a villám fénye annál kékebb, annál sápasztóbb a nő arcán.
Kezét szeme elé tartva, a távolba bámul, alakja nem mozdul, mintha kőből volna faragva.
Ez Judit, a székely asszonyok ős példányképe. Egyike azon soha el nem virágzó alakoknak, kik arcuk kifejezését, nagy fekete szemeik ragyogványát, sűrű hajfürteik hollószínét, szavaik átható csengését s termetök életerős karcsúságát megtartják a késő vénség idejéig, kikben a lélek sem vénül meg, hanem az évekkel megerősödik.
Karcsú, büszke termete körül szép fiatal tizenhat éves leányka fűzi karjait, odasimulva hozzá, mint hízelgő folyondár a sugár jegenyéhez.
E leánykát Arankának híják. Szép, kékszemű gyermek, sima szőke hajjal. Arca oly fehér, hogy szinte világít az éjben, s alakja oly lenge, hogy tán a fuvallat is elvihetné, mint a repülő virágmagvat.
Azon nőnek fia, kinek kebléhez simult, a szőke leánykának jegyese. Most elment a csatába. Az anya és a menyasszony szemei tán őt keresik az alaktalan távol ködeiben.
- Nem látsz ott egy alakot közelíteni? - kérdi Judit a leánytól, kezével a távolba mutatva.
Aranka még közelebb simul hozzá, hogy a mutatott irányt megláthassa. Feje egészen a nő vállán nyugszik. Még nem lát semmit. A kék szem csillagsugára nem bír magának utat törni odáig a homályban, hová a fekete szem tűzsugára elhat.
Pillanatok múlva láthatóbbá lesz az alak. A leányka arcán szerelmes hajnalpír ömlik el, az anyán haragos lángvörösség.
- Ez ő, kedvesem - rebegi Aranka, kis kezeit szívére nyomva, mintha csitítani akarná a kis nyugtalant.
- Nincs fegyvere! - kiált eliszonyodva Judit, s elfordítja arcát és szemeit kezével eltakarja.
Oly távolból megismeré a szerelmes vőlegényét, oly távolból meglátta az anya fia gyalázatát.
Tántorogva, tétovázva jött a látott alak az úttalan síkon. Feje búsan csüggött alá, lépései alatt inogni látszott a föld.
Térdei olykor megtörtek alatta. Elesett. Meg-meg fölkelt s végerőködéssel látszott sietni a város felé.
Majd, hogy észrevette a temető dombjára gyűlt nőket, arra vette útját. Sáros és véres volt, haja lecsüggött arcába. Ruhája meg volt szaggatva. Kezével egy nagy szakadást mellén nagyon iparkodott elrejteni, hogy senki meg ne lássa. Mindenki ráismert benne Judit fiára, s a nők körülállták az anyát, amint a fiút arra látták tartani.
A temetőárok az anya és fiú között volt. Ez nem bírt rajta átmenni. Ott lerogyott az árok előtt.
- Hol hagytad fegyveredet? - kiálta rá, előlépve a tömeg közül, kemény elítélő hangon Judit.
A fiú felelni akart. Akarta mondani, hogy fegyverét otthagyta ellensége szívében bennetörve, de nem volt ereje szólni, a hang megfagyott ajkán.
- Szólj, elveszett-e a csata?
A fiú némán inte és fejét lehajtá.
- Vesztél volna te is ottan, ne maradtál volna meg a gyalázat napjaira. Miért jöttél el? - A fiú hallgatott.
- Miért akarod túlélni hazádat? Temetkezni jöttél haza? Kerestél volna sírt magadnak ottan, hol meghalni dicsőség, a csatamezőn. Eredj innen! Ez a temető neked helyet nem ad. A mi halálunkban nem osztozol. Eredj tőlünk. Eltagadd, hogy itt születtél. Élj vagy halj, de elfelejts bennünket!
A fiú esdő tekintettel nézett szét a nők arcain. Sehol részvét, sehol egy szánakozó vonás. Kereste szemeivel menyasszonyát, lelkének legszebbik reményét, a kis szőke leánykát.
Ott térdelt az anyja lábai előtt, kedves kis fejét elrejté Judit ruhái közt és el akarta titkolni, hogy zokog.
Az ifjú még tétovázott, még várta, hogy valaki tán marasztani fogja. S mikor látta, hogy senki sem szól hozzá, még menyasszonya sem, még az sem marasztja, az sem vigasztalja, felvánszorgott a földről szótlanul, kezével keblén szétszakadt ruháját összetartva, tántorogva, ingó léptekkel nekiindult az úttalan avarnak, nem nézett egyszer sem vissza, elvadultan a puszta erdőkbe eltévedt, ott levette kezét elszakadt öltönyéről. Irtózatos seb látszott meg alatta. Valahol a harasztos völgyben eldűlt, vére kifolyott, ott meghalt.
Sohasem tudta meg senki.
Jöttek aztán a vesztett csatából még többen a székely ifjak közül. El-kiűzték őket a székely nők egytül egyig.
- Keressetek más hont magatoknak, ha ezt meg nem védelmeztétek.
Elátkozták, elhajtották őket a széles világba. Menjenek, amerre látnak.
Székely ifjak elbujdostak. Kimentek idegen hazákba, most is odavannak, nem is jönnek vissza.
       
Nagy sírása hallatszott a székely asszonyoknak a temetőkertben. Egetverő sírás.
Az ősz ember a kriptaajtóban hallván a sírást, kérdé, mely sírás az.
- Elveszett Székelyország, a te fiaid, a te unokáid mind elhullottak. Gábor Áron is elesett, ágyúi is ottvesztek mind. A vezér is sebben elhullt.
Az ősz ember ezt hallva, kezeit és világtalan szemeit fölemelé az égre:
- Én Uram, én Istenem! - kiálta, s megszűnt világtalan lenni, a mennyei örök napfény megnyílt lelke előtt. Meghalt.
A székely nők felvevék karjaikba az elhunyt aggot, kinek a veszteség híre élte lángját kioltotta, s bevitték őt karjaikon árván maradt városukba, Sepsiszentgyörgybe.
Mankójával ment közöttük elmélázva a nyomorék s keserűen mondogatta magában:
- Miért nem lehettem én ott? Miért nem veszhettem ott el?
*
Nem volt már férfi Sepsiszentgyörgyön. A bátrai elhulltak, a gyáváit elhajtották, az utolsót most teszik koporsóba. Az is nyolcvanéves világtalan agg volt.
Csak nők és gyermekek maradtak még a városban. Özvegy nők és árva gyermekek.
A nyolcvanéves agg koporsója körül ott sírnak az elhagyottak. Isten látja, nem azt a halottat siratják.
Lábtól a koporsó mellett ül kis zsámolyon a nyomorék. Arcát tenyerébe rejté. Oly rosszul esik neki hallani, hogy a legutolsó férfi meghalt, őt nem tartja senki annak.
Az asszonyok a koporsó körül állnak, tele van az udvar is, mindenki elmegy nézni a halottat. Az utolsó férfit a koporsóban. Akit a legvénebbek sem ismertek fiatalnak. Aki meghalt szívszakadásban.
Rokona volt igen sok, tisztelői mind, akik ismerték, unokái és unokafiai száma egész népet tett már, és mindazok, kikkel életében jót tett, kiknek bajában támasza, tanácsadója volt, oly sokan valának... Ezeknek nagy része nincsen mostan itten. Kinn feküsznek a csatamezőn, kinn futnak az elátkozott világban. Annyi unokafiú közül csak az egy nyomorék van jelen, és azt senki sem tartja férfinak.
Mindenkinek szerette volt, mindenkinek halottja most, mindenkinek van benne mit siratni. De senkinek annyi, mint Juditnak, a büszkelelkű nőnek, és Dávidnak, a nyomoréknak. És csak ők ketten nem sírnak.
Mindkettő feje ég, lángokkal háborog. A tűzhányóhegy oldalából nem fakad patak. Szemeikből könnyek helyett tán inkább szikrák hullanának.
Judit félrehíja a nyomorékot a nősírás közül egy mellékszobába.
Összefont karokkal megáll előtte és beszél:
- Dávid! Szépapád kiterítve fekszik, te ott ülsz a ravatal mellett s egy könnyet nem ejtesz, miről gondolkozol?... Egész éjjel nem aludtál, hallottalak ágyadban-forgolódni, nyöszörgeni, miről gondolkodtál?...
A nyomorék lesütötte fejét és hallgatott.
- Dávid! ha te ép, erős férfi voltál, ha teneked e mankók helyett kardhoz, szuronyhoz szoktak volna kezeid, Dávid! lesütnéd-e fejedet némán, mint most?
A nyomorék felemelte lángoló arcát az asszony tekintetéhez s nagy fekete szemei oly bátran, oly hősien világoltak elé, mintha az erős lélek egy pillanatra elfeledte volna lakháza silányságát.
- És te sohasem leszesz boldog - folytatá az asszony. - Terád semmi öröm nem vár az életben. Pedig ki tudja, még meddig élhetsz?... De szólj, ha megjelenne a halál előtted legdicsőbb arcával, ragyogóbban, mint a csatamezőn, s azt mondaná: ,,vesd el mankóidat, vedd a rombolás szereit kezedbe, ím, én kezedbe adom a világból mindazt, amit szerettél, csinálj magadnak koporsót, csinálj magadnak máglyát belőle, hogy mikor meghalsz, ne maradjon itt utánad semmi, amiért visszagondolj a másvilágról a földre..."
- Nem értelek.
- Nem akarsz talán... Csak mégis szép az élet, ugye? Még a rongyok között, a gyalázat szennyében, a nyomorék testben is szép az élet... Még a mankóért sem kellenek cserébe a szárnyak..
- Ó, ne mondd. Hányszor adtam volna oda a megutált életet az irigylett halálért! - szólt a nyomorék s halkan tevé utána: a dicső halálért.
- S kinek volna dicsőbb halála, mint neked! Egy csatatér felett, hol az elemek maguk is csatáznak, magasan a harckiáltás közepében ott állanál, vérontó angyalául a halálnak, érchangon hirdetve halálos ellenállást mindennek, aki él, s mikor már mindenki elhanyatlott, mikor nincs, aki segítsen többé, kiragadnád az ellen kezéből a biztos győzedelmet, s magaddal vinnéd azt hősien meghalni nem a sírba, hanem föl az égbe.
- Ó, tehetném bár! - sóhajta fel a nyomorék. - De mi az én hangom? Mik az én karjaim. Szavam nem hallatszik a harcban. Kezem a győzelmet el nem veszi senkitől.
- Figyelj reám. A győztesek ma vagy holnap városunkba jőnek. De nem leszen itt megpihenésük, nem vár reájuk öröm, nem nyugalom. A házak be lesznek előttük zárva. A fegyverre fegyver lesz a válasz, s ha Sepsiszentgyörgy férfiai el tudtak esni városuk védelmében, asszonyaik nem lesznek hozzájuk méltatlanok. Mi elveszünk, a nőkar gyönge, bár a szív erősebb. Sem fegyverünk, sem erőnk ellenállani, csak akaratunk. A cél úgysem a győzelem, hanem a becsületes halál. Te fel fogsz menni a toronyba. Midőn messziről meglátod jönni az ellenséget, a harangot meghúzod, mi akkor a halottat elvisszük temetni. Sírjánál bevárjuk a nem szeretett vendégeket, s ha erővel akarnak bejönni, akkor jaj nekünk. Minden házat külön fogunk védni. A kétségbeesés megtanít bennünket harcolni, s ha erőt akarna venni a gyönge szíveken a félelem, a csüggetegség, hallani fogjuk a toronyból a te harangod ércszavait, s új erő fog szállni kebleinkbe. Verni fogod a harangot, míg a csata erőt nem vesz. Akkor találsz ottan egy fülkében előre elkészített szurokkoszorúkat, azokat meggyújtod, s ha látod, hogy az ellenség elfoglalta a várost, lehányod azokat a házak tetejére, s visszafoglalod a várost tőle, s szikrák özönében, füstnek fellegében fölviszed magaddal a magas mennyországba.
A nyomorék mindig lázasabb reszketéssel hallgatta a rettenetes némber szavait, az utolsó szavaknál kiejté kezeiből mankóit s odarogyott a nő lábaihoz, és annak térdeit átölelte, és rebegett valami érthetetlen szókat, de ragyogó szemeiből olvasni lehete, hogy lelke már repülni készül a halál képe felé.
- Lesz-e bátorságod?
- Ó, örülni, vigadni fogok! Nem leszek béna, nem leszek nyomorék, hős fogok lenni. Rám gyújtom a toronytetőt, úgy fogom húzni a harangot, s mikor már lángolni fog körüle a város, még akkor is verni fogom a tüzes izzó harangot és énekelni, míg a láng meg nem emészt: ,,szolgáidnak testek, akik megölettek, adattak a hollóknak!" - Ordíts kapu! kiálts város! Eljött az Úrnak rettenetes napja!...
És a nyomorék alakja, mintegy szent convulsióban elkezde erőszakosan reszketni, száraz, elfonnyadt karjai kiterjesztett kezeikkel az égre voltak emelve. Térden állt, mert mankóit elejté. Úgy nézett ki, mintha buzgó megdicsőülésben ihletetten imádkoznék.
- Jer velem - szólt az asszony felemelve őt a földről. Dávid felvette mankóit, s oly sietve, oly élénken haladott az asszony mellett, mintha nem is a földön járna. Mintha a mankók helyett máris szárnyakat viselne.
Hogy átmentek a halottastermen, odalépett szépapjához, megcsókolá annak hideg arcát, hideg kezeit s magasztos túlvilági arccal rebegé:
- Látjuk egymást nemsokára.
Judit meghagyta a nőknek, hogy ottmaradjanak, míg visszajő; maga elment a nyomorékkal, felvezette őt a toronyba. Eddig nem mutatott erővel ment az fel a meredek lépcsőkön, a lélek látszott őt vinni.
Judit megcsókolta a szegény béna homlokát s azzal otthagyta őt a toronyban.
Dávid kiült a toronyablakba, ahonnan messzire el lehete látni, s mikor meglátta Juditot, onnan fölülről utána kiáltott.
A nő föltekintett, a béna kihajlott az ablakból s mankóját leveté.
- Nem lesz rá többé szükségem! Bizonyos akarok róla lenni, hogy a kísértet órájában bátran viselem magamat. Azért magamra zártam a torony ajtaját, a kulcsot íme lehajítom.
S levetette a kulcsot a toronyablakból.
És azután a távolba nézett.
*
Judit a halottasházhoz visszatért.
Ott gyűltek össze Sepsiszentgyörgy asszonyai magukat kisírni. Pedig sírhatott volna mindenki otthon is, halottja volt minden háznak.
Judit megállt közöttük az udvar közepén. Magas, uralkodó termete, átható szemei, hideg, erőteljes arca mutatá, hogy mikor a fiág kihalt, neki kell a fennmaradottak vezérének lenni.
Inte, hogy ne sírjanak. Mindenki elhallgatott.
S azután szólt hozzájuk, erős, csengő, reszketéstelen hangon.
- Testvéreim! Sepsiszentgyörgy özvegyei, árvái, halljátok szómat! Isten nehéz kísértetekkel látogatta meg napjainkat. Túl kellett élnünk a nálunknál jobbakat, túl mindent, akit szerettünk. Városunkban nincsen egy ház, mely valakire ne várna, valakire, aki vissza nem jő. Akármeddig éljünk, számunkra több öröm nem terem többé. Megagghatunk, megőszülhetünk szomorú lakházainkban, éltünk jobb fele a föld alá van téve. De még ez nem legsúlyosabbika a csapásoknak, mik fejünkre mérvék. Azok helyett, akiket szerettünk, el fognak jőni azok, kik őket megölték. Látni fogjuk őket utcáinkon diadalmas zenével végigvonulni, látni fogjuk őket szobáinkban azon helyen ülve, mely kedveseink után üresen maradt. Az ismert hangok helyett hallani fogjuk az idegen szókat, s arcaitok özvegy bájait érni fogja az idegen kívánó tekintete. De én azon időt nem fogom gyáván megérni. A halál mindent visszaád, amit az élet elvett, s a halált nem veheti el senki, mint az életet. Ha nem tudnám, hogy székely nők közt vagyok, búcsút vennék tőletek, s azt mondanám, egyedül megyek, egyedül cselekszem, egyedül halok meg. De ismerlek benneteket. Ott kell lennetek, ahol én leszek, tennetek azt, amint én, halottjaitokhoz méltóknak lennetek. Most haza fogtok menni, mindenki hordja fel vagyonai legbecsesebbjét háza padlására, kapuit torlaszozza el szekerekkel, csak az ajtók maradjanak nyitva, rakjon tüzet a kandallóban, a gyermekek forraljanak vizet és olajat az üstben. Az első harangszóra mind ide fogtok jőni. A halottat kivisszük a város kapujába, ott az utca végén, a kapu előtt keresztben egy sírt ásunk neki, s ezzel a sírral be lesz zárva a város. Innen élve ki nem megy azontúl senki. Most menjetek, házaitokat elrendezni. Az első harangszóra sietve gyűljetek ide.
Az asszonyok szétoszlottak, egy sem sírt többé. Elfásultan, a kétségbeesés némaságával hazament mind. Tette azt, ami mondva volt, kapuit eltorlaszolta, vizet és olajat forralt, kést köszörült, fejszét élesített. A kisgyermekek sírtak-ríttak a pitvarokban, maguk sem tudták, hogy miért.
*
Predialó felől a hegyút kanyarulatán a távolban magas porfelleg oszlopai kezdtek támadozni a Sepsiszentgyörgyre vezető úton közelegve.
A harang megkondult.
Egyetlen harangja volt ez Sepsiszentgyörgynek, a többit mind ágyúnak önték.
Most e harang kondulása jelenté, hogy nem szeretett vendégek jőnek.
- A készülőt húzzák!... A temetésre készülő verset... Kinek temetésére?... Az utolsó férfinak.
- A lélekharangot húzzák!... A halálra készítő csengettyűt... Kinek a halálára?... Az egész városnak.
Sepsiszentgyörgy kapujához két csapat közelget. Egyik kívülről, másik a városból.
Amazok mind férfiak, fegyveres, kemény vitézek. Emezek mind nők, leányok, gyönge, fegyvertelen népség.
Amazokkal nehéz ágyúk, a halál diadalszekerei jőnek, hathat harcméntől vonatva. Ezekkel is egy szekér jő, az is a halál szekere, hat fekete paripától vonatva, a halottas kocsi, rajta a koporsó gyászfátyollal beterítve.
Amazok riadó harczenével közelítnek, bús méla énekkel ezek, amazok lobogó zászlókkal, emezek lobogó fáklyákkal. Mindkét csapat a kapu felé tart. Sír van jelölve az úton keresztbe.
Az előtt fognak találkozni mind a ketten
       
Egy csapat cserkesz lovag közelg a városhoz. Ruházatjok, arcvonásaik, nyelvök, mind valami eltévedt emlék a rég-rég múlt időkből, - mikor a magyar nép elindult az ismeretlen világba hazát keresni, - üldözte már akkor is a sors, - nem maradhatott régi honában, - milliónként elhagyta szülőföldét, - itt-amott letelepedett, - a sors viharjai onnan is kizaklatták, - egy része odább ment, - a másik elmaradt, - messze Volgán túli földön, - a Kaukázus vad bércei mögött, - az elvált testvérek sohasem hallottak egymásról többet, - összekeveredtek a szomszéd fajokkal, mindenik nagyot változott, - s mikor ezredév múlva a világszellem szeszélye ismét összehozza őket, mind ellenség állanak egymással szemben, nem ismernek egymásra többé; de valami fájdalmas sejtés, valami keserű vonzalom lepi meg a találkozókat, s mindkettő elszorulni érzi szívét, ellankadni karját és nem tudja, miért.
A csapat vezére egy szép ifjú herceg a Kaukázus vidékéről, napbarnította szép ovál arcához oly jól illik az a kis sötét bajusz. Ha dolmányt venne magára, senki sem mondaná, hogy nem magyar.
De ez öltözet is, melyet visel, oly különös hatású, az a piros, körül prémes süveg, a kurta virágos szövetű mellény rövid ujjaival, mely alól hosszabb másszínű kaftán látszik elő hosszú ujjakkal, az a görbe kard, maga a kard felkötésének módja, mind oly emlékeztető valami ismerős tárgyra, valakire, kit tán egykor képben lefestve láttunk s nevét elfeledtük, valami álomképre, mely többször megjelenik, valami regére a távol gyermekkorból. Az ember felsóhajt s úgy fáj, hogy nem tud vele beszélni, hogy nem tudja megkérdeni tőle, mit csinálnak az otthonmaradt rokonok, boldogok-e? Imádják-e még a régi Istent? Szabadok-e még őspusztáikban, ősbérceik között? Lám, mi nem vagyunk boldogok az új földön. Minket el-elhagyogat a választott Isten. Sokat sírunk, sokat vérzünk, bár ne jöttünk volna ide soha!
Ha meg tudnák érteni szavainkat, s mikor hazamennek, elmondanák otthon, hogy az eltávozott testvérek sorsát nincs mit irigyleni, s egy-egy könny, egy sóhaj jutna számunkra, s az unokagyermek megtanulná neveinket kimondani. S aztán alkonyatkor kiülnének a magas sziklákra, kunyhóik küszöbére, melyeket még nemrég oly hősien védtek, és oly hiába, mint távol rokonaik, kiknek feje fölött a nap leáldozik, s mondanák olyankor: így áldoztak le ők is!...
       
A csapat a város kapujához ér - a nők már akkorra megásták a nagy sírt, keresztül az útban, elzárva vele a kijárást, bezárva a várost.
Mivel lehetne jobban bezárni egy várost, mely nem akar magába több lakost fogadni, mint egy sírral, éppen a bejövők útjában?
A lovagok csapatja megáll a temetkezők előtt. A nők énekelnek, bús halotti dalt a halálról, a halál után megboldogultakról, vigasztalásait a sírnak, a túlvilág reményének, az élet semmi voltát; a nőhang különben is szomorú, a halotti dal reszketve, mint az éjféli óraütés, hangzik el rajta, a zokogás kitölti a hangok időközeit, s belül a városból a gazdátlan egyedül maradt házőrző ebek sejtő vonítása hallik.
A lovagcsapat vezetője leszáll harcménjéről, társai is mind leszállnak. Kezeiket összeteszik, fejökről leveszik a csalmát, s a sír oldalára állva, áhítattal imádkoznak, buzgón égre emelt szemmel. Ki hinné, hogy ez ellenség?
A vezető végzett ima után közelíteni akar a nőkhöz, kik a sír túlsó oldalán állnak, ekkor egy közülök előlép, Judit az, bátor, hideg tekintetével s tiltó mozdulattal visszautasítja a közeledőt.
- Ne közelíts! E sír határ köztünk és köztetek. Nincs mit keresnetek e városban. Csak nők és gyermekek lakják ezt, kiknek gyámolait már megöltétek. Ím e sírba most fektetjük az utolsó székely férfit, aki Sepsiszentgyörgyöt lakta. Itten vénült ő meg, szent volt. Nyolcvankilenc évig hagyta élni Isten, hogy vezére, tanácslója legyen az egész városnak, most elhívta őt magához, mert e városnak nincs szüksége életre többé. Csodálatos volt halála, nem kínlódott, mint más ember, a vesztett csata hírére kirepült a lélek belőle. Vak volt tíz esztendő óta, mert ha nem lett volna az, akkor nem a csata híre ölte volna őt meg, hanem a csaták acélai, mint megölték a többit mind. Sepsiszentgyörgy hölgyei ide fogják őt elásni, a városnak kapujába, éppen a bejárás elé, hogy aki be akar jőni, elborzadva visszatérjen. Lassanként begyöpösödik majd az út, s az utasok nem fognak idetalálni többé, a város mellett körös-körül megnő az erdő és a fű. Mi pedig egyenként elhalunk, és nem akarjuk, hogy valaki bennünket megsirasson. Éltünk gyászban, meghalunk emléktelenül, mint illik özvegyekhez, kiknek férjeik a csatamezőn maradtak. Azért áldott legyen e sír, mely e várost a világból kizárja, és átkozott legyen, aki azt átlépi, éltében és halála után. Amen!
A cserkesz engesztelő arccal szólt ismeretlen szókat a székely hölgyhöz, s a kebléből kivont fehér kendő, mit feltűzött dárdája hegyére, azt látszék mutatni, hogy békét, engesztelést hozott a városnak. Az asszony elérté a jelt s megtagadva intett.
- Hiába hozod a békét. Amíg itt egy élő lehelet lesz, háború van köztünk és köztetek. Béke nekünk csak a halál. Szomorúság lakik itten. De a szomorúság csak halottainkért él a szívben, rátok nézve gyűlöletnek fészke van ott. Menjetek innen. Nagy a világ, elfértek benne. Nincs tőlünk mit elvennetek. Pihenni sem jöhettek ide. A nyugalom elköltözött e városból örökre. Fényes nappal sírok kísértetei járnak végig az utcán. Kisírt szemű nők, kik kedveseik sírját s a magukét keresik. Boldogtalanok, kiket az őrültség kerget s az öngyilkosság vezet. Menjetek innen.
A cserkesz szívében oly különös visszhangot gerjesztettek az ismeretlen ismerős hangok, elmélázva megállt a sír előtt, dárdája nyelére támaszkodott, szétnézett a gyászos asszonyokon, mintha mind ismerősei volnának, nem tudott nekik mit szólni.
Kötelességgyakorlásban növekedett fel, megszokta a parancsszót latolgatás nélkül teljesíteni, és most nem érzett magában erőt arra, hogy a városba bemenjen, mint ez meg volt neki hagyva.
- Vedd le kopjádnak hegyéről, vedd le azt a fehér kendőt! - kiálta reá az asszony. - Döfd e szívbe fegyveredet, mártsd vérébe azt a fehér kendőt, akkor tűzd fel lobogónak, úgy jöhetsz be városunkba.
- Szíveinken, holttesteinken keresztül! - kiáltának mind egy hanggal az elkeseredett asszonyok, s odaveték magukat a cserkesz főnök lova elé; a paripa tombolt és ágaskodott.
És a cserkesz arra gondolt, hogy neki is van otthon édesanyja, akinek szavai oly hasonlók ez asszonyéhoz, és szép húgai s ifjú jegyese, kik szintoly szépek, mint ez ifjú nők lovának lábai előtt, szemeik éppen úgy ragyognak, arcaik oly halaványak, hosszúkásak, vonásaik oly szenvedők, termeteik oly délcegek és hajuk olyan fekete - a szépséges cirkasz nőké, mint e székely nőké itten.
És szíve erőt vett rajta. Félrefordította fejét, hogy az asszonyok ne lássák a szeméből hulló könyűt, és azután lovát sarkantyúba kapta, egyet inte fehér kendőjével a hátrahagyott gyászos asszonyoknak, azután leborult lova nyakára. Társai utánasiettek nyargalva, a dárdák süvöltöttek a légben. A porfelleg elnyelte alakjaikat. Sem a székely hölgyek, sem a cserkesz hölgyek nem látták őt többet.
A sereghez visszaérve, haditörvény elé állíták, amiért a parancsot nem teljesíté, s kit a csaták golyója elkerült, megölte a szigorú haditörvény, amiért ellene vétett.
Küldtek azután keményebb szívű embert az asszonyoktól lakott város ellen. Az letapodta lovai patkójával az utca közepére ásott sír dombját s a zárva talált házajtókat kopjákkal ütteté be erőszakosan.
Fáradságos harca lett ott, a harc dicsősége nélkül, asszonyokkal, gyermekekkel és gazdájukat védő ebekkel. Egyenkint kellett elfoglalnia minden házat. Újra kezdeni a harcot minden utcán, ablakokból, házhéjáról kövekkel és forró vízzel küzdött ellene a fanatikus nép.
És a harang egyre kongott. Sikoltás és fegyverzaj közt hallatszott a rémes kongás, kétségbeesésre késztő hangok, mikkel a magas torony - mint egy tömör óriás, aki maga nem mozdulhat - fölülemelkedve az egész városon, népét buzdítani tetszék, s ha olykor szűnt a nagy zaj, hallatszék a vad, rikácsoló ének onnalfölül:
,,Szolgáidnak testek,
Akik megölettek,
Adattak a hollóknak."
Éjszakának idejére küzdetett le az ellenállás. A város kezében volt a hódítónak, már erősen hallatszott a diadalének, alig-alig az elhalók kiáltása, midőn hirtelen, mintha az égből szállnának alá, ártó tüzek repülnek le az alanti házak tetőire, az égő szurokkanócok egy perc alatt felgyújtják a várost, a viharos forgószél segélyül jő a lángoknak, a tüzes zsarátnokot végigfújja a város egyik szélétől a másikig. A láng emelkedik, az ég fedele izzani látszik tőle, s a fekete füstben a szélkavarta repkedő üszköket mintha láthatlan démonok vinnék eget ostromló csatába. Az emberkiáltást túlharsogja a vihar tombolása.
De legmagasabban minden lángok között lobog fennyen égve a torony teteje, mint egy óriási fáklya, és az égő lángtető alatt még mindig hallik a szomorú harangkongás, csatának, tűznek, viharnak és temetésnek hangja. Most hirtelen egyet fordul a szél, a lángokat ismét megfordítja, egy iszonyú roppanás hallik, aztán a harang elnémul, talán éppen az esett le.
A két elem ura lett a csatatérnek, a szél és a láng.
Az emberek elfutottak onnan. Csak két ellenséges harckiáltás hallatszik még: a vihar üvöltése és a lángok ropogása. Mintha léggé olvadt nők szellemei hánynák alá égő szikrák alakjában égnek törekvő lelkeit a harcos férfiaknak, s mentül többet levernek onnan, annál több rohanna utánok a vítatott csillagos hazába.
Miért nem vagyunk mi is ottan!









Jókai Mór: Forradalmi és csataképek


Szenttamási GyörgyGonosz ünnep
Ki hítt téged elő, gonosz szellem?
Aludtál régen a föld alatt, hagytad zöldülni a füvet, pihenni az embert sírod fölött, ki ébreszt föl újra?
Mely idéző hang költe föl régi álmodból?
Megszomjazál talán a föld alatt, a pokolhoz oly közel, s feljöttél szomjadat vérben oltani el?
Lesz, lesz elég! folyni fog patakokban, tavanként fog megállani, hol a föld nem bírja már bevenni. Jer oda, igyál, mártsd bele rettenetes szájadat.
Igyál! Lakjál jól! Részegülj meg! S menj vissza sírodba ismét, légy átkozott és aludjál.
Készítsétek a késeket, a rossz szellem szomjazik!...
*
Szenttamás fölött fekete volt az éj. Egy csillag sem ragyogott.
Jó volt nem látni az égnek, mik történtek itt alant a földön.
Emberek, kik szeretet, barátság közt őszültek meg egy födél alatt, egy város határán belöl, kiket vérség, rokonság, hála, kötelesség fűze egymáshoz, kik megszoktak együtt érezni bánatot, örömet, egyszerre, mint egy veszett lélek leheletétől megtébolyodva, elkezdtek egymásnak irtására esküdni össze, s véres gyűlölettel szítták tele lelküket azok iránt, kik nem vétettek ellenük soha.
Szent Eustach napja volt. A rácok templomba gyülekeztek, mint mondák, Isten tiszteletére. De benn nem hangzott az Isten beszéde, nem szóltak az orgona sípjai - vad, férfihang beszéle nagy kegyetlenül szörnyen eljövendő dolgokat, s hangzott néha-néha rémes ritmusokban a hadizenő davoria.
A város többi népe nyugton volt. A lakosok, kik látták az itt-ott kivilágított ablakokat s a templomba siető mogorva népet, mondák magukban: nagy innepök van a rácoknak ma, s tovább nem törődtek vele, elmentek aludni.
Éjfél felé megkondult a vészharang. A templom ajtaja megnyílt, s kezdődött az ünnep.
Vad ordítással rohant a fanatizált nép alvó szomszédjai házára, s mintha rég rejtegetett bosszút kellene megtorlania, oly elkeseredéssel, oly dühvel gyilkolt le mindenkit, kinek ablakában gyertyavilág nem égett.
Ezzel különböztették meg házaikat a többiektől a rácok, tartva tőle, hogy tulajdon népök félreismerésből fel ne prédálja egymás háza népét kölcsönösen.
Pár óra alatt e magyar lakosság nagy része legyilkoltatott, csak egy kis csapatnak sikerült a mocsárokon keresztül szekereikre kapaszkodott hozzátartozóikkal megmenekülhetni. A sötét éjben azokat is sokáig üldözék, s mikor már a városban elcsendesedett a zaj, a vijjongatás, a harangszó elnémult, még akkor is lehete hallani a mocsárok közül egyes kétségbeesett sikoltásokat.
Tán egy szekér belemaradt az ingoványba, s a rajta veszett menekvőket fojtogatták egyenként a vízbe.
Elhangzott az is. S azután nem jajgatott senki többé. A kivilágított város több helyein zeneszót lehete hallani s a táncolók vidám kurjantozásait.
Éjfél után két óra felé egy szekér döcögött végig a város főutcáján. Benne egy férfi ült, köpenyébe húzódva s kíváncsi csodálkozással figyelve a szerte kivilágított ablakokra s a kitörő vigalom hangjaira.
Megáll tulajdon háza előtt szekerével s megütközve látja annak ablakait is kivilágítva mind, s benn hallja a zenét, a táncrobajt, az ujjongatást.
Odalopózék ablakához csodás aggodalommal eltelve, benéz kémlő szemekkel, s egy csoport ismerős arcot lát meg ottan, kik az ő poharaiból nagy danolás közt isznak s oly dühvel járják a táncot, egy középre állított bőrduda körül, mintha mindnyájan őrültek volnának. Mind régi ismerősei a városból.
Az ember nem tudva az előzményeket, azt hitte, hogy álmodik.
Majd egy némber kezdett szemébe tűnni, ki a legkicsapongóbb jókedvvel járt kézről kézre a vad mulatók közt, nevetve, kacagva és versenyt dalolva valamennyivel.
A jövevény sokáig nem bírt ráismerni az asszonyra.
Tulajdon felesége volt.
- Megálljatok! - ordítá belépve az orgiák házába, nem tudva, hogy mit fog tenni, mit fog mondani, de űzetve valami belső kínzó hévtől, melynek számára a düh kevés kifejezés.
- Megálljatok! - kiálta, minden ízeiben reszketve -, mit akartok itt?
A meglepett vigadók szétugrottak ijesztő arca elől. A legbátrabbak is elsápadtak, midőn közöttük halálfehér arccal megáll, és sokáig nem mert hozzá egy is közeledni.
Bántatlanul ment egész odáig, ahol felesége volt. Egy szép, piros, fekete hajú, fekete szemű asszony, kinek arcán kővé meredt az idétlen vigalom kifejezése.
A férj megölő tekintettel nézett az asszony szemeibe:
- Le térdre előttem!
Az asszony nem mozdult.
- Térdre, nyomorú! - ordíta a férj s arcul vágta a némbert, hogy az a földre bukott előtte.
- Megállj, kutya! - kiáltának ekkor minden oldalról a reá rohanó rácok, s egyszerre tíz kéz ragadta meg a férfit.
Tusába eredett velök, egynek közülök megkapta a torkát s el nem ereszté, míg le nem tiporták a földre, oda is maga után rántotta, s csak akkor bocsátá el, mikor már megfojtotta.
Ott megkötözték, egy szegletbe rúgták s azután körüle álltak.
- Mit akartok, mi bajotok velem? - kérdé a férfi vérző szájjal.
- Mit? nézz körül. Veszed-e észre, hogy akik itt vannak, együl egyig rácok - felele neki egy magos, összenőtt szemöldökű, fekete képű szerb, hideg bosszantó dühvel állva meg a lekötözöttel szemben.
- Én nem vagyok az. Mi közötök hozzám?
- Kérdezd meg szomszédjaidat, vagy ne restellted volna megkérdeni, mikor a kapun bejöttél, hogy mi ünnep van ma; most tudnád, hogy ez a magyarok kiirtásának ünnepe! Te is magyar vagy, utósó e városban. A többi már meghalt; minthogy te utol maradtál, szabadságodban van választani, hogy minő halállal halj meg.
- Hát te hóhér vagy, Basilisk?
- Én nemzetem választotta vagyok.
A megkötött férfi képtelen megvetéssel arcul köpte e szóra a hozzá beszélőt.
- Hah! ember - ordíta fel dühében a meggyalázott. - Ezért vért fogsz sírni előttem.
- Én? sírni? Láttál engemet valaha sírni? Megölhetsz. Kínozhatsz, széttéphetsz ízenként, elég sokan vagytok hozzám, de sírni nem látsz, habár dühödben megvesznél is előttem.
- Én megteszem: hogy sírni fogsz. Tudd meg, hogy én vagyok az, ki nődet elcsábítottam, s kiért tégedet elárult.
- Az neked gyalázat, nem nekem.
- Rokonaid halva vannak mind.
- Jobb nekik az utcán halva feküdni, mint veletek egy levegőt színi.
- Vagyonod elpusztult.
- Pusztítsa el isten, aki osztozott benne.
- Hm. Te hidegvérű embernek látszol, György - beszélt tovább Basilisk. - Neked egy szép leányod is volt.
György megrázkódva tekinte rá e szóra.
- Úgy tartom, hogy Linának hítták - folytatá Basilisk kiszámított kegyetlenséggel vontatva a szót.
- Mit akarsz mondani? - kérdé remegve az apa.
- Igen szép leány volt. Mondhatom, ugye azt magad is elismered, hogy igen szép volt?
- Vessz el! Mit akarsz?
- Olyan fiatal volt még és már hat kérője volt neki ... Nem tudott közülök választani, egyik derekabb fiú volt, mint a másik ... Mit tehetett szegény? ... Feleséged az első asszonytól maradt lyán sorsába nem szólhatott bele ... utóbb is én állítottam hegyére a Kolumbus tojását ... Mind a hathoz férjhez adtam a lyánt ... Sajnállak, hogy a menyegzőről elkéstél...
- Verjen meg az Isten súlyos bal kezével! - ordíta fel kétségbeesetten a lekötött apa, s arccal a földre veté magát és zokogott keservesen.
- Emeljétek föl hát - szólt Basilisk -, hadd lássuk, mint sír az, aki most próbálja először életében. Sírj, György, te pedig, Gajdos, fújj abba a dudába, zenekíséret mellett hadd sírjon.
S azzal elkezdték az ittas emberek gúnyos hahotával s csúfoló mozdulatokkal körültáncolni áldozatjukat, s rugdosták és ütötték, ki hol érte.
Az nem sírt többé. Behunyta szemeit, egy szót sem szólt. Tűrt hallgatva minden bántalmat, s egy vonás sem ferdült el arcán.
- Most vigyétek innen - parancsolá Basilisk -, vessétek a padlásra. Állítsatok őrt elébe, holnap ünnepélyesen fel foguk magasztalni. Ma igyuk meg leánya lakodalmát, holnap megisszuk az ő torát. Jó éjszakát, György barátom.
Az embert felvitték a padlásra. Az ajtót rázárták s azzal ott hagyták magára.
Nyugodtan feküdt ott a puszta földön és mozdulatlanul, mint kinek sem lelke, sem teste nem érez többé.
Nemével a boldogság reményének várta halála percét, s örült neki, hogy az már nem messze van.
Alatta még sokáig táncoltak a szerbek, végre azok is alunni mentek, minden elcsöndesült, csak az ő szemeire nem jöhetett álom. Gondolá, hogy nemsokára úgyis hosszú lesz majd pihenése.
Amint ott elfásultan feküdt, nem gondolva többé sem múltra, sem jövőre, egyszer úgy tetszék neki, mintha a padlás egyik ablakán valami zörejt hallana.
Az éji félsötétben látá, hogy valami fehér alak ereszkedik le a keskeny nyíláson s tapogatózva közelít felé.
Álom-e vagy vízió? Lépteinek semmi hangja.
Majd lassan kezd susogni, alig hallhatóan pihegé e szót:
- Apám, apám...
- Lina!
Az ember feltekinte, látni akarva a sötétség dacára a közelítő vonásait, az odafutott hozzá, megcsókolá, azután egy késsel elmetélte a kötelékeket, mikkel György kezei össze voltak hurkolva.
- Gyermekem! - rebegé az apa átölelve leánya reszkető térdeit. - Édes, egyetlen gyermekem!
- Fussunk innét - pihegé a lyán, bágyadt, beteg hangon -, az ablakhoz hágcsó van támasztva. Siessünk, apám.
Az ember ölébe vette gyermekét, kivitte a padnyíláson, a hágcsón alá, mindig ölében tartva, mindig csókolgatva.
A fal mellett egy eszközben megbotolt. Mi ez? Egy ásó. Vigyük el.
- Jó lesz fegyvernek - mondá az apa.
- Jó lesz sírt ásni vele - mondá a leány.
*
A ház túlsó oldalán egyhangú léptek kopogása hallatszék. Az őrül állított szerb léptei voltak azok.
- Maradj itt. Húzódjál a fal mellé - monda az apa leányának, s maga azalatt az ásót kezébe fogva a ház szegletéhez lopózott. A léptek mindig közelebb jöttek. György felemelte az ásót, a szerb kilépett a szöglet mellől, s a következő percben kettéhasított aggyal rogyott össze, egy áruló kiáltás nélkül.
György elszedte a szerb öltönyét, fegyverét, s azokat magára rakva, ölébe vette leányát s ment vele ki a városból.
Minden csöndes volt már, csak egy-egy hazabotorkáló danája verte föl az utcák csendjét néha. Már a hajnalcsillag is fenn ragyogott a kitisztult égen.
Sem az apa, sem leánya nem szóltak egymáshoz.
Reggelre elértek a legközelebbi faluba.
Györgynek sok ismerőse volt ott. Azt hivé, hogy egyikhez odaadja leányát, míg maga sorsa után indul.
Az ismerősök ijedve fogadák mindenütt. Egy sem hagyta őt ajtaján belépni. Egy sem adott neki egy falat kenyeret. Mindnyájan kizárták, s kérve kérték, hogy távozzék el minél elébb falujokból.
Nem rosszak, csak gyávák voltak az emberek, féltek, hogy ha a szenttamásiak megtudják, miszerint ők egy menekültet befogadtak, őket is legyilkolják vagy elpusztítják.
Keservvel torkig telve vevé fel ölébe ismét a leányt a boldogtalan apa s mene tovább.
Hat napig utazott tarlókon, ugarokon keresztül, éjjel zivatarban, nappal a rekkenő hőség alatt, ölében hordva alélt gyermekét.
Nem kérdezve tőle, hogy mi fáj, és az sem panaszkodott neki. A hatodik napon meghalt a leány éhség, nyomor és lélekkín miatt.
Az apa érzé, hogy az ölében hordott tetem mindig nehezebb, nehezebb lesz, a karok, melyek nyakát átölelék, nem szorítnak többé, s a fejecske, mely vállára lehajlék, oly hideg!...
Szeged tornyai már látszottak elébe a távolból. Fárasztó sietés után délre beért a nagy, népes városba.
Éppen népgyűlés volta vár előtti roppant térségen, több mint húszezer ember gyülekezett össze, s közepén egy emelvényről népszónok beszélt betanult szózatot a figyelő sokaságnak.
György odafúrta magát a néptömeg közé, a szónok éppen a rácok dühöngéseiről beszélt hihetlen dolgokat.
Többen észrevették a fáradt, poros embert, ki egy halvány, hunyt szemű gyermekkel karján úgy állt meg közöttük, mint egy tébolyodott.
- Honnét jön? - kérdezék.
- Szenttamásról - felelé György.
- Hah! Fel! fel az emelvényre vele - kiáltának akik hallák feleletét. - Egy ember jött Szenttamásról. Álljon fel és beszéljen a népnek!
Pillanatok múlva az utat nyitó tömeg közt az emelvényig vitték a jövevényt s felállíták a nép közé.
Amint meglátták iszonyú dúlt arcát, a kétségbeesés szenvedéseinek nyomával minden vonásain, azt az összeroskadt tetemet s vállain azt az elhervadt, holdfehér arcú gyermeket, egy tompa borzadályos zúgás futott végig a tömegen, hasonlatos ahhoz, minőt a Balaton hallat szélvész közelgte előtt.
És midőn a jövevény átnézte a zúgó néptengert, arca elkezde lángolni, keblét szokatlan tűz hevíté fel, a bosszúállás szent lelkét érzé fejére leszállni kettős tüzes nyelvben.
- Magyarok - kiálta szét erős férfi hangon -, Szenttamásról jövök, utósó azok közül, kik ott magyarul imádták az Istent. Vagyonomat felprédálták, rokonaimat legyilkolták. Ha volt ismerőstök ott, vegyetek gyászt, mert bizonyára meghalt. Mindenből, amit bírtam, csak egy kincset menthettem meg, nyomorult leányomat. Jöjjetek ide, gyermekes apák, gondoljatok ártatlan szüzeitekre, s nézzétek, mivé tették az enyimet!
Ekkor felemelte karjain a gyermeket a szerencsétlen apa, s midőn rátekinte, csak akkor vette észre, hogy leánya halva van. Addig azt hivé, hogy csak hallgat, mint hallgatott hat nap óta mindég.
- Meghalt! - ordíta föl kétségbeesetten az ember, a hanyatló tetemet kebléhez ölelve. - Meghalt - fuldoklá, s mint a szélütött, hanyatt-homlok esett le a körüle állókra.
A jelenet drasztikus fordulata fölháborítá a tömeget.
- Bosszú, véres bosszú! - ordíta fel egy hang, s a rá feltámadó zaj egy szélvész ordítása volt.
- Fegyverre, aki férfi - kiáltozák szétrohanva a piacról s végigfutva az utcákat.
- Fegyverre! Fegyverre! - hangzék mindenfelé, s egy óra alatt tízezer férfi gyűlt össze fegyveresen, a düh, a vérszomj vonásaival arcaikon, azon percben indulandók Szenttamás ellen.
Ekkor egy ismeretlen kútforrású eszme kezdett el a felhevült agyak közt terjengeni, először bágyadt sejtelem, majd vadító meggyőződés képében.
Valaki azt találta mondani:
- Hátha mi elmegyünk, s az itt maradt rácok azalatt gyermekeinket leöldösik...
A szó szájról szájra ment.
- Haljanak meg! - kezdék itt-ott kiáltozni. - Vesszenek el, mint testvéreink elvesztek Szenttamáson! Vért vérért! Atyafit atyafiért! Haljanak meg!
És a tömeg visszafordult elszörnyedt haraggal önnön városára, s mint a gátot tört folyam, nem hallgatva parancsra, vezérszóra, megrohanta szomszédja hajlékait, s kiirta aznapon minden rácot a városból.
Ez történt hat nappal azután, hogy Szenttamáson minden magyar leöletett.
Vért vérért!
Igyál, vérszomjú szörny!









Jókai Mór: Forradalmi és csataképek


Szenttamási GyörgyGonosz ünnep
Ki hítt téged elő, gonosz szellem?
Aludtál régen a föld alatt, hagytad zöldülni a füvet, pihenni az embert sírod fölött, ki ébreszt föl újra?
Mely idéző hang költe föl régi álmodból?
Megszomjazál talán a föld alatt, a pokolhoz oly közel, s feljöttél szomjadat vérben oltani el?
Lesz, lesz elég! folyni fog patakokban, tavanként fog megállani, hol a föld nem bírja már bevenni. Jer oda, igyál, mártsd bele rettenetes szájadat.
Igyál! Lakjál jól! Részegülj meg! S menj vissza sírodba ismét, légy átkozott és aludjál.
Készítsétek a késeket, a rossz szellem szomjazik!...
*
Szenttamás fölött fekete volt az éj. Egy csillag sem ragyogott.
Jó volt nem látni az égnek, mik történtek itt alant a földön.
Emberek, kik szeretet, barátság közt őszültek meg egy födél alatt, egy város határán belöl, kiket vérség, rokonság, hála, kötelesség fűze egymáshoz, kik megszoktak együtt érezni bánatot, örömet, egyszerre, mint egy veszett lélek leheletétől megtébolyodva, elkezdtek egymásnak irtására esküdni össze, s véres gyűlölettel szítták tele lelküket azok iránt, kik nem vétettek ellenük soha.
Szent Eustach napja volt. A rácok templomba gyülekeztek, mint mondák, Isten tiszteletére. De benn nem hangzott az Isten beszéde, nem szóltak az orgona sípjai - vad, férfihang beszéle nagy kegyetlenül szörnyen eljövendő dolgokat, s hangzott néha-néha rémes ritmusokban a hadizenő davoria.
A város többi népe nyugton volt. A lakosok, kik látták az itt-ott kivilágított ablakokat s a templomba siető mogorva népet, mondák magukban: nagy innepök van a rácoknak ma, s tovább nem törődtek vele, elmentek aludni.
Éjfél felé megkondult a vészharang. A templom ajtaja megnyílt, s kezdődött az ünnep.
Vad ordítással rohant a fanatizált nép alvó szomszédjai házára, s mintha rég rejtegetett bosszút kellene megtorlania, oly elkeseredéssel, oly dühvel gyilkolt le mindenkit, kinek ablakában gyertyavilág nem égett.
Ezzel különböztették meg házaikat a többiektől a rácok, tartva tőle, hogy tulajdon népök félreismerésből fel ne prédálja egymás háza népét kölcsönösen.
Pár óra alatt e magyar lakosság nagy része legyilkoltatott, csak egy kis csapatnak sikerült a mocsárokon keresztül szekereikre kapaszkodott hozzátartozóikkal megmenekülhetni. A sötét éjben azokat is sokáig üldözék, s mikor már a városban elcsendesedett a zaj, a vijjongatás, a harangszó elnémult, még akkor is lehete hallani a mocsárok közül egyes kétségbeesett sikoltásokat.
Tán egy szekér belemaradt az ingoványba, s a rajta veszett menekvőket fojtogatták egyenként a vízbe.
Elhangzott az is. S azután nem jajgatott senki többé. A kivilágított város több helyein zeneszót lehete hallani s a táncolók vidám kurjantozásait.
Éjfél után két óra felé egy szekér döcögött végig a város főutcáján. Benne egy férfi ült, köpenyébe húzódva s kíváncsi csodálkozással figyelve a szerte kivilágított ablakokra s a kitörő vigalom hangjaira.
Megáll tulajdon háza előtt szekerével s megütközve látja annak ablakait is kivilágítva mind, s benn hallja a zenét, a táncrobajt, az ujjongatást.
Odalopózék ablakához csodás aggodalommal eltelve, benéz kémlő szemekkel, s egy csoport ismerős arcot lát meg ottan, kik az ő poharaiból nagy danolás közt isznak s oly dühvel járják a táncot, egy középre állított bőrduda körül, mintha mindnyájan őrültek volnának. Mind régi ismerősei a városból.
Az ember nem tudva az előzményeket, azt hitte, hogy álmodik.
Majd egy némber kezdett szemébe tűnni, ki a legkicsapongóbb jókedvvel járt kézről kézre a vad mulatók közt, nevetve, kacagva és versenyt dalolva valamennyivel.
A jövevény sokáig nem bírt ráismerni az asszonyra.
Tulajdon felesége volt.
- Megálljatok! - ordítá belépve az orgiák házába, nem tudva, hogy mit fog tenni, mit fog mondani, de űzetve valami belső kínzó hévtől, melynek számára a düh kevés kifejezés.
- Megálljatok! - kiálta, minden ízeiben reszketve -, mit akartok itt?
A meglepett vigadók szétugrottak ijesztő arca elől. A legbátrabbak is elsápadtak, midőn közöttük halálfehér arccal megáll, és sokáig nem mert hozzá egy is közeledni.
Bántatlanul ment egész odáig, ahol felesége volt. Egy szép, piros, fekete hajú, fekete szemű asszony, kinek arcán kővé meredt az idétlen vigalom kifejezése.
A férj megölő tekintettel nézett az asszony szemeibe:
- Le térdre előttem!
Az asszony nem mozdult.
- Térdre, nyomorú! - ordíta a férj s arcul vágta a némbert, hogy az a földre bukott előtte.
- Megállj, kutya! - kiáltának ekkor minden oldalról a reá rohanó rácok, s egyszerre tíz kéz ragadta meg a férfit.
Tusába eredett velök, egynek közülök megkapta a torkát s el nem ereszté, míg le nem tiporták a földre, oda is maga után rántotta, s csak akkor bocsátá el, mikor már megfojtotta.
Ott megkötözték, egy szegletbe rúgták s azután körüle álltak.
- Mit akartok, mi bajotok velem? - kérdé a férfi vérző szájjal.
- Mit? nézz körül. Veszed-e észre, hogy akik itt vannak, együl egyig rácok - felele neki egy magos, összenőtt szemöldökű, fekete képű szerb, hideg bosszantó dühvel állva meg a lekötözöttel szemben.
- Én nem vagyok az. Mi közötök hozzám?
- Kérdezd meg szomszédjaidat, vagy ne restellted volna megkérdeni, mikor a kapun bejöttél, hogy mi ünnep van ma; most tudnád, hogy ez a magyarok kiirtásának ünnepe! Te is magyar vagy, utósó e városban. A többi már meghalt; minthogy te utol maradtál, szabadságodban van választani, hogy minő halállal halj meg.
- Hát te hóhér vagy, Basilisk?
- Én nemzetem választotta vagyok.
A megkötött férfi képtelen megvetéssel arcul köpte e szóra a hozzá beszélőt.
- Hah! ember - ordíta fel dühében a meggyalázott. - Ezért vért fogsz sírni előttem.
- Én? sírni? Láttál engemet valaha sírni? Megölhetsz. Kínozhatsz, széttéphetsz ízenként, elég sokan vagytok hozzám, de sírni nem látsz, habár dühödben megvesznél is előttem.
- Én megteszem: hogy sírni fogsz. Tudd meg, hogy én vagyok az, ki nődet elcsábítottam, s kiért tégedet elárult.
- Az neked gyalázat, nem nekem.
- Rokonaid halva vannak mind.
- Jobb nekik az utcán halva feküdni, mint veletek egy levegőt színi.
- Vagyonod elpusztult.
- Pusztítsa el isten, aki osztozott benne.
- Hm. Te hidegvérű embernek látszol, György - beszélt tovább Basilisk. - Neked egy szép leányod is volt.
György megrázkódva tekinte rá e szóra.
- Úgy tartom, hogy Linának hítták - folytatá Basilisk kiszámított kegyetlenséggel vontatva a szót.
- Mit akarsz mondani? - kérdé remegve az apa.
- Igen szép leány volt. Mondhatom, ugye azt magad is elismered, hogy igen szép volt?
- Vessz el! Mit akarsz?
- Olyan fiatal volt még és már hat kérője volt neki ... Nem tudott közülök választani, egyik derekabb fiú volt, mint a másik ... Mit tehetett szegény? ... Feleséged az első asszonytól maradt lyán sorsába nem szólhatott bele ... utóbb is én állítottam hegyére a Kolumbus tojását ... Mind a hathoz férjhez adtam a lyánt ... Sajnállak, hogy a menyegzőről elkéstél...
- Verjen meg az Isten súlyos bal kezével! - ordíta fel kétségbeesetten a lekötött apa, s arccal a földre veté magát és zokogott keservesen.
- Emeljétek föl hát - szólt Basilisk -, hadd lássuk, mint sír az, aki most próbálja először életében. Sírj, György, te pedig, Gajdos, fújj abba a dudába, zenekíséret mellett hadd sírjon.
S azzal elkezdték az ittas emberek gúnyos hahotával s csúfoló mozdulatokkal körültáncolni áldozatjukat, s rugdosták és ütötték, ki hol érte.
Az nem sírt többé. Behunyta szemeit, egy szót sem szólt. Tűrt hallgatva minden bántalmat, s egy vonás sem ferdült el arcán.
- Most vigyétek innen - parancsolá Basilisk -, vessétek a padlásra. Állítsatok őrt elébe, holnap ünnepélyesen fel foguk magasztalni. Ma igyuk meg leánya lakodalmát, holnap megisszuk az ő torát. Jó éjszakát, György barátom.
Az embert felvitték a padlásra. Az ajtót rázárták s azzal ott hagyták magára.
Nyugodtan feküdt ott a puszta földön és mozdulatlanul, mint kinek sem lelke, sem teste nem érez többé.
Nemével a boldogság reményének várta halála percét, s örült neki, hogy az már nem messze van.
Alatta még sokáig táncoltak a szerbek, végre azok is alunni mentek, minden elcsöndesült, csak az ő szemeire nem jöhetett álom. Gondolá, hogy nemsokára úgyis hosszú lesz majd pihenése.
Amint ott elfásultan feküdt, nem gondolva többé sem múltra, sem jövőre, egyszer úgy tetszék neki, mintha a padlás egyik ablakán valami zörejt hallana.
Az éji félsötétben látá, hogy valami fehér alak ereszkedik le a keskeny nyíláson s tapogatózva közelít felé.
Álom-e vagy vízió? Lépteinek semmi hangja.
Majd lassan kezd susogni, alig hallhatóan pihegé e szót:
- Apám, apám...
- Lina!
Az ember feltekinte, látni akarva a sötétség dacára a közelítő vonásait, az odafutott hozzá, megcsókolá, azután egy késsel elmetélte a kötelékeket, mikkel György kezei össze voltak hurkolva.
- Gyermekem! - rebegé az apa átölelve leánya reszkető térdeit. - Édes, egyetlen gyermekem!
- Fussunk innét - pihegé a lyán, bágyadt, beteg hangon -, az ablakhoz hágcsó van támasztva. Siessünk, apám.
Az ember ölébe vette gyermekét, kivitte a padnyíláson, a hágcsón alá, mindig ölében tartva, mindig csókolgatva.
A fal mellett egy eszközben megbotolt. Mi ez? Egy ásó. Vigyük el.
- Jó lesz fegyvernek - mondá az apa.
- Jó lesz sírt ásni vele - mondá a leány.
*
A ház túlsó oldalán egyhangú léptek kopogása hallatszék. Az őrül állított szerb léptei voltak azok.
- Maradj itt. Húzódjál a fal mellé - monda az apa leányának, s maga azalatt az ásót kezébe fogva a ház szegletéhez lopózott. A léptek mindig közelebb jöttek. György felemelte az ásót, a szerb kilépett a szöglet mellől, s a következő percben kettéhasított aggyal rogyott össze, egy áruló kiáltás nélkül.
György elszedte a szerb öltönyét, fegyverét, s azokat magára rakva, ölébe vette leányát s ment vele ki a városból.
Minden csöndes volt már, csak egy-egy hazabotorkáló danája verte föl az utcák csendjét néha. Már a hajnalcsillag is fenn ragyogott a kitisztult égen.
Sem az apa, sem leánya nem szóltak egymáshoz.
Reggelre elértek a legközelebbi faluba.
Györgynek sok ismerőse volt ott. Azt hivé, hogy egyikhez odaadja leányát, míg maga sorsa után indul.
Az ismerősök ijedve fogadák mindenütt. Egy sem hagyta őt ajtaján belépni. Egy sem adott neki egy falat kenyeret. Mindnyájan kizárták, s kérve kérték, hogy távozzék el minél elébb falujokból.
Nem rosszak, csak gyávák voltak az emberek, féltek, hogy ha a szenttamásiak megtudják, miszerint ők egy menekültet befogadtak, őket is legyilkolják vagy elpusztítják.
Keservvel torkig telve vevé fel ölébe ismét a leányt a boldogtalan apa s mene tovább.
Hat napig utazott tarlókon, ugarokon keresztül, éjjel zivatarban, nappal a rekkenő hőség alatt, ölében hordva alélt gyermekét.
Nem kérdezve tőle, hogy mi fáj, és az sem panaszkodott neki. A hatodik napon meghalt a leány éhség, nyomor és lélekkín miatt.
Az apa érzé, hogy az ölében hordott tetem mindig nehezebb, nehezebb lesz, a karok, melyek nyakát átölelék, nem szorítnak többé, s a fejecske, mely vállára lehajlék, oly hideg!...
Szeged tornyai már látszottak elébe a távolból. Fárasztó sietés után délre beért a nagy, népes városba.
Éppen népgyűlés volta vár előtti roppant térségen, több mint húszezer ember gyülekezett össze, s közepén egy emelvényről népszónok beszélt betanult szózatot a figyelő sokaságnak.
György odafúrta magát a néptömeg közé, a szónok éppen a rácok dühöngéseiről beszélt hihetlen dolgokat.
Többen észrevették a fáradt, poros embert, ki egy halvány, hunyt szemű gyermekkel karján úgy állt meg közöttük, mint egy tébolyodott.
- Honnét jön? - kérdezék.
- Szenttamásról - felelé György.
- Hah! Fel! fel az emelvényre vele - kiáltának akik hallák feleletét. - Egy ember jött Szenttamásról. Álljon fel és beszéljen a népnek!
Pillanatok múlva az utat nyitó tömeg közt az emelvényig vitték a jövevényt s felállíták a nép közé.
Amint meglátták iszonyú dúlt arcát, a kétségbeesés szenvedéseinek nyomával minden vonásain, azt az összeroskadt tetemet s vállain azt az elhervadt, holdfehér arcú gyermeket, egy tompa borzadályos zúgás futott végig a tömegen, hasonlatos ahhoz, minőt a Balaton hallat szélvész közelgte előtt.
És midőn a jövevény átnézte a zúgó néptengert, arca elkezde lángolni, keblét szokatlan tűz hevíté fel, a bosszúállás szent lelkét érzé fejére leszállni kettős tüzes nyelvben.
- Magyarok - kiálta szét erős férfi hangon -, Szenttamásról jövök, utósó azok közül, kik ott magyarul imádták az Istent. Vagyonomat felprédálták, rokonaimat legyilkolták. Ha volt ismerőstök ott, vegyetek gyászt, mert bizonyára meghalt. Mindenből, amit bírtam, csak egy kincset menthettem meg, nyomorult leányomat. Jöjjetek ide, gyermekes apák, gondoljatok ártatlan szüzeitekre, s nézzétek, mivé tették az enyimet!
Ekkor felemelte karjain a gyermeket a szerencsétlen apa, s midőn rátekinte, csak akkor vette észre, hogy leánya halva van. Addig azt hivé, hogy csak hallgat, mint hallgatott hat nap óta mindég.
- Meghalt! - ordíta föl kétségbeesetten az ember, a hanyatló tetemet kebléhez ölelve. - Meghalt - fuldoklá, s mint a szélütött, hanyatt-homlok esett le a körüle állókra.
A jelenet drasztikus fordulata fölháborítá a tömeget.
- Bosszú, véres bosszú! - ordíta fel egy hang, s a rá feltámadó zaj egy szélvész ordítása volt.
- Fegyverre, aki férfi - kiáltozák szétrohanva a piacról s végigfutva az utcákat.
- Fegyverre! Fegyverre! - hangzék mindenfelé, s egy óra alatt tízezer férfi gyűlt össze fegyveresen, a düh, a vérszomj vonásaival arcaikon, azon percben indulandók Szenttamás ellen.
Ekkor egy ismeretlen kútforrású eszme kezdett el a felhevült agyak közt terjengeni, először bágyadt sejtelem, majd vadító meggyőződés képében.
Valaki azt találta mondani:
- Hátha mi elmegyünk, s az itt maradt rácok azalatt gyermekeinket leöldösik...
A szó szájról szájra ment.
- Haljanak meg! - kezdék itt-ott kiáltozni. - Vesszenek el, mint testvéreink elvesztek Szenttamáson! Vért vérért! Atyafit atyafiért! Haljanak meg!
És a tömeg visszafordult elszörnyedt haraggal önnön városára, s mint a gátot tört folyam, nem hallgatva parancsra, vezérszóra, megrohanta szomszédja hajlékait, s kiirta aznapon minden rácot a városból.
Ez történt hat nappal azután, hogy Szenttamáson minden magyar leöletett.
Vért vérért!
Igyál, vérszomjú szörny!









Jókai Mór: Forradalmi és csataképek


A rablóvezér
György pedig felvette ölébe holt gyermekét, kivitte egy nyárfaerdőbe, ott sírt ásott neki egy fiatal fa tövében, s befektette a halavány gyermeket.
Nem bírta e szép fehér arcot földdel bekeverni, lombokat tépett le a közel bokrokról, azokkal hinté be előbb halottját, azután takarta rá a fekete hantokat.
Mikor a zöld gyepet kirakta a felhányt sírhalomra, úgy fájt egész lelkében valami érzés, de amely oltó könny helyett a gyehenna tüzét küldé szemeire.
Azután elővette kését: hogy felmesse a fa kérgére a nevet, mely élő fejfája legyen egyetlen gyermekének.
Vágta, vágta a betűket nagy szorgalommal, nagy elmerüléssel, s mikor készen volt vele, e nevet látta a fára kezei által felvágva.
,,Basilisk."
Mert nem leánya volt eszében, hanem annak megölője.
És azzal, hogy még akkor sem leánya volt eszében, hanem annak megrontója, hogy annak nevét véste fel halottja sírfájára, többet mondott, mint mennyit a legiszonyúbb átokeskü ki bírna fejezni.
Fölkelt, otthagyta a sírt, ment tántorogva odább, be az erdő mélyébe, azután megbánta, hogy oly könnyezetlenül hagyta el gyermeke sírját, s visszafordult, fel akarta azt keresni - a fák olyan hasonlók egymáshoz, sehol sem talált arra, melynek tövébe leányát elásta, s keresése közben mindég beljebb tévedt az erdőbe, az éj ott lepte - ment azután is, maga sem tudta, hova, miért, de csak ment. Sűrű csalitos buckák közé jutott, a fészkéről felvert madár sikoltva rebbent meg előtte. Végre egy fagyökérben elbotlott, elesett. Nem volt oka miért fölkelni, ha egyszer ott feküdt. Letette fejét a földre, jó éjszakát kívánt föld alatt alvó gyermekének, s elaludt ott és álmodott hosszasan vérben úszó emberekkel és égő városokkal.
Éjfél felé paripák nyerítése veré föl álmából. Magához nem messze két felnyergelt lovat látott, melyek röhögve látszottak egymást üdvözölni, míg a bokrok megül síró nőbeszéd és biztató, erős férfihang tört elő, olykor egy gyermek csevegésével vegyülve.
A férfi egy alacsony szikár alak, villogó fekete szemekkel, hosszú bajusza búsan függ le ajkán, s fekete nagy haja vállait veri. Arca sovány, de vonásai erőteljesek, mint szikár termetének acél izmai.
Egy kis három-négyéves gyermeket tart ölében, komoly nyájassággal enyelegve véle, a gyermek őt apjának nevezi s meg-megölelgeti apró karjaival.
Előtte egy nő áll, kötényével törülve szemeit és sokat zokogva.
- Tudsz-e már imádkozni, kisfiam? - kérdé a férfi, térdére ültetve a gyermeket.
- Hogyne tudna - felele érte a nő. - Mindennap elmondja, reggel, este.
- Jó ember legyen belőled, kisfiam, ne olyan; mint apádból; jövő esztendőre iskolába add, tanuljon valami jót.
- Megteszem, ha utolsó mindenem ráköltöm is.
- Vidd el innen, majd ha esze megjön, messze földre, hol senki sem ismer, ne tudja meg soha, hogy apja ki volt, tagadd el előtte nevemet, soha se tudja meg, hogy az ő szülője volt Rózsa Sándor, a hírhedett zsiványvezér.
- Kérdezd meg, kisfiam, apádtól, hogy mikor jön el újra tégedet meglátogatni.
- Azt, fiam, nem tudom, rám sohasem virrad fel a nap, hogy azt mondhatnám, ez az én napom lesz. Ma itt, holnap tíz mértfölddel odább s holnapután talán valahol a föld alatt.
- Ugyan ne beszéljen kend olyanokat, nézze, ez a gyerek mindjárt sírva fakad.
- Biz az, fiam, úgy van. A zsiványnak nincs kihez imádkozni reggel, este, hogy megőrizze a bajtól.
- De hiszen kend nem zsivány, nem ölt kend embert soha.
- Ne szépítsd biz azt, édes szolgám. Csak a hollók esznek meg engem elébb-utóbb.
A nő ismét elkezde sírni, a gyermek együtt sírt vele, a rabló összecsókolá mind a kettőt.
- Menjetek haza, édes cselédjeim, legyetek békességben, ne szóljatok senkinek, hogy itt láttatok, áldjon meg a... - gondolkozott, hogy kicsoda -, ...aki engemet megver.
A nő és a gyermek eltávoztak, a rabló felugrott lovára, s kengyelében fölemelkedve sokáig hallgatózott a távozó gyermeki csevegés ismert hangjaira.
Ekkor egy hideg kéz érinté kezét.
Felijedve, de azért egy kiáltás nélkül fordult oda a rabló, s egy férfit láta lova mellett állni. A szenttamási menekültet.
- Ne tarts tőlem, Rózsa. Ne nyúlj pisztolyodhoz. Nem én vagyok az, kit életedben először megölj - szólt az hozzá nyugodt, szelíd hangon. - Nem azért mentett meg téged a sors tizenhét éven át a folytonos üldözéstől, hogy mint közönséges gonosztevő végezd be életedet.
- Te ismersz engem?
- Híredből. Tudom, hogy üldözve vagy, hogy fejedre jutalom van téve, és azt is tudom, hogy neked kedves nőd és szép kis gyermeked van, kiket, hogy esztendőben egyszer megláthass, halálveszéllyel jössz idáig, hol minden gyermek rád ismerhet.
- Ne beszélj arról! Rongyos vagy, látom. Zsivány akarsz lenni nálam? Nesze egy pisztoly, lődd főbe magadat, ha nem tudsz egyebet tenni.
- Tégedet akarlak a rabló névtől megszabadítani.
- Eszeden vagy? Tán nem próbáltam én azt eleget. Nem könyörögtem eleget minden törvény előtt: hogy vegye el fejemről büntető kezét, és én megszűnök gazdák pusztulása, utasok félelme lenni. Nem ígértem-e, hogy mindenkinek, kit megkárosítottam, visszafizetem elrablott jószágát, templomot akartam építeni átkozott vagyonomból, csak azt engedjék meg, hogy éltem további napjaira emberek közt élhessek, napszámmal, verítékkel keresve napi kenyeremet. Elfogadták-e valaha?... Nem volt az az áldozat, amit meg ne adtam volna törvénynek, embernek, istennek, nem elhajtottak-e mindenünnen. Meg akarsz csalni? Kerülj, szerencsétlen. Még nem öltem embert.
- Kell, hogy ezután ölj. Azzal fogod vétkeidet leróni. Mit sem törvény, sem oltár el nem fogadott, elfogadja áldozataidat a haza. A hazának ellenségei vannak. Menj, mosd el azoknak vérében a szennyet nevedről.
- Ne kísérts! - sóhajta fel a rabló. - Ha a csatatéren lehetne meghalnom, szép, becsületes halállal!...
- És ha dicsőséget lelnél ott halálod helyett... És ha jönnél vissza, s a nép, mely eddig erdőről erdőre üldözött, koszorúkkal s örömrivalgással fogadna. S azután nem mondaná senki rólad ,,ez a rabló", hanem írva olvasnád neved előtt a ,,hőst", a ,,bajnokot"...
- Hagyd abba, ne bolondíts... Ó, mennyit tudnék tenni! Egy dandárt állítanék ki magam. Mind oly fiúkat, kik százszor látták már a halált, és százszor legyőzték, kik megtanultak tűrni esőt és hideget s le nem szállni a lóról három nap, három éjjel, kiket, ha csatába eresztenének, hősöknek nevezne a világ, most zsiványoknak híja és üldözi.
- Én elmegyek és könyörgeni fogok érted.
- Mi közöd neked hozzám? Ki vagy te? Miért akarsz engem megszabadítani?
- Arra nagy okom van. Engem a rácok kivertek birtokomból, nőmet elcsábíták, atyámfiait leöldösék, házamba beültek, magam szökve szöktem el közülök, leányom az úton kezeim közt halt meg, itt temettem el az erdőben. És ezt mind a rácok tették rajtam. Ugye, ha téged rájok eresztenének, nem adnál kegyelmet egynek is soha?
- Nem.
- Hiszed-e hát, hogy nem nyugszom meg addig, míg számodra kegyelmet nem hozok, azon föltét alatt, hogy a rácokra menj minden embereiddel, akikkel parancsolsz, s úgy légy boldog e világon, amint azoknak ártani fogsz tűzzel és fegyverrel.
- Házat építek számodra ellenség-fejekből, ha utat csinálsz nekem a csatatérig.
- Megteszem. Esküszöm, hogy megteszem. Fölmegyek Budára, két hét múlva a bocsánatlevél kezedben lesz. Hol talákozhatunk?
- Velem sehol. Azt nem szoktam megmondani senkinek, mert hinni nem szokásom. Ha igazat beszéltél, jöjj Félegyházára, ott a vendéglőben ül reggelenként egy ráncos képű öreg szegénylegény. Szürke haj kétoldalt csimbókba kötözve, félkeze le van vágva, erről ráismerhetsz. Az majd elvezet hozzám, csak e pisztolyt mutasd neki. Annyit mondhatok, hogy ha erővel akarná valaki megtudni tőle tartózkodásom helyét, négyfelé hagyná magát vágni, mégsem mondaná ki. Ne haragudj érte, hogy őrizkedem. Tizenhét év óta üldöznek engemet. Arra jobbra tarts, ha az országútra ki akarsz jutni, én másfelé megyek.
S ezzel sarkantyúba kapta paripáját a rabló, a másikat pányván húzva maga után, hogy ha az egyik ki talál dőlni alóla, amaz kéznél legyen, s nyargalt bámulatos ügyességgel az erdő rendetlen fái s bokrai között, kanyargó futással, minő a fecske repülése, s nemsokára csak a távoli robogás sejteté, merre jár.
*
Két hét még nem tölt le, midőn György fáradtan érkezett meg a félegyházi fogadóba.
A sötét mellékszobában mogorván ült félig álló palackja mellett a szürke félkezű szegénylegény.
György mutatta neki a pisztolyt, mire az szótlanul fölkelt helyéből, kiitta borát, kifizette a korcsmárost, s ment György előtt, anélkül, hogy egy szót szólna hozzá.
Egy rongyos házikó elé értek a város végén, oda bement a szegénylegény, intve Györgynek, hogy maradjon kívül, s kis idő múlva két szép fekete paripát hozott ki felnyergelve, s inte Györgynek, hogy üljön fel az egyikre, míg a másikra az öreg pattant fel, vénsége és félkeze dacára a legbiztosabb ügyességgel.
S azzal nyargaltak ki a pusztákra.
Útközben beszédessé vált az öreg szegénylegény, elmondá Györgynek, hogy ezek Rózsa Sándor paripái. Kedvenc paripája azonban még ezeknél is szebb és jobb. Azt egy hadnagy sem bírja elérni, az nem hagy magára idegen embert felülni, az elnyargal álló nap, anélkül, hogy etetni vagy itatni kellene, s mégsem fárad ki. Az átússza a Tiszát háromszor egymás után, s ha gazdája alszik, ott vigyáz a feje felett, mint egy hűséges eb, s jelt ad nyerítéssel, hogyha veszélyt érez.
Késő estig vitte Györgyöt a szegénylegény keresztül-kasul a pusztákon. Sehol út, sehol egy ismertető-jel nem látszott, itt-ott csenevészett jegenyefákkal benőtt buckák, miket behordott a sívó homok, néhol egy-egy távoli tanya, honnan a kutyák rekedt ugatása hallék, majd egy puszta cserény, hová csak éjszakára hajtja gyulyáját a pásztor, kákás, nádas ingoványok repülő kócsagok fehér falkáival, s ismét sivatag lelegelt avar puszták, ragyássá gázolva mindenféle marhanyomoktól, miket földárja után áthajtottak rajtuk. A messze láthatáron csak itt-ott látszott egy-egy város tornya vagy valami messzünnen sötétlő erdő, mit újabb idők szorgalma honosított meg a fát nem ismerő homokban.
Végre leszállt az est. A táj elszürkült, elfeküdt. Csak a vén csikós tudta, hogy merre jár.
Iszonyú távolból valami vörös csillám tűnt szemeik elé, imitt-amott kigyullandó pásztortüzek között.
- Ott van Rózsa Sándor - monda a betyár kimutatva a tüzet mérföldnyi távolból, hol őt találni fogják.
Egy óra múlva értek oda. A közelgő lódobogásra hangosan nyerítettek a paripák a tűz körül, s három férfi alakja látszék, kik mindenre elkészülve várták a közelgőket.
Egy sajátságos, utánozhatatlan fütty a vén betyár szájából tudtul adá, hogy ismerősök jőnek.
Az egyik férfi a három közül Rózsa volt, a vezér.
- Mit hoztatok? - kérdé Rózsa.
- Kegyelmet tinektek! - kiálta György, a tajtékzó paripáról leszökve, s egy nagy pecsétes iratot adva át a kérdezőnek. - Olvasd és gyönyörködjél benne.
A rabló a tűz világához fordult a szétnyitott irattal, reszketett az kezében, míg végigolvasá, egy-egy könny hullott rá szeméből, térdei lassanként meghajoltak alatta, térdre esett s megcsókolá az írást, s azután felemelé könnyes arcát az égre.
- Én istenem! én uram istenem! - kiálta fuldokló zokogással. Tizenhét évi üldözés után embernek hagysz lennem ismét!...
Azután társaihoz fordult:
- Üljetek lóra, a csapatot össze kell híni.
Azok felszöktek paripáira, s keresztül-kasul hangzott a pusztában a jeladó füttyentés, mire tíz perc alatt száznyolcvan lovas férfi gyűlt össze, fegyverrel, paripával legjobban ellátva.
- Atyámfiai! - szólt hozzá]uk a vén vezér. - Amiről annyiszor álmodtunk, beteljesült. Mi nem vagyunk rablók többé, a törvény megbocsátotta bűneinket. Meg van engedve nekünk, hogy jóvátehetjük elmúlt életünk vétkeit egy becsületes halállal. Van-e közöttetek egy, ki meg ne bánta volna eddigi életét, s ne örülne annak, hogy azt becsülettel végezheti be?
- Nincs! nincs! - kiabálták egyszerre mind.
- Eljöttök-e velem a csatába?
- Mindenhova! a halálba!
- Esküdjetek meg erre!
Az eskü rövid volt: ,,Esküszünk, hogy hazánkért örömmel ontjuk ki vérünket."
György odahajolt Rózsához:
- Tedd hozzá: és senkinek kegyelmet nem adunk!
Arra is megesküdtek.
- Most szólj, mit kívánsz tőlem? -monda a vezér Györgynek - elmondhatod: hogy egyetlen ember vagy, ki Rózsával jót tett az életben. Kívánj bármit, megteszem.
- Ölj, pusztíts, ahova küldve vagy.
- Egyebet nem kívánsz?
- Halottaim véreért gyilkosaik vérét.
- Mondd meg legalább nevedet, hogy elmondhassam nőmnek és gyermekemnek, hogy kit foglaljanak imádságaik közé.
- Nevemet elhagytam. Most Szenttamásinak hívatom magamat, hogy valahányszor megszólítanak, mindannyiszor eszembe jusson, mennyit vesztettem én ott! és hogy azon városnak el kell pusztulni a föld színéről. Szólítsatok Szenttamásinak engem, hogy valahányszor nevemet hallom kimondani, felforduljon bennem minden érzés, és szomjazza a vért.
- Velünk fogsz-e eljönni?
- Még nem. Még sok utam van nagy messze földekre. Ha átkozott sorsom megtart, a véres napokon, a véres mezőkön találkozni fogunk, addig is a halál angyalai járjanak veled. Senkinek kegyelem! Senkinek!...
S éjnek éjszakáján továbbment az ember, hidegvérrel táplált bosszújától hajtva, útjait nem vakdüh vezette ismeretlen veszélyek örvényébe, kiszámított terv szerinti megtorlás tanította, hova, merre menjen, előidézendő minden vészt, mellyel halálos ellene fejére lesújthat.









Jókai Mór: Forradalmi és csataképek


A honvágy
A közkatona meghal honvágy miatt.
Egyszer csak elkezdett valami szellemi járvány kiütni a külhonban elhelyezett magyar katonaság között.
Valami rejtélyes ember járt városról városra, beült egyenként a korcsmákba, hol a huszárok mulatozni szoktak, ott beszédbe elegyedett velök, szavai lassanként szájról szájra kelve elterjedtek az egész víg körben, s az megszűnt víg lenni azonnal. Az idegen ember hazájukban történt dolgokat beszélt a katonáknak, s midőn elhagyá őket, nyomtatott verseket és proklamációkat oszta ki közöttük.
A közkatonák elvitték a verseket és proklamációkat olvasni tudó őrmestereikhez, s felolvastaták azokat maguknak, sírtak, káromkodtak és megtanultak könyv nélkül azokat eleitől végig, azt imádkozák reggel-este.
Azután sokan az ágynak feküdtek, nem ettek, nem ittak, elbetegeskedtek, s ha kérdék az orvosok, mi bajuk, szívükre mutattak és mondák: ,,haza, - haza, - bocsássanak haza."
Azután sok elhalt, nem tudta senki, mi lelte, mi ölte meg. Elpusztult, elveszett belső baj miatt, a durva, olvasni nem tudó közember elhalt honvágy miatt, mint a földéből átültetett virág.
Megpróbálták az ilyen betegnek megengedni, hogy hazamehessen, és másnap már egészséges volt.
Tudva volt, hogy valaki jár nagy titokban e fájdalmakat oltogatni a magyar katonák szívébe, de nyomára nem bírtak akadni.
A katonák közől egy sem árulta el, s ő maga igen óvatos volt kelepcébe soha nem kerülni.
Bujtogatásait sohasem intézte a tisztek, hanem a közkatonák között. Tudta, hogy e körben az árulás nem terem meg.
És az elvetett mag mindenütt kikelt.
A tisztek előtt napról napra feltűnőbb kezdett lenni e búsongás, ez elvadulása a közkatonáknak, kiknek gyakran lehete szokatlan, bús dalaikat hallani, mikor lovaikat csoportosan úsztatni vitték, dalokat, minőket azelőtt nem énekeltek, miknek versei szerelem és kedves helyett vérről és hazáról beszéltek, keserves, fájdalmas dalok, harci énekek, mikre különös, megfoghatlan kedélyből oly dallam van alkalmazva, mely halotti énekhez hasonlít, minden vers végén e szavak ,,éljen a magyar!" és azok is oly hangra téve, mintha valami haldokló utolsó kiáltása volnának, alább-alább hanyatlók, végre mélyen elnyújtott félhangban elenyészők.
Még most is hallani e dalokat énekelve, erdőkben, faluk végén, néma éjszakákon, és most még jobban hasonlítanak a halotti dalokhoz, és a végsor danája úgy hallatszik messziről, mint egy a sírból feljövő kiáltás.
*
Galícia egyik kisded városában állomásolt egy osztály huszárság, délceg, nyalka fiúk, kikért nem egy szép lengyel leány szíve dobogott fel.
És a környék legszebbik leánya is szerelemtől égett a huszárok legdélcegebb hőse - a kapitányért.
Gróf K**nszky Anna, szép fiatal lengyel özvegy már fél év óta jegyben járt a délceg huszárkapitánnyal, menyegzőjük napja is közel volt már, csak még egy éj volt közötte.
Ezen éj estéjén későn elment menyasszonyához a vőlegény. Oly szép volt őket együtt látni.
Magas, karcsú férfi volt a huszár, napbarnított arcán még az ifjúság virított, de homloka már magasan kopasz volt - ,,együtt a nap és hold" mint a magyar példabeszéd mondja.
Szép deli hölgy volt a menyasszony, sötét, fekete hajfürtökkel, halvány, idegzetes arccal, kék szemeiben azon szokatlan fénnyel, melyet kék szemekben csak lengyel nőknél találni. Midőn hallgatott, halvány arca, márvány homloka, vékony finom metszésű ajkai mellett oly szelíd, oly bánatos, oly andalító fénye volt a szemeknek, mint az éjféli holdé, mikor a szélcsöndes éjben az ég legmagasán megáll. De ha beszéltek előtte hazájáról, vagy ha ő beszélt felőle, reszkettek ajkai, vékony szemöldei redőbe vonultak, s a túlvilági érzelem sötétségével arcán, ha akkor fölveté szemeit, mintha egyik ég nézne a másik égre, tele csillagokkal, tele angyalokkal.
És ha vőlegényét látta, ha kezét annak kezében érzé reszketni, akkor arcára a szerelem hajnali rózsái jöttek fel virulni, s szemei ragyogtak, mint a fölkelő nap.
Menyegzője előtti estén elment menyasszonyát meglátogatni a vőlegény.
Vidám arcot akart mutatni, de a szerető szem olvasni tud a vonásokból, a homlok önkénytelen redőiből, a szemek tétova járásából, s megismeri, hogy kedvesének bánata van.
Odasimul hozzá, kezeivel lesimítja, ajkaival lecsókolja homlokáról a redőket - újra visszajőnek.
- Mi bajod? valami bánt? Menyegződ napja előtt szomorú vagy.
- Semmi bajom sincs, egy baleset nyugtalanít csupán, melyet nem lehetett elhalasztani. A haditörvényszék egy embert halálra ítélt, az ítéletet éppen most írtam alá, az embert holnap agyonlövik. Miért éppen menyegzőm napján? Miért nem jött holnaputánra?
- Az ember tán gonosztevő?
- A haditörvény annak nevezi. Lázított, a katonákat el akarta csábítani, hogy menjenek haza Magyarországba a szerbek ellen küzdeni. E merény büntetése halál.
- S te aláírhattad az ítéletet? Nem vagy-e te magyar? nem szereted-e hazádat?
- Mindenekelőtt katona vagyok, és tisztelem a törvényeket.
- Az lehetetlen, hogy te, ki oly nemesen tudsz szeretni, a szerelem legmagasztosabb nemét, a honszerelmet ne tudd érezni.
- Szeretni tudok, de ábrándozni nem. Én azoknak elveiből, kik a forradalmakat képezik, egy szót sem értek, de annyit tudok, hogy a forradalmaknak sohasem volt jó kimenetele. Sok vér, kevés dicsőség és örökös bánat.
- Ne mondd örökös bánatnak, örökös remény az, mely nem hagyja elfelejteni, hogy kell jönni egy időnek, mely mindent visszafizet, a bánatot annak, aki adta, a dicsőséget annak, aki elvesztette.
Ezt mondva a lengyel asszony felugrott vőlegénye mellől, s zongorája elé ülve, lázas lelkesültséggel verte el rajta a ,,nincs még oda Lengyelország" indulóját.
És e percben két szeme egy-egy fergeteges felhőnek látszott, melyből a könnyek záporhullásában a harag villámai lövellnek elő.
A vőlegény odalépett hozzá, elvonta reszkető kezét a zongoráról és megcsókolá.
- Szegény Lengyelország. A lengyel nőknek van miért könnyezni... Egyszer Pesten voltam, valamelyik utcában egy nagy házat építettek, ott a napszámosok között egy némbert vettem észre, aki köveket hordott fel a fején a kőműveseknek. Kétszer-háromszor elmentem azon, a nő izzadva hordta a köveket, lábai alig bírták. Nem volt már fiatal, a munka terhére esett. E nőnek egykor szebb palotája volt Varsóban, mint aminőhöz most a köveket hordta; kapuja fölött hercegi címer díszlett, gyakran mulattam házánál, sok víg órát töltöttem nála... Mikor a déli harangszóra leült szegényes ebédje mellé, odamentem hozzá és megszólítottam. Sokáig nem akart rám ismerni, azután félrefordult sírni, a többi napszámosok nevettek rajta. Pénzt ajánlottam neki, megköszönte, keveset elvett belőle, - egykor millióknak ura, - kért, hogy a többit küldjem el kislányának, akit valamelyik vidéki városban egy gazdag uraságnál elhagyott. Megígértem, hogy leányát fel fogom keresni. Szép kis hatéves gyermek volt, mikor utoljára láttam, azóta nyolc év múlt, most már serdülő korban kell lennie. Elmentem a házhoz, ahol felfogadták. Kérdezősködéseimre egy leány jelent meg, nem az a szép gyermek, kinek arca még most is előttem lebeg - egy közönséges teremtés, kemény, durva vonásokkal, elvadult szemekkel. Nem ismere rám, pedig hajdan annyiszor látott, szóltam hozzá lengyelül, egy szót sem értett többé. Kérdezém anyja felől, rám nézett... Ó, rettenetes példát adott a sors a lengyel nemzetben, hogy mit várhat egy kis nép a szomszéd népektől, mit várhat istenétől, ha nagyobb népekkel eredett tusába, s jaj a magyarnak, ha a példából nem tudott tanulni.
- Ah, az nem magyar, ki így tud beszélni!
- Anna! Első férjed menyegzője utáni napon esett el a csatában, ha kívánod, a második a menyegzője előttin esik el.
- Nem kívánom. Töredelmes irtózattal vallom meg bűnös szenvedélyem: jobban szeretlek, mint hazámat, jobban szeretlek, mint a szabadságot, lengyel nő ezt nem mondta férfinak soha, te vagy az első; aki ezt hallod. Nem kívánom, hogy magadat feláldozd, sőt, ha akarnád tenni, tán visszatartanálak, mit lengyel nő nem tett férjével soha. Csak azt kérem tőled, hagyd meg életét azon embernek, kinek szenvedélye erősebb volt, mint a tied. Menyegzőnk előestéjén egy ember életét kérem tőledjegyajándékul.
- És egy katona becsületét!
- Büntesd őt másképpen.
- Csak két eset van. Az ember lázított, a törvény halált mond fejére. Vagy teljesítenem kell az ítéletet, vagy együtt mennem a lázítóval Magyarországra. És én tudom jól, bármit mondjanak is a nemzet prófétái, hogy onnan sohasem jönnék többet vissza. A bíró vagy büntet, vagy egyetért a bűnössel. Egyik kezemben a büntetés pallosa, másik kezemben a lázadás zászlója, válassz, melyiket emeljem fel?
*
Korán reggel, mikor a hajnal meghasadt, kivitték a vesztőhelyre az elítéltet.
Karét formálva lovagoltak a huszárok végig az utcán, hallgatagon, szótlanul, csak a lovak dobogása hangzott. Középen egy nyitott szekéren ült a tábori pap, keresztet tartva kezében, s mellette fehér ingben, hajadon fővel, megláncolt kezekkel Szenttamási György, a halálra ítélt izgató.
Kiértek a mezőre, a nap éppen akkor kelt föl, reggeli szellő enyelegve játszott a huszárok fényes kócsagjaival s az elítélt őszülő fürteivel, levették a szekérről, hat huszár leszállt lováról, leoldta a karabint a nyeregkápáról, a többiek körülállták az elítéltet.
A kapitány segéde összehajtopatott papirost vett elő, s szigorú könyörtelen hangon olvasá fel a halálítéletet Szenttamási György fejére.
Az elítélt meghajtott fővel, lesütött szemekkel, hagyta magát vinni a vesztőhelyig, össze volt roskadva, alig látszott benne élnivaló erő, úgy hallgatta végig az ítéletet.
A szokásos forma szerint egy katona odalép a hadbíróhoz, egy pálcát ad kezébe s háromszor kéri, hogy adjon kegyelmet az elítéltnek. A hadbíró a harmadik kérésre kettétöri a pálcát s odaveti a halálraítélt elé, tompán hangoztatva: ,,Istennél a kegyelem!"
E szavakra felemelte fejét az elítélt, termete kiegyenesedett, arca kigyulladt. Végignézett a körüle álló katonák arcain, azután feljebb az ég bíboros felhőin, s fanatikus fohásszal szólt: ,,Köszönöm, Istenem! És tinektek is, bajtársak, köszönöm a halált. Teher volt rám nézve az élet, örömmel halok meg. Elvesztettem mindent, vagyont, nőt, gyermeket, csak hazám maradt még, azt sem menthettem meg - örömmel halok meg. Titeket, bajtársak, áldjon meg az Isten, ott túl a bérceken tán titeket is vár jó édesanya, ősi nyugodalmas házikó, eljegyzett kedves, növendék gyermek, hűséges feleség. Ott túl a bérceken nektek is van hazátok... Imádjátok Istent, hogy halálotok óráján ti is ily örömmel ne szálljatok a sírba, miként én, kinek semmije sincs többé a földön."
E szavak után az elítélt leroskadt térdére, s termete ismét összeesett.
A katonák mereven álltak, mint a szobor. A végrehajtó bíró intett a kezében levő összehajtott papírral. A hat huszár mogorva arccal emelte fel karabinját.
A bíró ismét intett az összehajtott papírral, ekkor kiugrik egy fiatal altiszt a karé soraiból, egy szökéssel a bíró előtt terem, annak kiragadja kezéből a halálítéletet, s kettérepesztve hajítja a katonák lábai elé.
E percben kitörő ordítás közepette kétszáz kard repül ki egyszerre hüvelyéből, az ordításból egy hangot nem lehet kivenni, a tomboló paripák porfelleget vernek a mezőn.
*
A menyegzői vendégek már összegyűltek, díszruhájában, aranyzsinórral gazdagon ott volt a vőlegény, habzó fehér csipkeköntösben a szép menyasszony, csak egy pillanat még, s ők férj és nő leendnek.
De a pillanat késni látszik.
A vőlegény segédjét várja vissza a vesztőhelyről, addig nem akar oltár elé lépni.
Megeshetnék, hogy éppen midőn e szót ,,szeretem" kimondja, akkor hallaná a puskák ropogását, melyek azon ember életét kiolták, akit ő ítélt halálra.
Megeshetnék, hogy midőn az isten embere éppen áldást mond a kötött szövetségre, ugyanakkor szállna a megölt haragos szellem isten színe elé, bosszút kiáltva bírája fejére.
A segéd sokáig nem jött a vesztőhelyről vissza.
A vőlegény nyugtalan volt, még inkább a menyasszony.
- Tán el kellene halasztani az ünnepélyt - súgá a menyasszony a vőlegénynek.
- Vagy inkább siettetni - viszonzá amaz.
Nyomasztó sejtés fogta el mindkettő szívét.
A segéd mégsem jött. Elmúlt két-három óra a várt idő után. A dél közelgett, a percek örökkévalósággá látszottak nyúlni. Végre lódobogás hallatszék az udvaron. Künn siető léptek, sarkantyú pengése. Feszülten nézett mindenki az ajtóra... Megnyílt az, a segéd lépett be rajta, fáradtan, porlepte ruhában, halavány arccal, az izzadság csorgott le homlokán.
- Maradjon künn - szólt a vőlegény. - Ön halálhírnök, ne lépjen be most.
- Nem vagyok halálhírnök - szólt elfulladt hangon a segéd -, ami hírt hozok, százszor rosszabb annál. Az elítélt magával vitte a huszárokat mind a magyar határ felé. Két mérföldnyi távolból bocsátottak vissza, hogy ezt önnek hírül adjam.
- Lovamat! - ordíta a vőlegény önmagából kikelve, s mint egy őrült, rohant az ajtónak. Ott meglátta menyasszonyát, halaványabban, mint valaha, megtört szemeiben az alkonyodó ég.
- Csak egy pillanatra, lelkem, szerelme, te - szólt a vőlegény halvány menyasszonyának, s megölelte, megcsókolta, s azzal felpattant lovára.
A ló ágaskodott vele, nem akart kiindulni az udvarból, sarkantyúba kapta erősen. Még egyszer visszatekintett, meglátta halvány kedvesét menyasszonyi öltözetben ottan állni az erkélyen. Kendőjével intett felé. ,,Látlak nemsokára!" - monda, és sohasem látta többet.
*
Nyargaltak a huszárok a kék hegyek felé - mindig elébb, mindig elébb.
Vadonat erdőkön, úttalan pusztákon. keresztül, hegytetőre fel, hegytetőről alá - mindig elébb, mindig elébb a kék hegyek felé.
Tornyos városok tünedeztek el itt-amott mellettük, hallatszott az esti harangszó, a paripák nyerítve ügettek tovább.
Közöttük nyargalt egy vezetéklovon az elítélt, fehér ingben, szürke fővel, az vezette őket, ember nem járta ösvényeken, mocsári süppedékeken, hallgatag fenyveseken keresztül - mindig elébb, mindig elébb, a kék hegyek felé.
Alkonyatra egy folyam partjához értek. A távol ormokon itt-ott csillámlottak a pásztortüzek piros csillagai, azon ormokon túl már Magyarország fekszik, ez a folyam már az ő bérceiből ered. Ott leszálltak lovaikat megitatni a hazából jövő hullámokból.
Míg a szomjú lovak a hűs habot szítták, a délceg lovagok egy hazai dalt kezdtek el énekelni, a dal oly víg, a dallam oly kedélyes:
,,Héj, én is odavaló vagyok
Ahol az a csillag ragyog."
Ki ment valaha ily vígan a halálba?...
A dombtetőkre felállított őrök hirtelen jelt adtak, hogy valaki közelít!
A távolban egy lovagot lehete kivenni, paripája versenyt fut a széllel, hosszú zöld tollai s prémes mentéje hánykódnak a légben, aranyos csákóján az alkony fénye játszik. ,,A kapitány" mormogja mindenki.
A huszárok felülnek lovaikra, kardjaikat kivonják, csatarendet formálnak, s amint a kapitány a homlokzat elé ér, mint szokták, tisztelegve hajtják meg előtte kardjaikat.
A kapitány üldöző rohamától eltikkadtan megáll az arcvonal előtt, kivont kardja reszket kezében, látszik, hogy amit mondani akar, arra nem talál eléggé öldöklő szavakat.
Mielőtt azonban szóhoz juthatna, kiugrat elébe négy huszár az arcvonalból, a legfiatalabbik, ugyanaz, ki a halálítéletet kettéhasította, csákójához emelt kézzel megszólítja.
- Üdvözlégy, kapitány! Éppen jókor jöttél, hogy együtt jöhess velünk Magyarhonba. Nem kell sokáig gondolkoznod rajta, hogy magadat elhatározd; lovad kantárjánál fogva erőszakkal viszünk el magunkkal. Tudjuk, hogy örömest eljössz, de félsz a gyalázattól, ha veszteni találunk. Azért viszünk el erőnek erejével. Ha merényünk sikerül, legyen tied a dicsőség híre, ha elbukunk, minket vádolj, erővel hozunk el. Nagyobb valószín végett tégy úgy, mintha ellenkeznél, vágj le egy-kettőt közülünk, az elsőket, akik kantárodhoz nyúlnak. Akár engem, én vagyok az első, aki hozzád nyúlok. Vágj rajtam egy sebet, ne félj semmit, kapitány.
A huszár megragadta kapitánya lovának zabláját, túlfelől egy vén őrmester ugrott oda, az ragadta meg a lovat, a ló fejét sem mozdította meg.
A kapitány nézett rájok. Sokáig nézte hol az egyiket, hol a másikat, a kard aláhanyatlott kezében. Mögötte az elhagyott szerető, előtte a haza bérchatára, epedve vár reá mind a kettő. Mögötte az ég tiszta boldogsága, előtte a villámos dicsőség. Küzdött keblében a két indulatóriás. Már szinte leroskadott, feje aláhanyatlott keblére, midőn hirtelen megharsan a trombita a csapat háta mögött, a riadó hangra megszökken alatta a harci mén, a kapitány fölemeli fejét, megvillantja a kardot feje fölött, s kitörő lelkesültséggel felkiált:
- Előre hát, az isten nevében!
S azzal nekinyargal a folyamnak, a két huszár, aki paripáját foga, alig bírja követni, egyszerre ugranak mindhárman a folyóba, a felszökő hullámok gyöngyívet képeznek fejeik fölött.
Előre, előre, a kék bércek felé.
A huszárság hosszú sorban követi vezérét, a paripák prüszkölnek a vízben, a délceg vitézek messzehangzó karban hazai dalt énekelnek:
,,Erdő, erdő, de magas vagy,
Kedves hazám, de messze vagy,
Ha az erdőt levághatnám,
A hazámat megláthatnám."
Elöl lovagol a vezér, sötét, fellegzetes arccal. Arra gondol: hogy örömei tárgyától minden lépéssel messzebb távozik, mátkájának halvány arca lebeg lelke előtt.
Középett lovagol a Szenttamási, kezében egy nemzetiszín zászló, arca ég, ragyog. Arra gondol, hogy bosszúja percéhez minden lépés közelebb viszi, ellenségének véres fejét látja képzeletében. A felzavart hullám ismét elsimul, a fenyves elnyeli a futókat, lovaik dübörgése elhangzik az éjben.
A távol bérceken meg-megriad a tárogató, a pásztortüzek piros csillagai ragyognak a hegyoldalakban.
Előre, előre...









Jókai Mór: Forradalmi és csataképek


A félkezű ember
Egy év múlt el.
Szenttamásnak sáncai közt, az éjjeli őrtűz körül, tizenhárom szerb harcos ült dőzsölve. Keresztbe vetett lábbal ültek a földön, hosszú puskáikat ölükbe fektették, egy közőlük a guszlicán búsongó szerb éneket vert, néha valamennyien beleordítottak az énekbe, hogy messze hangzott a sík pusztán, mint a kísértetkiáltás.
Messziről egy szekér döcögése hallott s vidám ujjongatás. Rablott szekeret hajtott egy szerb katona, hordókkal terhelve, pajtásai felé. Csak egy ló volt a szekér elé fogva.
A szerbek messziről ráismertek társukra, s hasonló ujjongással felelgettek neki.
Vigyorgó, szétvont képű legény volt az újon érkezett.
- Mit hoztál, Pável? - kiáltának rá társai.
- Bort, amennyi elég. Zsivány-magyartól vettem el ingyenképpen. Pincéjéből jött, el akarta előlünk lopni borát, de útját álltam, ő egyik lovára felkapott, a másikkal idevontattam a szekeret.
- Miért nem ütted agyon?
- Félig agyon volt már ütve. Fél pofája le volt vágva, fél szeme hiányzott, még keze is csak egy volt. Csak a fele él még az egész embernek.
A szerbek hangos hahotára fakadtak az ötleten, s egy hordót rögtön leemeltek a szekérről, s csapra ütötték az őrtűz mellett. A hordó fenekére krétával e szavak voltak írva:
,,Köszöntet Szenttamási György."
- Sokáig éljen! - kiáltának a rácok. - Igyunk egyet az egészségére tulajdon borából, amit el akart tőlünk lopni.
S ittak, vígan voltak, dalolt mindenki, ahogy torkán kifért. Éjfél felé az őrszemek egy jövevényt sejtettek meg. Futva jött a sáncok felé, s ahogy odaért, lerogyott, nem bírt tovább menni a fáradtságtól.
- Ki vagy? Honnét jősz? - kiáltozának rá a harcosok, felugrálva helyeikből.
- Adjatok egy ital bort - hörgé fáradtan a jövevény -, szerb harcos vagyok, szökve jövök Szenttamási György sátorából, adjatok innom, mert elveszek.
- Igyál, tartsd a szádat a csap alá, s aztán beszélj.
A jövevény fiatal halavány gyerkőc volt, nagyot ivott a hordóból, azután félénken széttekintve ismétli: ,,Szenttamási György kezéből menekültem."
- Ki az?
- Nem hallottátok soha Szenttamási György hírét? - kérdé a szökevény elbámulva.
- Most jöttünk török Szerbiából, nem ismerjük emberedet, ki ördög az?
- Jól nevezted őt ördögnek, nem is lehetett soha ember, veszett volna el, mielőtt született.
- Beszélj róla. Hadd ismerjük meg.
- Nem lehet azt elmondani, amit ez az ember mível. Nincs egy nyugodalmas óránk, amióta ennek nevét meghallottuk. Ha egy nap, egy órában két helyen csatánk van, őt mind a két helyen ott lehet látni, és mindenütt ott, hol legnagyobb a tűz, és egy golyó sem találja... Ah, borotok erős volt, fejem szédül.
- Igyál többet, majd helyre jössz, beszélj tovább.
- Nemcsak nyílt csatában láthatjátok őt meg. Éjjel belopózik elárkolt falvaitokba, s mikor gyermekeitek alusznak, rájok gyújtja tíz helyen a falvat, mire hazajuttok, házatok falára fekete betűkkel látjátok felírva: ,,Köszöntet Szenttamási György."... Ah, fejemben valami ég. Szomjazom, ne adjatok több bort, vizet szomjazom.
- Szólj, hogy néz ki, minő alakja? Ha meglátjuk egyszer, vége lesz hírének.
- Jarovácnál láttam őtet az égő város utcáin végigszaladozni, ölve, aki menekülni tudott. Ott szemem láttára egy égő házfödél rászakadt, azt hittem, hogy végképp eltemette; múlt télen, hogy Szeged előtt táboroztunk, egy csoport magyar átjött a jégen, legelöl egy rettenetes alak, csak a fele élt még, fél arca, fél szeme, fél karja hiányzott, s megmaradt szemével és karjával még akkor is ölni jött.
,,Én vagyok Szenttamási György!" - kiálta rettenetes hangon. A vér megfagyott ereimben. Ó, átkozott! Bár most is fagyva volnék, mint égek, a pokol van bennem.
A szerbek sápadozva néztek egymásra, mutatták a beszélőnek a hordó fenekére írt szavakat.
- Ó, gebedjetek meg! Mit adtatok innom! E bor méreggel van tele!
S azzal hanyattvágta magát, s szörnyű görcsök közt kimúlt. Az életben maradt szerbek dühösen rohantak társukra, ki a bort hozta nekik, egy perc alatt összeaprították, azután elvánszorogtak jobbra s balra a sáncok közt, itt-amott eldőltek az árokban, átkozódó arccal elhaltak egyenként, az erősebb természetűek még reggel is kínlódtak, átkozva életet és halált.









Jókai Mór: Forradalmi és csataképek


A fizető nap
Egy év múlt már, hogy Szenttamás kettős tornyán a szerb zászló lobogott. Sokszor ostromolták a magyar seregek az erős sáncokat, és mindig hiába.
Ott veszett a szépe, a java a seregnek a hosszú táborozásban, körös-körül elpusztult a környék, csak Szenttamás állt, dacolva az ostromok dühével.
Egy tavaszi reggelen, váratlanul, véletlenül egy kisded sereg jelent meg a hírhedt sáncok előtt, számra alig kétszerte több a védseregnél, annak is nagyobb része nemzetőrhad.
A szerbek ujjongva álltak ki a sáncokra. Ismerték korábbi csatákból a nemzetőröket. Azok számára ott kevés része termett a hadihírnek. Számítottak a bizonyos diadalra.
De ám e nemzetőrök nem azon boldog emberek voltak, kik messze nyugodalmas megyékben ősi tűzhelyüket, szerető családjaikat hagyták el, hogy idejöjjenek háborút látni, kikre, ha visszatérnek, öröm és hosszú élet várakozik, kinek a csata előtt ölelő karok, növendék gyermekek ártatlan csevegése jut eszébe.
Ezek a bánáti menekültek voltak, kiknek mindenüket elpusztíták a rácok, kikre csak üszkök vártak az ősi kunyhók helyén, kínzó emlékek a múlt boldogság helyett. Alig volt közöttük, ki valakit ne gyászolna, némelyik egész népes családjából egyedül maradt meg. Ezek most mind együtt voltak, és azok, kik őket ily boldogtalanná tették, legkeservesebb ellenségeik velük szemben, egy sáncba bezárva, szinte mind együtt a másik részen. Ily bosszúval átellenben mit érnek a magas sáncok.
Megkezdődik az ütközet, az emberi harag ordítása túlhangzik az ágyúk bömbölésén.
A családapák ostromolnak.
Egy egész zászlóalj csupa vén emberekből, egy sincs negyven éven alul, hatvanon túl akármennyi.
Mint mennek neki a tűznek! Nem reszketnek a haláltól; úgysem soká élnének már.
Elöl egy szörnyű ember megy, kezében rongyos zászlóval. Arca, teste még rongyosabb, csak fél keze, fél szeme van még. Mindenét elvette a rác, még kezéből is csak egyet hagyott meg. Most ezzel az egy kézzel megy visszafizetni a vér legutolsó cseppjéig mindent, amit annyi kéz kiontott. Nézzétek, milyen sebesen rohan előre!
Magas a sánc, de a bosszúállásnak szárnya van oda fölrohanni, pokoli az ágyúk tüze, de a bosszúnak nincs szeme a veszélyt meglátni.
- Ott a sáncokon túl az én ősi házam! üszköt neki, égjen porrá! - ordít a Szenttamási irtózatos hangon. - Benne lakik családom megrontója, kardot neki, ott haljon meg! - S amint rohan a sánc felé, meglátja ott keresve keresett démonát, Basiliskot.
Ez összetépett, csak félig ép arcon valami irtózatos öröm rángása fut keresztül, hasonló egy galvanizált halott arcának rándulásihoz.
- Ez ő! - kiált magán kívül. - Téged kerestelek. Egy év óta minden imádságomban benne vagy. Ismersz-e, Basilisk!?
A megszólított megmerevedve állt meg közelítő ellensége előtt, mint névtársa, mely tükörbe nézett; a megszólító hanghoz sejte, de ez arcot nem volt ember, ki megismerje többé.
A két csapat alig húsz lépésnyire volt egymástól, György és Basilisk alig egy kard hosszára, ekkor mind a két fél egyszerre lőtte ki fegyvereit elleneire, a halál kétélű kaszával vágta most a rendet, a sáncárok holttestekkel lett tele, de a sánctető is, s az elhullottak tetemein át diadallal rohant fel a sáncra a győztes magyar had.
Egyszerre esett el György és Basilisk ellenséges golyóktól találva, Basilisk behunyt szemmel feküdt ellenségétől nem messze; György fáradtan fölvánszorgott fél kezével s odavonszolta magát hozzá. A szerb egy kis keresztet vont elő kebléből s ajkaihoz akarta vinni, ajkai mintha imádkoztak volna. György elragadta kezéből a keresztet, s elhajította messze, haldokló hangon hörögve: ,,ne hallgasson rád az isten."
A rác meghalt, György félkönyökére emelkedve nézte, mint öldösik le a többit. Mikor egy-egy kartácságyú a tömegbe szorított rácok közé tüzelt, egy-egy infernális örömkiáltás hagyta el ajkait. Nemsokára égni kezdett a város, György nézte, hogy mikor kap az ő házába a tűz. Végre az is égni kezdett, az ember gyönyörködött benne. Látta, hogy az ablakból egy női alak ugrik ki az égő zsarátnokba.
- Jól van! jól van! - kiálta -, úgy kell neki, úgy kell neki...
S még azután sokáig nézte gyönyörűséggel szülötte városa hamuvá égését, végre a templom is égni kezdett, kik sokáig borzadva néztek a messziről belátszó kettős toronyra, most elégülten látták, mintha két hosszú fáklya lobogna a láthatáron. Egyszerre egy földrendítő durranás hangja tölté be a messze levegőt. A templom alá több száz mázsa lőpor volt összehordva. Szenttamáson egy kő nem maradt kő felett. A két torony nem látszik többé a messze láthatáron.
*
Menj vissza sírodba, vérivó szörnyeteg, menj vissza aludni. Hadd zöldüljön ki a fű, hol a mező vérrel volt befestve. Mennyi elmúlt, mennyi elveszett.
Mennyi jó ember nincs, aki volt, s mennyi nem bánná, ha nem volna, aki megmaradt.
Rabló és üldözött lett újra a csaták vitéze, a törvény vaskeze az ország egyik szélétől a másikig hajtja.
Az őrültek házában ül a huszárok kapitányja, búsan, mélán mondogatva magában e szavakat: ,,csak egy pillanatra!" - Senki sem tudja, mit akar vele.
Csak Szenttamási György boldog. Ő fekszik az óhajtott sír alatt, s álmodik odalenn édes dicsőségről s keserű bosszúról.









Jókai Mór: Forradalmi és csataképek


A Bárdy család
Édes szép hazám.
Édes szép paradicsomkertem.
Mivé lettél! Mi lett belőled!
Vagy ne láttalak volna oly gyönyörűnek egykor, vagy ne látnálak most oly elpusztulva.
Vagy ne látnálak most oly elpusztulva, vagy tudnám remélni, hogy újra felvirulandsz.
Édes szép hazám.
Édes szép paradicsomkertem.
*
Reszket kezemben a toll, szívem elfogódik, sírhatnám.
Sírni fogtok ti is, kik e sorokat olvasandjátok, mint én sírtam, midőn azokat leírám.
Boldogok lesztek, ha azt fogjátok hinni, hogy mind e keserű nem megtörtént dolog, csak egy költő elmeszüleménye, ki lázas álmainak szörnyképeit kedvetlen óráiban le szokta írni.
Vajha magam is el tudnám hinni, hogy mindez csak képzelet, hogy azon emlékezet, amely előttem ébrenlétemben véres árnyakat mutogat, csak egy nehéz kórálomnak utósejtelme.
Vajha tudnám hinni, hogy annyi boldogtalanság, annyi szenvedés csak főfájós lelkemnek kínzott teremtménye, és e véres, kínos alakok mind csupán a képzeletvilág papirosra teremtett léttelen ideáljai.
Vajha ne láttam volna a helyeket, mikről szólni fogok, vajha ne ismertem volna azoknak lakóit soha.
Bár mondhatnám azt: ne higgyétek, ne borzadjatok tőle vissza, hisz mindez csak álom, felébredünk, és nem látunk belőle semmit többé.
*
Mélyen, benn az erdélyi havasok között vagyunk.
Fölséges táj! A hegytetőről belátni tiszta időben Magyarországba egész a Réz aljáig. Az összecsatolt hegyek, egymás tetejébe hágva, mind sűrű vad erdővel vannak benőve, mely éppen most kezdi tavaszi világoszöld színét felölteni. Napszállta felé kétes lilaszín ködbe mosódnak el a távolabb ormok, csupán széleik maradnak kirajzolva gyöngéd aranyszínnel.
Messze egy irtott hegyoldalban egy kastély fehérlik, a leggyönyörűbb kilátás perspektívjébe építve, előtte egy magas kőszikla látszik felnyúlni, melynek tetejébe a távolba messze ellátszó egyszerű kereszt tűzetett. Alant a völgy legfenekén kis szétszórt falu látszik, melynek estharangja csodásan zeng szét a hallgató természetben.
Még tovább az erdő körül rongyos háztető látszik ki, a visszhangzó kopogás s a mellette elfutó mocskossárga patak, mi onnan támad, gyaníttatja alatta az érczúzó malmot.
Mindig messzebb a kilátástalan erdő oldalából páros pörölykongás veri föl a csendet, s a méla éjszakákon messze elvöröslő izzó tűz fénye kimutatja a vashámor helyét.
Alant a völgy rétjén ezüst tajtékot hány egy kígyózó folyam, minden száz lépésnél zuhatagot képez, s hol hóolvadáskor meg szokott torlani, roppant kődarabokkal teríti be a helyet, miket szerte a hegyekről lehord.
Fel a kastélyhoz a hegyoldalba vágott szerpentina vezet a kis völgyi faluból, míg túl rajta a hegy nyerges hajlásán esővájta szakadékos út visz el mellette valami távolabbi helységbe.
A kastély maga egy ízletesen épült úri lak, zöld ablakredőnyökkel. A tér, melyen épült, óriási vén gesztenyefákkal van itt beültetve, udvarán szeszélyes alakú tengeri gyeppel szegélyzett virágágyakban kora jácintok és anemonék nyílnak, s a tavaszi légre kinyitott ablakon olykor egy-egy vidám gyermekfő tekint ki, míg az udvaron egy-egy zsinóros cseléd jár-kel őgyelegve vagy a küszöbnek támaszkodva, amint hivatása hozza.
A kastély minden oldalról sűrű vasrácskerítés foga körül, melynek kőoszlopaira a gobea és ipomoea örökzöld levelű folyondárindái vannak felfuttatva...
1848 tavasz elején e kastély ebédlőtermében tizenhárman ültek az asztalnál.
Mind az egy család tagja. Mind Bárdy név viselői.
Elöl egy agg, élemedett asszony, Bárdy Antalné, túl a nyolcvan éven, egészen ősz és igen különösen fésült hajjal, fehér főkötőben. Arcán semmi nyoma már az életnek, halavány, ráncos, beesett szemű kép, a termet egészen összeesve, szemei szüntelen fölfelé néznek, bárkire tekint, mint szoktak, akik már nem látnak semmit, keze reszket, hangja még inkább, s valami különös megható van nagy, sűrű hófehér szemöldeiben.
Mellette jobbfelől legidősb fia ül, Bárdy Tamás, ötven és hatvan közt levő férfi. Büszke, tekintélyes arc, örökké ráncolt homlokával, haja még most is sűrű és alig őszülő, szakálla hosszú fekete, szemei átható, kemény tekintetűek, termete magas, egyenes, csaknem dacos. Eleven típusa a kiveszni kezdő ősarisztokrata-példányoknak.
Vele szemben ül a család kegyence, Jolánka, egy szende, angyalszép, tizenöt éves leány. Nagy kék szemeit hosszú selyempillák tartják árnyékban, arca tiszta átlátszó fehér, csak mikor mosolyog, hajnallik át rajta gyöngéd rózsafuvallat, haja sűrű, de finom, mint a selyem s csaknem ezüstszőke, mint az árvalányhaj. E kisleány tulajdonképpen nem a család ivadéka, csak egy igen távoli rokon árvaleánya, kit a Bárdy család örökbe fogadott, mert az is Bárdy, s mert nem engedheté, hogy ki e nevet viseli, szükséget szenvedjen. Éppen azért lett e kislány a család kegyence, mert a ráhalmozott kedvezések által a család egyik tagja sem érezheté magát mellőztetve, s viszont mindegyik tartozó adónak hitte azt részéről az atyátlan gyermek irányában. A család többi tagjai közt még két nő volt.
Egy özvegyasszony, Katalin, a családfő leánya, ki évek óta nem viselt egyebet fekete ruhánál és egy ifjú menyecske, a legifjabb fiúnak felesége, ki mellett kis karszékben gagyogó kisded ült, ezüst kanállal kis kövér kezecskéjében hadonázva és sikongatva. Akkor tanult enni és beszélni. A család találgatta, hogy mit mondott és mit szeret legjobban.
Odább két férfi ült egymás mellett, egyik az ifjú anya férje, József. Szép, szabályos arcú, fekete bajuszú férfi, boldog arculatja örök mosolyban él, kis kenyérgolyókkal hajigál hol kisfiára, hol szende feleségére.
Ama zömök, vállas férfi ott a ragyás arculattal testvére, Barnabás. Egy hírhedt erejű komor, szótalan ember, szörnyű kezeit felrakja az asztalra. Hosszú haját hátra szokta fésülni parasztosan. Bajuszt, szakállt nem visel a himlőhely miatt. Vállai herkulesiek. Különben látszik rajta minden percben a törekvés, visszataszító külsejét megelőző jóság által megcáfolni.
Mellette egy szegény kis elnyomorodott gyermek ül. Halvány idétlen arcán szenvedő szelídség honol, mely a kinőtteknek oly rendes tulajdona. Ritka haja, csontkezei és félrenőtt válla a szánalmat idézik fel láttára. Ez az agg nő árva unokája, kinek apja és anyja évek előtt meghalt.
Túlnan egymás mellett két egyenlően öltöztetett gyermek ül, legfellebb ötévesek és annyira hasonlók egymáshoz, hogy az ember képes őket szüntelen összetéveszteni. Ezek ikrek, a fiatal nő és férfi gyermekei.
Az asztal túlsó végén egy húszéves ifjú ül, Bárdy Leó. Szép, életteljes arc, kifejlett idomos termet, nevelt, kellemes modor, szakálla, bajusza csak most pelyhedik, fekete haja természeti fürtökbe gördörülve. Ez az asztalfőn ülő arisztokratikus arcú majoresco egyetlen fia.
Emellett végül egy öregember ül. Fehér; megőszült haja és borvirágos piros képe van. Első ízbeli rokon a családfővel, ki itt őszült meg vele együtt, Bárdy Simon. És mindenik Bárdy arcában van valami közös családi tulajdon, az a magas homlok és azok a nagy sötét, beszédes kék szemek a sűrű, erős szemöld alatt.
*
Tizenhárman ültek az asztalnál.
- Milyen különös! - szólt a család egyik tagja -, most tizenhárman ülünk az asztalnál.
A kis csecsszopót akkor ültették először a sorba.
- Egy közülünk meg fog halni - válaszolá rá az ősz családfő, reszkető, fáradt hangon, melyben komoly, igen komoly meggyőződés látszott lenni.
- Ó, nem annyian - szólt fel kedvesen a fiatalasszony. - Csak tizenharmadfelen, ezt a kicsinyt még a vasúton is csak félemberszámba szokták venni. - S azzal ölébe vette a kisgyermeket.
Erre többen nevetni kezdtek az ötleten. A menyecske férje a könnybe lábadásig kacagott, nevettek a kis ikrek is, a kis ezüstszőke leány arcára is kiült a mosolygás napfénye, a herkulesi férfi teleszájjal nevetett, az asztalszegleti ifjú pedig nevette a babonás hitet. Még a kis nyomorék arcán is látszott valami elkésett, elfanyarodott mosolygás...
Ha ezeknek akkor valaki azt mondta volna:
,,Most tizenhárman ültök az asztalnál. Tavasz van, a fák zöldülni kezdenek. Mikor ezek a fák lehullatják utolsó leveleiket, e tizenhárom közül egyetlenegy sem fog élve maradni."
Ha ezt valaki akkor mondta volna...
A fák kezdették hullatni leveleiket.
A Bárdy-kastély egyik teremében látjuk a magas, arisztokratikus arcú férfit, fiával, a húszéves ifjúval.
Az apa hevesen járja végig a szobát, a fiú az ablak előtt áll, rajta katonai egyenruha. Szürke dolmány piros zsinórokra, piros csákója a háromszínű rózsával kezében van, oldalán fényes acélkard. Ez volt a Mátyás-huszárok egyenruhája.
Az ifjú búcsúzni jött apjához, mielőtt a csatába menne. Apja akaratja ellen állt be Kolozsvárott az önkéntes lovagcsapatba, s az apa hevesen jár fel s alá a szobában.
- Eredj... minél elébb... ne lássalak - szólt szaggatott mondatokban ott álló fiához. - Ne hidd, hogy harag szól belőlem... félek tőled... irtózva tekintek rád... eszemet vesztem, ha rád gondolok... Egyetlen fiam vagy... Tudhatod, mennyi reményem volt hozzád kötve, tudhatod, mennyire szerettelek... De ha könnyeket látsz szememben, ne hidd, hogy azok érted jelentek meg ez arcon, mely nem sírt soha... Mert ha tudnám, hogy az lesz rám nézve a legnagyobb csapás, hogy te elvérzesz, azt mondanám fejemet meghajtva: az úr adta, az úr vette el, legyen áldva szent neve érette... Ha azt tudnám, hogy te és őrjöngő társaid egy dühöngő csatában siralmasan fogtok felkoncoltatni, elfojtanám a könnyet, mely égő szemem tüzét oltani jő, de a ti véretek átok lesz a földön, melyre kihull!... És a ti halálotok két ország halála lesz.
- Meghalnak és újra fognak születni.
- Az nem igaz! Azzal ámítjátok magatokat, hogy újat építetek, midőn lerontjátok a régit. Szentségtörők! Ki bízta rátok a haza sorsával Istent kísérteni? Ki mondta nektek, hogy mindent elvessetek, ami van, reményben azért, ami lesz. Századokon át ok nélkül küzdött annyi becsületes ember e régi roskadozó alkotmány mellett? vagy nem voltak azok jó hazafiak, vagy nem voltak bátor, vitéz emberek? Vagy azért, hogy társaid az országgyűléseken lepisszegetik az aggodalmas hazafit, jobban szeretik ők hazájukat, mint mi, kik ivadékról ivadékra vért, vagyont áldoztunk érte, s tűrtük érte, ha kellett, még a gyalázatot is, csakhogy életét megtartsuk. Sorvadott bár kezeink közt a nemzet élete, de azért élet volt az; ti dicsőséget ígértek neki, de annak a dicsőségnek neve ,,halál".
- Az meglehet. Elveszthetjük magunkra nézve e hazát, de tízmillió népnek adunk helyette hont, mely a mi népünk volt eddig, és mégis idegen saját szülötte földén.
- Ábrándok. E nép titeket nem fog megérteni, és az nem is lehet másképp. Amit ti adni akartok neki, arról ő soha nem is álmodott. A szorgalom utáni jóllét az, mire e népnek szüksége van. Kérdezd meg jobbágyaim bármelyikét, van-e közöttük egy, kit éhezni hagytam volna, kinek el hagytam volna pusztulni családját, nem segítettem-e rajtok az ínség idején, voltam-e hozzájok igazságtalan valaha, egy panaszt nem fogsz tőlök hallani. S akkor mondd neki, hogy én mégis jogtalanul bánok vele, mert nem hívom őt elő ekéje mellől, megkérdezendő, hogy mi véleménye van törvényhozás, alkotmány, közigazgatás felől. Bámulni fog rád, de azért meglehet, hogy félreértő haraggal egy éjjel rajtam ront s házamat fejemre gyújtja.
- Annak is az idők ferdesége az oka. Hogy a nép nem érti a magasabb eszméket, ez is a múlt balgaságainak eredménye. Legyen a nép egyszer szabad, legyen ember, mint más, akkor majd érteni fogja mindazt, mi előtte most idegen gondolat.
- De e szabadság százezrek éltébe fog kerülni.
- Nem tagadom. Sőt hiszem azt, hogy a mozdulatnak sem én, sem a mostani ivadék nem fogja aratni gyümölcseit, hiszem, hogy azok közül, kiknek neveit most a világ emlegeti, pár év múlva tán egy sem fog élni, s azokat, kik elhaltak, nem fogja kísérni könny, nem dicsőség, sőt talán gyalázat és keserű átok alvó poraikba; de megjön az idő, mely fölépíti az általok teremtett alapon a nagy épületet, s igazságot szolgáltatand azok neveinek, kik föláldozták magukat a jövő nemzedék boldogságáért. Meghalni a hazáért szép; de gyilkolni a hazáért, ezrek átkát vinni a sírba, megvetve, elátkozva halni meg a jövő milliók üdveért, az nagyszerű, az messiási!
- Fiam! Egyetlenegy fiam! - kiálta sírva az apa, s megtörve roskadt az ifjú nyakába s zokogott keserűen, erőszakosan. - Látod e könnyeket?
- Látom, apám. Először életemben látlak sírni. Szívem alig bírja e könnyek terhét. És én mégis elmegyek. Van okod rá, hogy sirass, mert nem hozok fejedre örömöt, nem dicsőséget többé, és mégis elmegyek. Egy eszme, mely erősebb a dicsvágynál, erősebb a honszeretetnél, világol lelkemben, s hogy hitem erős, tanúm legyen az, hogy könnyeidet látom, és mégis elmegyek.
- Eredj - rebegé az apa lesújtva, megtörve. - Lehet hogy el fogsz esni, s nem látlak többet, lehet, hogy visszajősz, s nem fogod találni az ősi házat, nem a sírt, melyben apád fekszik. De akkor is tudd meg, hogy sem halálod óráján, sem halálom óráján nem átkoztalak meg. Hagyj magamra! - Ezzel félrefordult s intett fiának, hogy távozzék.
Szótlanul hagyá el a szobát, s amint kilépett, elöntötte a sűrű könny arcát, hagyta folyni azt keservesen, midőn senki sem látta, de amint legelső lépténél kardja megcsörrent, e hangra ismét visszatért arcára az előbbi rideg elszántság, s szemeiben a könnyek helyét lángoló veresség foglalta el.
Innen apja testvéréhez, Józsefhez ment búcsúzni.
Családja körében ült az. Ikerfiai lábainál a földön játszadoztak, ő maga a kisded gyermekével mulatta magát, neje bújósdit játszott a kis csecsemővel, ki hangosan fel-felkacagott, valahányszor anyja az apja karszéke mellől előbukkant.
Imre kardzörgése verte fel őket családi mulatozásaikból. A két kisfiú odaszaladt hozzá s összebámulta a bácsi kardját s annak fényes bojtját, míg a kis csecsemő sírni kezdett a katonaruhában meg nem ismert ifjú közeledésére.
- Csitt, baba! - neszelé őt anyja, kiemelve apja kezéből -, a bácsi háborúba megy, majd hoz neked onnan aranyos paripát.
József férfiasan rázta meg a búcsúzó kezét s mondá neki:
,,Isten vezéreljen!" s halkan tevé hozzá: legkülönb férfi vagy egész családunkban. Jól tevéd.
Azután sorba csókolák valamennyien, s víg lárma közt ereszték odább.
Innen öreganyjához ment. Útközben másik nagybátyjával találkozott, a herkulesi férfival, ki sokáig szótlanul ölelgette őt összevissza, s azután elfutott tőle, egy szó, egy hang nélkül.
Az öreg nő kerekes karszékében ült, mert járni már régóta nem tudott. A kardcsörgésre kérdezé, hogy ki jő.
A kis ezüstszőke lyánka mellette ült, s pirulva, szívdobogva felelé: ,,Imre".
Milyen hévvel, milyen meleg érzelemmel mondatott ki e név!
A lyánka érezé, hogy ez neki több, mint rokona, éppen azért, mert igen távolról az, s hogy ez érzelem, mi őt róla álmodni tanítja, több, mint testvéri szeretet.
A szobában volt még kívülök az özvegy gyászruhás nő és a kis nyomorék, ki bágyadt képpel kis zsámolyon a nagyanya lábainál ült.
- Minek az a kard oldaladon, Imre? - kérdé reszketeg hangon az agg. - Nem jó világ az, nem jó világ. De ha az isten mérte ránk, ki fordíthatja el? Álmomban ismét halottaimmal beszéltem. Úgy tetszék, mintha mind fegyveresen jöttek volna hozzám s intettek volna, hogy menjek velök. Készen vagyok rá, köszönettel teszem le éltemet az úr kezeibe. Az égen a múlt éjjel kétszer egymás után láttam tűzzel kiírva az 1848-ik év számát. Ki tudja, minek kell ránk következni. Nem jó világ ez, nem jó világ. Miért kötöttél kardot, Imre? Háború lesz, ugye? Az emberek nagyon elszaporodtak a földön? Nem fértek el egymástól, ugye?
Imre szótlanul hajolt le az agg kezéhez s azt megcsókolá.
- Tehát elmégy? Isten legyen veled utaidban, ha a kereszt alatt elmégy, el ne mulaszd felfohászkodni az életnek és halálnak urához - szólt az agg nagyanya, s száraz kezét unokája fejére téve, rebegé: - Áldjon meg a mindenható...
- Az én férjem is ilyen szép fiatal volt, mikor elvesztém - sóhajta a gyászos nő, midőn öccsét megölelé -, vigyázz magadra!
A kis nyomorék zokogva karolta át bátyja térdeit s elkényszeredett hangon kéré, hogy ne legyen oda sokáig, mert ő félni fog idehaza.
Utoljára maradt a búcsúzás Jolánkára.
Szemeit lesütve közeledett ez a búcsúzó ifjúhoz; ki oly szép, oly deli volt egyenruhájában, kis fehér kezeivel egy hímzett kokárdát tűzött föl az ifjú szíve fölé, mely ötszínű volt: kék, arany, piros; fehér és zöld.
- Értelek! - szólt a meglepetés lelkesítő örömével az ifjú, s forrón szorítá keblére a kedves leánykát -, ezek Erdély színei, egyesítne Magyarországéval. Becsületére fogok válni színeidnek.
A lyánka hagyta magát öleltetni, s midőn kifejle az ölelő karokból, édes fájdalommal rebegé:
- Emlékezzél reám.
- Ha megszűnök rád emlékezni, akkor halva vagyok.
S ezzel megcsókolá a lyánka homlokát, még egyszer istenhozzádot monda rokonainak, s piros csákóját fejébe nyomva, eltávozott.
Kardja végigcsörgött a lépcsőkön.
A földszínen lakott egy kis szobában az öreg atyafi, ahhoz is beszólt, attól is elbúcsúzék. A jó öreg Simon biztatólag monda:
- No, öcsém, aztán sok törököt levágj.
- Nem a törökkel lesz bajunk, bátya - válaszolá az ifjú mosolyogva.
- No, hát franciát - igazítá ki magát a múltszázadbeli férfi.
Alant a kapuban két felnyergelt lóval várt a lovász az ifjúra.
- Nincs szükségem reád. Itthon maradhatsz - monda neki Imre, s azzal az egyik ló kantárját átvéve, felveté magát a nyeregbe, csákóját lecsatolá, s a paripát sarkantyúba kapva, elvágtatott.
Amint a kereszt alá ért, nem jutott ugyan eszébe nagyanyja intése, de annál inkább a kis szőkefürtű leány. Visszatekinte. Egy ablakból fehér kendő lobogott utána.
- Te vagy ott, én lelkem gyönyörűsége, ki utánam nézesz - sóhajtá magában az ifjú vitéz, s két csókot vetve vissza kezével, a meredek szerpentina kanyarulatain merész robogással nyargalt alá.
*
Különös idők voltak az akkoriak.
Egyszer csak elkezdtek a falvak néptelenedni, az emberek elbujdostak, senki sem tudta hová, a házak majd mind zárva voltak, harangszó nem hallatszott estenként, nem a munkáról hazajövő leányok éneke, csak kicsukott, gazdátlan ebek csatangoltak a gyepesedni kezdő utcákon.
Bárdy Imre egy lélekkel sem találkozott, amint a kis völgyi helység utcáján végignyargalt. A kémények nem füstöltek, a konyhák ablakain át nem lobogott tűz. Ki tudja, hová lett e népség.
Már esteledni kezdett az idő, a völgyre könnyű átlátszó köd szállt alá. Imre még jókor hajnalra Kolozsvárott akart lenni, s útját lóháton egész éjen keresztül folytatá.
Éjfél felé feljött a hold a hegyek mögül, az erdők sárguló lombjait most ezüstösre festve, az ifjú vitéz holdvilágnál egyedül folytatá magányos útját bércek, sziklák között.
Minden csendes volt, csak a harci mén egyhangú ügetése kopogott végig a sziklai úton. A hámorok pörölye s az érczúzók kallói hallgattak mindenütt.
Imre mélán elmerülve ült paripáján, midőn egyszerre megállt vele az okos állat, s fülhegyezve kezdé fejét visszatartani.
- Nono - szólt hozzá az ifjú -, még itt nincs ágyútűz, máris félsz?
A ló ismét továbbügetett, de fejét szüntelen nyugtalanul rázta s félelmesen horkolt és röhögött.
Az út egy helyen két igen közelálló sziklapart között viszen keresztül, mik, úgy látszik, mintha a Torda-hasadék mintájára egy sziklának kettéhasadt felei volnának; e parton innen száraz vízmosási árok vágja ketté az utat, mely fölé dobogó híd van építve jól-rosszul összetákolt gerendákkal.
Midőn a lovag e hídhoz ért, lova fölágaskodott vele, visszafordult, s bármint sarkantyúzta is, nem akart a hídra lépni, hanem toporzékolva állt meg mindannyiszor előtte.
A lovag végre bosszúsan átszorítá térdeivel a reszkető állatot s kantárszíjával erősen nyakára vágott, mire a paripa szilajon keresztülszökött egy ugrással a kétöles hídon, s ott ismét megfordult és elkezdett hátrálni.
Azon percben, hogy a ló a hídon túlszökött, éktelen ordítás hangzék elő a híd alatti árokból, mire tán a visszhang vagy hasonló kiáltás felelt a sziklahasadékból, s a híd alól rögtön tíz-tizenöt piszkos férfi ugrált elő, kezeikben egyenesre ütött kaszákkal.
Ugyane percben a sziklahasadékból is, melyen az út keresztülvitt, nagy csoport fegyveres nép látszott előtolakodni.
Még ekkor ideje lett volna a lovagnak megfordulni s a háta mögötti kisebb számú tömegen keresztülgázolni magát, de ő tán szégyenlette legelső csatáját is visszavonulással kezdeni meg, vagy egészen lenézte a támadó tömeget, vagy mindenáron Kolozsváron akart lenni a kitűzött időre, s ahelyett, hogy a hídra visszafordult volna, nekivágtatott a sziklatorkolatnak, honnét rajzott ellenébe a vadul kiáltozó nép, kaszákkal és vasvillákkal fegyverezve.
- Tágulj előlem; oláh - ordíta rájok a közelből Imre, melyre kettő rögtön belekapaszkodott a lova zablájába, a többi pedig kaszáit nekifordítva, dühösen rohanta meg.
Két lövés durrant el, s Imre kiszabadítá lovát, s az ügyetlenül hadazó kaszák között lehete látni villogó acélkardját, amint szikrákat hányva s sebeket osztva, gyorsan, mint a villám, szabdalt jobbra-balra, s használva egy percet, melyben a támadók elszánt rohamára tágítani kezdtek körülötte, kiszöktetett a tömeg közül, s vágtatott előre a sziklatorok felé.
Nem vette észre, hogy fenn a sziklak tetején emberek várnak rá nagy kövekkel, kik, amint a szorosba jut, védtelenül agyonverhetik.
Már alig néhány ölnyire volt a sziklatoroktól, honnét élve nem szabadulandott ki, midőn egy magas, óriási termetű férfi a szikláról leszökik elébe, s lova zabláját megkapja erősen, s azt ágaskodni kényszeríti.
Az óriás fején római rézsisak volt, bal kezében két lábnyi rövid széles pallost tartott.
Az ifjú egy csapást tett a támadó fejére, a sisak félig bevágva lehullott arról, de kardja a csapás alatt kettétörött, s az óriástól felemelt paripa két hátulsó lábára állva, súlyegyent vesztve s lovagját a parthoz vágta, ki az esés alatt elszédülve, végigterült a földön.
E percben egy lövés esett az ifjú felé a sziklatetőről.
- Ki lőtt ott? - ordítá dörgő hangon az óriás.
A vérszomjú oláhok üvöltve rohantak a lefegyverzett martalékra, ki önmagáról nem érezve; védtelenül hevert a porban.
De a halálüvöltést túldörgé az óriás szava:
- Ki volt az, aki reám lőtt?
Az oláhok megdöbbenve álltak meg körüle.
- Nem rád akartam lőni, decurio, hanem a huszárra - rebegé egy köztük reszketve, kit az óriás éles tekintete már messziről kiszemelt.
- Hazudsz, áruló, golyód páncélomat ütötte, ha vasingem rajtam nincs, most hűlve vagyok.
Az ember holthalványra sápadt.
- Tégedet az ellenség fizetett meg, hogy leorgyilkolj.
A vádlott szólni akart, de nyelvén megfagyott a hang.
- Akasszátok fel, ő áruló!
A tömeg dühödten esett neki a vádlottnak, s azt a levegőbe kapva, rohant oda valami közel fához, s a sikoltozás bizonyítá, hogy az ítélet végrehajtatik.
A decurio egyedül maradva az elalélt lovaggal, hirtelen felugrott annak lovára, a szédült ifjút keresztbefektette maga előtt, s mielőtt a vérszomjas tömeg visszaérkezett volna, elvágtatott vele, visszafelé az úton, melyen az ifjú jött.
A hídnál akkor is állt egy csoport fölkelő, a decurio köpenyével letakarta az ifjút, hogy ne lássák, mit visz, s ahogy elhaladt mellettük, futtában kiáltá eléjük:
- Jertek utánam Topánfalvára!
S azután, mikor már gondolta, hogy nem láthatják többet, hirtelen balra félrekanyarodott egy meredek hegyi úton, s befelé törtetett az erdők sűrűjébe.
*
Reggeledett. A nap szétlövellé az őszien vöröslő hegyek felett első sugárait.
A szédült ifjú meg-megmozdult lázas álmában s halkan rebegé e nevet: ,,Jolánka." A napsugár melegen kezde sütni arcára, lezárt szemeire, s perc múlva felveté azokat az ébredő.
Kis egyszerű szobában lelte magát, melynek egyetlen ablakán besütött a reggeli nap.
Ágya, melyben feküdt, egyszerűen hársból volt fonva s medvebőrrel leterítve, lábához háttal fordulva egy öles termetű férfi támaszkodott, keresztbe fönt karral, s az ablakon kibámult.
Az ébredés neszére megfordult a férfi. A decurio volt.
- Hol vagyok? - kérdé Imre, kábultan keresve emléket a múlt éj eseményeiből.
- Házamnál - felele röviden a decurio.
- Ki vagy te?
- Nevem Numa, decurio a román hadseregnél, ellenséged a csatában, most gazdád, ki nyughelyet ád és oltalmaz.
- Miért nem hagytál megölni embereidnek?
- Mert a harc egyenlőtlen volt. Százan egy ellen.
- De nélküled kiszabadultam volna közülök.
- Nélkülem ott vesztél volna. Tíz lépéssel odább védtelenül agyonhajigálnak a hegytetőről.
- S te nem akartad azt?
- Nem, mert gyalázatot hozott volna a románok nevére.
- Te ábrándos embernek látszol, decurio.
- Éppen, mint te. Ismerlek Kolozsvárról. Ami téged hevít, az hevít engemet is. Te szereted nemzetedet, én is szeretem az enyémet. A tied míveltebb, nagyobb, az enyém elhagyatottabb, mostohább; annál keserűbb az én szerelmem hozzá. Téged boldogít a te honszerelmed, engem nyugalmamtól foszt meg. Te fegyvert fogtál nemzetedet védni, mielőtt tudnád ellenségeid számát s ismernéd barátid erejét, ezt tettem én is, lehet hogy mi veszünk el, lehet hogy ti vesztek el, lehet, hogy elveszünk mind a ketten; de azért, hogy a fegyvert elássák a földbe, nem emészti azt meg a rozsda.
- Nem értem fájdalmaidat.
- Nem érted? Hiszed-e azt, lovag, hogy bár azóta tizennégyszer folyt le száz esztendő, hogy Diurbanus vitéz seregeit leverte a római sas, ez elbutult nép közt most is vannak családok, kiknél ivadékról ivadékra származnak át a múlt dicsőségnek rémlő hagyományai; hogy itt most is vannak, kik meg tudják mutatni, mely erdő áll mostan Sarmisegethusa helyén, micsoda város épült ott, hol egykor Decebál összetörte a konzulok hírhedett seregét. S jaj azon városnak, ha arra kerül sor, hogy a sírok, melyekre házakat építe, megnyíljanak, s ismét csatatér legyen a népes utcák helye! Mivé lett e nép, annyi dicsőségnek örököse, a híres dákok s a világhódító légiók maradványa? Én nem vádolok senkit, hogy miért tette őt azzá, ami most, de engem se vádoljon senki, ha azzá akarom őt tenni, ami volt.
- S hiszed-e te, hogy itt az idő?
- Nekünk nincsenek prófétáink, de úgy látszik, hogy a tiéitek sem látják a jövendőt. Most megkísértjük mi; ha nem sikerül, unokáink; nekünk nincs mit veszteni, néhány emberélet legfellebb, és az igen olcsó. Ti többet kockáztattok, nektek annyi vesztenivalótok van, s mégis gyülekeztek a harcok lobogója körül; hát még ha volnátok, mint mi. Nép, melynek semmije sincs. Mely közt nincs egy tehetős ember, nincs egy tudományos fő, melynek minden harmadika pópa nevet visel, s mégis minden századik tud csak olvasni, mely ki van zárva a hivatalokból, mely él tengődve a legkeményebb kézimunka után, melynek még csak egy nemes városa sincs a hazában, melynek háromnegyedét lakja. Mire kérdezné e nép, hogy jelen-e az idő, melyben meg lehet halni vagy újra születni? Nyomorúsága van, egyebe nincs; ha legyőzetik, ezt nem veszi el tőle senki. Rosszul gondoskodtak nyugalmukról, kik egy népet ennyire hagytak süllyedni.
- Mi nem a nemzetiségért fogtunk fegyvert, hanem a világszabadságért.
- Azt rosszul tevétek. Nekem mindegy, akárki legyen felettem, csak igazságos legyen hozzám, s népemet emelje fel; míg te megosztanád néped nagyságát, hatalmát, befolyását, előnyeit, csak hogy uratlan hazában élhess.
Riadozó lárma szakítá félbe a két bajnok párbeszédét. Egy csapat oláhság jött rendetlen tömegben a decurio háza felé, elöl egy póznára tűzve diadaljelül hozván a huszár piros csákóját.
- Ha otthagylak, most fejedet mutogatnák ott kalpagod helyett.
A tömeg megállt a decurio ablaka előtt, s meglátva vezérét, üdvkiáltozással rivalga reá.
A decurio rövid beszédet intéze hozzájok oláh nyelven, mely után többen hevesen kezdtek hozzá feleselni, s a póznára tűzött kalpagot nyújtogaták felé.
A decurio zavarodva fordult az ifjúhoz, ki azalatt félre egy szögletbe vonult.
- Neved kalpagodra volt írva? - kérdé tőle elszörnyedve.
- Igen.
- Boldogtalan! A nép dühös, hogy tégedet nem talált, s nevedet olvasva, apád házára fog rontani.
- S te megengeded-e azt?
- Ellene nem állhatok neki, mert akkor bizalmát elveszítem. Semmit sem akadályozhatok meg.
- Adj ki nekik. Töltsék rajtam bosszújokat.
- Az nem használna semmit. Elárulnám vele, hogy megmentettelek, s családodat mégsem szabadíthatnám meg.
- És ha legyilkolják azon védtelen ártatlanokat, kire fog e vér gyalázata szállni?
- Énreám. De módot adok neked e gyalázatot elhárítani rólam. Megteszed-e?
- Szólj.
- Álruhába öltöztetlek, menj sietve Kolozsvárra, gyűjtsd össze ottan társaidat, s jöjj kastélyod védelmére. Ott elvárlak s megharcolok veled; ha sorsom akarja, ott megölhetsz, vagy én tégedet, s a harc nem lesz gyalázatos többé, férfi férfi ellen leszünk, sereg sereg ellen, nyílt, becsületes csatában.
- Köszönöm, köszönöm - rebegé az ifjú, forrón szorítva meg halálos ellensége kezét.
- Siess, ott egy pórgúnya, vedd magadra, mutasd meg e pazsurát s említsd nevemet, ha kérdenek, az mit sem tesz, hogy oláhul nem tudsz, embereim szokva vannak hozzá, hogy magyar urak álruhában hozzam járdogálnak, s arcodat éjjel látták, rád nem ismernek.
Míg az ifjú sietve átöltözködött, addig a decurio népéhez beszélt, helybenhagyta azok szándékát, s útba indítá őket a kastély felé, ígérve, hogy utánok sietend.
- Fogadd el paripámat emlékül - szólt az ifjú a decurióhoz.
- Elfogadom, a csatában visszaszerezheted tőlem, siess, el ne késsél. Ha elmaradsz, gyász lesz reád, énreám gyalázat.
Perc múlva az ifjú lovag oláh pórköntösben siető léptekkel haladt a hegyeken keresztülvivő gyalogösvényen Kolozsvár felé.
*
Éjfél után járt az idő.
A Bárdy-kastély lakói mélyen aludtak, a rács ajtaja zárva, az ablakok sötétek, midőn egyszerre pokolbeli ordítás riasztja fel álmaikból a szunnyadókat.
- Mi lárma ez? - kiált ágyából felszökve József, s az ablakhoz rohan.
Künn néhány égő fáklya fényénél rémséges néptömeg hullámzását látni, kik kaszákat és fejszéket forgatnak a levegőben, fenyegető ordítással.
- Az oláhok! - ordítja remegve egy berohanó lovász, ki a rémítő zajra ijedten futott fel ura szobájába.
- Az oláhok! - ordítja egy másik, ki amazt sarkában követi. Mindkettő fehér, miként a fal.
- Be kell zárni az ajtókat- szól teljes lélekjelenléttel a férfi -, a főajtót torlaszoljátok el az ebédlő asztalaival. Híjátok elő Barnabást és az öreget, az asszonyok vonuljanak az épület hátulsó szobáiba. Nem kell zavarba jőni. Ti mindnyájan gyűljetek a rondellás szobába, honnan az egész épület megvédhető.
S ezzel ágya fölül két jó fegyverét leakasztva, sietett bátyja, Tamás szobájába.
Már akkor az fel volt öltözködve. Csodálatos, hogy éppen a legpompásabb magyar ruháját vevé fel magára s oldalára nehéz kirakott görbe kardját köté fel, különben igen nyugodtan járt fel s alá. Az ő szobájából dőlt ki az udvarra a kérdéses rondella.
- Hallod e zajt? - kérdé belépő öccse, kinek arca lángolt. Tamás vállat vonított rá.
- Előre tudtam ezt - felelé, és hidegvérrel járt végig termében.
- S nem készülsz védelemre?
- Minek az? Le fognak bennünket ölni. Készen voltam és most is készen vagyok. Ennek meg kell történnie.
- De nem fog megtörténni, ha bátran viseljük magunkat. Nyolcan vagyunk itt férfiak, a ház falai erősek, az ostromlók fegyvertelenek, és a hely sem védi őket. Itt napokig tarthatjuk magunkat ellenök, míg Kolozsvárról segély érkezhetik.
- El fogunk veszni - felelé hidegen Tamás, és egy vonás nem mozdult meg arcán.
- Tehát fogom én védni a házat egyedül ellenök, nekem nőm, gyermekeim vannak, nekem öreg anyám, nekem nőtestvérem van itt. Én védeni fogom őket, ha egyedül maradok is.
E pillanatban jött Barnabás és Simon s velök a gyászruhás özvegy testvér.
Barnabás egy roppant húszfontos vasbuzogányt hozott jobb kezében, fogait csikorgatva, szikrázó szemekkel jött, látszott rajta, hogy egymaga képes volna nekimenni az egész tömegnek.
Utána jött az özvegy, egy kezében két vontcsövű pisztolyt hozva.
Legutól jött az öreg Simon, sírt, reszketett és könyörgött, hogy valami erőszakosságot ne tegyenek.
- Bátran viseljétek magatokat - szólt az özvegy száraz hangon. - Ingyen nem kell adni az életet.
- Jertek ki velem, verjük el őket a pokolba - harsogá a herkulesi ember, forgatva kezében a nehéz buzogányt, mint egy nádszálat.
- Nem kell hirtelenkedni - szólt közbe József -, álljunk ide a rondellába, innen minden közeledőt lelövöldözhetünk, s azután, ha arra kerül a dolog, a lépcsőkön megvíhatunk velök egyenként.
- Én tölteni fogom a fegyvereiteket - biztatá őket az özvegy.
- Az istenért - rikácsolt közbe Simon - mit akartok tenni?! Ha egyet megöltök, ők mindnyájunkat felkoncolnak. Ne tegyétek azt. Szóljatok hozzájok békítőleg, ígérjetek nekik bort, vezessétek le a pincébe. Adjatok nekik pénzt, engeszteljétek ki. Öcsém, Tamás! Szólj te nekik! - lihegé az öreg, Tamáshoz fordulva, ki megindulás nélkül járkált a szobában fel s alá.
- Hiába az engesztelés, hiába a védelem, vesztünk bizonyos - felelé az hidegen.
- Nincs időnk késni - szólt József türelmetlenül -, szedd le a fegyvereket a falról, Barnabás, adj minden cselédnek egyet, ők álljanak a ház hátulsó ablakaira, itt elég leszünk mi ketten. Húgom, állj az ablak közé, hogy valami kő ne találjon. Ha töltesz, a golyókat nagyon le ne verd, hogy biztos lehessen céloznunk.
- Nem, nem hagylak benneteket lőni - rikácsolá az ősz, elrángatva Józsefet az ablaktól -, nem szabad lőnötök! maradatok veszteg.
- Eredj öreg, a mennydörgőbe! Szenteltvízzel akarsz tán bennünket védelmezni kőzápor ellen?
E szavakra több kő repült be nagy zajjal az ablakon, törve a szekrényeket, miket ért.
- Csak addig várjatok - rebegé Simon -, míg én beszélek velök, bizonyosan megengesztelem őket, ismerem, tudok a nyelvökön beszélni. Hiszen mind jó emberek, mind ismerőseim, odamegyek hozzájok.
- Rossz gondolat. Ha könyörögsz nekik, megölnek, ha bátorságot mutatsz, megjuhászodnak; maradj itt és fogj fegyvert.
Az öreg e szavakat már nem hallá, lerohant a lépcsőn, egy hátulsó ajtón kibocsáttatá magát az udvarra, mely még akkor nem volt elfoglalva, s elkezde oláhul beszélni siralmas zokhangon az ostromló tömeghez.
Azok egy kőoszlopát a vasgádor kapujának iparkodtak nagy hámori pöröllyökkel lerombolni, egy közülök beugrott a már tört résen, Simon ahhoz fordult. Megismeré.
- Fiam, Lupuj, mit akartok itten? Bántottunk mi titeket valaha? Emlékszel-e rá, mennyi jót tettem veled, feleségedet kigyógyíttattam a nagy betegségből, tégedet a katonaságból kiváltottalak; mikor marhád eldöglött, helyette nem adtam-e neked két szép tinót? Nem ismersz-e engem, fiam, Lupuj?
- Nem vagyok én most ,,fiam, Lupuj", hanem kuruc! - kiálta az oláh; s a kezében volt nehéz kalapáccsal fejére csapott a könyörgő öregnek.
Irtózatos sikoltással rogyott az össze és meghalt.
E percben ledőlt a kapubálvány, a vaskapu kifordult sarkából, s az ostromló tömeg beomlott a résen, rárohanva a legyilkolt tetemére, s fejszével elvágva annak ősz véres fejét.
Fenn a rondellában mindezt látták.
Mint egy veszett vad, vérben forgó szemekkel rohant ki e látványra a szobából Barnabás, míg József óvatosan a falhoz vonva magát, amint rokona ősz fejét egy karóra szúrva fölemelték, azon embert, ki e karót kezébe fogta, lelövé, egy másik kapta föl, azt is lelőtte. Lőtt, lelőtte egymás után, amelyik a főt felemelte, míg végre nem mertek hozzányúlni többé.
A gyászos nő töltötte a kilőtt fegyvereket. Tamás nyugalommal ült meg egy karszékben.
Barnabás ezalatt felrohant a padlásra. Ott több nehéz darabok hevertek néhány szétszedett vaskályhákból, azokat odahordta egy padlásablakhoz, mely éppen a ház kapuja felett volt.
Azután kidugta nagy, lángoló arcát az ablakon, letekintve a tomboló tömegre, s várta, míg nagy csoportban az ajtó körül gyülekeztek, s elkezdték azt befelé nyomni, feszegetni.
Ekkor felemelt egy mázsányi darabot a vaskályhából, s két kézzel feje fölé kapva, lezúdítá azt az ostromlók fejére.
Siket ordítás hallatszott fel erre; a kaput ostromlók szétugrottak, négyen vagy öten halva maradtak ott, halálra sújtva a levetett vasdarabtól.
Perc múlva újra még dühösebben rohanták meg az ajtót, s a ház ablakait és a padlástetőt egyszerre kőzápor borította el. A kapu döngött a vassúlyok ütéseitől.
Barnabás, dacára a repülő köveknek, kiült a padlásablakba, s onnan szórta alá vad erővel a súlyos öntött vasdarabokat, két-három embert ölve meg minden hajítással.
A rondellából ezalatt folyvást egymásra következtek a lövések. Egy sem esett hiába. Az ostromlók igen sokat vesztettek, s már-már csüggedni kezdének az ajtó sikertelen döngetése után, midőn egy lovász sápadtan nyargalt fel a pusztító Barnabáshoz, akadozó nyelvvel jelentve, hogy a kastély túlsó oldalát lábtókon kezdik megmászni az oláhok, s a cselédek nem bírják őket visszatartani.
Dühödten rohant el Barnabás.
A hátulsó teremben egy csatlós halálosan összehajigálva feküdt már, s lehete hallani az ablakhoz közeledő ostromlók kiáltozását, kik oda hágcsót támasztottak s most másztak felfelé.
Barnabás odaugrott. Látta, hogy a túlsó terem ablakához egy másik lábtó van állítva, melyen át már az oláhok az ablakon kezdenek beugrálni, leküzdve a csekély ellentállást, míg a másik lábtón közeledő főket lehetett kivenni.
- Ide, nyomorúak! - ordítá dühösen, s megragadva két kézzel a lábtót, egyet csavarintott rajta s megrázta azt, hogy az emberek mind lehullottak róla, s azután két végénél fogva emberfeletti erővel felemelé azt, mint egy vaserejű gőzgép, s a levegőben megcsóválva rettenetes csapással ejté rá a másik lábtóra.
Középen kettétörött az az iszonyú csapásra, felső része a rákapaszkodókkal együtt hanyatt esett alá, egy közülök az ablakpárkányon félkézen függve maradt, míg hallatlan erőködések után inaszakadtan zuhant le, s odalenn összetörte magát.
Barnabás ajkai tajtékot túrtak, szemei véres karikákban foroptak, arca kék volt. Így rohant be a szomszéd szobába.
Egy ostromló odabenn rekedt, ki legelsőnek hágott fel a lábtón. Ezt ott találta.
Az ember elsápadt, kiejté kezéből fejszéjét, amint Barnabást meglátta. A rémület megmerevíté, oly iszonyú volt ez ember tekintete.
Őrült haraggal rohant ez ellenére puszta kézzel, s megkapva annak mentségül kinyújtott egyik karját, annál fogva magához rántá ellenállhatlan erővel, s azzal kivágta azt a magas ablakon, hogy az ember messze elrepült, bukfenceket hányva a levegőben.
- Ide még, ahányan vagytok! - ordítá a vasgyúró. Szája egy kőütéstől vérzett, úgy nézett ki, mintha vért ivott volna. - Ide valamennyien, ide jőjön, aki szörnyű halált akar halni!!!
E percben rémes kiáltás hallatszott a ház belsejében.
Az oláhok felfedezték a hátulsó kerti ajtócskát, melyet Simon maga után gondatlanul nyitva hagyott, s azon belopózva, már a ház belsejében voltak, midőn egy nőcseléd észrevette jöttüket, s halálos ijedtében elsikoltá magát, jelt adva a veszélyről az ostromlottaknak.
Azt rögtön leszúrták.
Barnabás elszántan ragadá fel nehéz vasbuzogányát, amint a kiáltást hallá, s futott a lépcső felé.
A folyosón találkozék testvérével, ki észrevéve a berohanást, felhagyott a kapu védelmével, s kezeiben hozva fegyvereit, jött szinte a lépcsőre, kísérve az özvegy testvértől.
- Eredj, húgom, az enyéimhez - szólt József a gyászos nőhöz -, vidd fel mindnyájat a padlásra; mi megpróbáljuk a lépcsőket fokonkint védeni. Nőmet, gyermekeimet csókold helyettem. Ha megölnek bennünket, úgy hiszem, egy sírba fognak hányni. Ott találkozunk.
Az özvegy távozott. A két testvér némán kezet szorított, s azután kiálltak a lépcső fokára s várták elleneiket.
Nem soká kellett várniok.
Halálos bosszúvággyal rohant fel a vért szagolt csapat a szűk kőlépcsőkön, s megtámadá az oltalmazókat.
- Hah! Ilyen közel szeretlek benneteket! - hörgé Barnabás, s két kézre fogva vasbuzogányát, elkezde közükbe sújtani a támadóknak.
Sebesen, mint a szélmalom szárnyai; súlyosan, mint a haragos istennyila, hullottak előre, mindig egy helyre csapásai. Kit egy csapás ért, az többet föl nem kelt. Zúzott fők, betörött mellcsontok, derékban elnyaklott tetemek kezdtek heverni a lépcsőn. A súlyos buzogány iszonyú döngése s a halálordítás rémségesen tölté be a visszhangzó boltozatokat.
A támadók hanyatt-homlok rohantak vissza a bestiális roham elől, bár a hátul jövők tolták előre az előttük állókat. A vaskezű ember fáradatlanul verte őket vissza, rést törve magának a zsúfolt férfitömeg közt faldöntő buzgánya csapásaival.
Már szinte a lépcsők aljáig verte őket vissza, midőn a támadók egyike, ki egy fülkében elbútt, s kit ő észre nem vett, amint háttal feléfordult, egy roppant nyárssal hátulról keresztüldöfte.
Irtózatos ordítással fordult meg a legyilkolt, buzogányát az előtte hátráló tömeg közé hajítva, s a düh mondhatlan kifejezésével arcán ragadá meg vállainál fogva végső erejével gyilkosát, s vele együtt a földre leesett.
A négy elsőt, ki odarohant a gyilkosnak segíteni, testvére lövései a földre teríték, ki miután fegyvereit mind kilőtte, megfordított puskaaggyal rohant testvére védelmére, s rövid küzdés után lefegyvereztetett.
Kivitték a sziklai vaskereszthez, arra fölfeszíték, s ott végezték ki rettentő kínok közt.
Midőn a másik testvért el akarták választani az átnyalábolt gyilkostól, már akkor mindkettő halva volt. Utolsó erejével kiszorítá gyilkosából a lelket, karjai úgy merevedtek meg ellensége agyonszorításában.
Le kelle vagdalni kezeit, hogy az oláhot kivehessék belőle holtan.
Csak Tamás, a legidősebb testvér élt még a férfiak közül, s nyugodt arccal várta gyilkosait hálótermében.
Karszékében ült, előtte karos ezüst tartóban két szál viaszgyertya égett, éles árnyékokban tüntetve ki az arisztokrata határozott, nemes, büszke vonásait.
Ott ült nyugodtan, hallá közeledni a zajt ajtajához, és szíve nem vert hangosabban, nem sebesebben, mint azelőtt. Kihúzta széles görbe kardját, letette maga elé az asztalra, s azután nagy homlokát tenyerébe hajtva, nézett merően annak ismeretlen betűkkel beírt fekete lapjára.
A lárma mindig közelebb jött. Egy csapás esett ajtajára; megnyílt az, be sem volt zárva.
A nemes felkelt karszékéből, kardját felvette az asztalról, s baljával széke támlapjára dőlve, némán, hidegen állt meg ellenei előtt.
Szitkot szórva rohantak rá azok, véres fegyvereiket rázva fejük fölött, minden fegyver csepegett a vértől.
A nemes mozdulatlanul állt, mint kőszobor, míg ellenei két lépésnyire jutottak hozzá, akkor megvillant kezében a fényes fekete kard, s a támadók egyike állig kettéhasított koponyával esett lábaihoz, a másiknak vállban csapta el ellene kinyújtott karját.
Egy szót sem szólt. A dühnek egy hangja sem jött ki ajkán. Arca hideg, fehér maradt, szemei nem forogtak, nem szikráztak, némán, mereven néztek előre támadói feje fölött el, büszke megvetéssel, míg villogó kardja egy vímester ügyességével fogott fel minden ellene intézett csapást, s oszta hidegvérrel kiszámított vágásokat támadói arcára, fejére.
Azok dühösen ordítottak rá. Mentül többet megsebesíte közülök, annál dühösebb rohammal ostromolták. Ő hidegen, lenéző arccal küzdött velök, csak kinyújtott karja mozgott. Egész alakja állt merően, mint szobor, merően, mint arca vonásai.
Mintha mondta volna, hogy még viadalban is tíz paraszttal ér fel egy nemes.
Végre egy ráhajított kasza nehéz sebet ejte kifeszített lábán. A fájdalomnak egy szisszenése nélkül csuklott féltérdére a nemes s küzdött tovább a rádűlő tömeg ellen. Kardját feje fölött forgatá. Mindig azon halavány, hideg arc, azon merev, büszke tekintet.
Hosszas, dacos, fárasztó küzdés után mindig összébb-összébb roskadozott; végre hanyatt esett. Egy hangja nélkül a fájdalomnak, egyetlen halálhörgés nélkül.
A tömeg dühének árjai összecsaptak holtteste felett, s pllanatok múlva fejét emelék föl, saját kardjára szúrva. Még akkor is mindig azon halavány, hideg, fájdalomtalan arc, azon merev, büszke, lenéző szemek.
Ő volt az utolsó férfi a családból, kivel meg kelle küzdeni. Az ő elestével nem maradt egyéb a háznál, csak nők és gyermekek.
De a támadók közül száznál több hevert holtan elterülve udvaron, ajtók, ablakok előtt, a lépcsőkön, a szobában, s ha szűnt a diadalkiáltás, hallani lehete a haldoklók és sebesültek kínos jajgatását.
*
Csak nők és gyermekek maradtak még a családból.
Ezeket azon pillanatban; midőn az oláhok a kastélyba betörtek, a gyászos testvér felvitte mind a padlásra, annak ajtaját nyitva hagyva, hogy ha férfitestvéreik hátrálni kényteleníttetnek, oda menekülhessenek.
Ott várták a család gyöngébb tagjai a harc kimenetelét, remegve figyelve a csataordítás hangjaira, s annak zavaros kiáltozásaiból ítélve jót-rosszat.
Végre elhalt a zaj. A támadó ordítás megszűnt. Ezek odafenn azt hitték, hogy az oláhok vissza vannak verve; s könnyebbült kebellel várták testvéreik közeledtét.
Azok már akkor a túlvilágon voltak.
Lépések hangzottak a padláshoz vezető lépcsőn, nehéz, súlyos lábak léptei.
- Ezek Barnabás lépései! - kiálta örömmel az özvegy, még mindig kezében tartva a két pisztolyt, s futott a padlás ajtajához.
Egy vértől részeg alak lépett elébe onnan várt testvére helyett, dühtől és győzelemtől izzadó arccal.
Az özvegy rettentő sikoltással szökött vissza az ablak elől, s azután a kétségbeesés kimagyarázhatlan bátorságával fogta rá pisztolyát s az embert mellbe lőtte, hogy az hanyatt esett utána jövő társai vállára.
A másik lövéssel az özvegy tulajdon keblét szakította össze. Most menjünk e helyről. Amik ezután történtek, azt látni nem emberi szemnek való.
Nyomorúan, kikeresett kínzások közt gyilkoltattak le valamennyien, nők és gyermekek, s holttesteik azon padlásablakból szórattak alá, honnét Barnabás hajigálta le az ostromlók fejére a vaslemezeket.
Legutoljára hagyták az öreg nyolcvanéves nagyanyát, hogy lássa kiirtatni egész családját. Szerencséjére az ő szemei régóta nem nyíltak meg a napvilágnak, s nemsokára felhozta rájok az Isten örök mennyei világosságát.
A holttesteknek azután egy közös sírt ástak, mindnyáját abba hányták bele, legfölül odaveték a kis síró csecsemőt reájok, s eltemették holt családja közé.
A sírás még órákig hallatszott a föld alól.
- Még egy hiányzik - mondának, amint a holttesteket megszámlálták. - Csak tizenegyen vannak itt, még egynek valahol élve kell lenni.
S ezzel újra felrohantak az üres szobákba, összetörtek minden bútort, széthasgatták a szöveteket, felkeresték a padlások, pincék minden zugát, és nem találták az egyet sehol.
Végre egy közülök elkezdte a falakat sorba kongatni vaskalapácsával, s midőn egy helyt üres döngés felelt ütéseire, örvendő ordítással oda jelt cimboráinak, hogy idejőjenek.
Egy rejtekajtó volt ott, mely a falakkal egyenlőre festve, egy tágas fülkét fedett el.
Néhány fejszecsapással be volt törve az ajtó.
- Itt van! itt van! - ordíták a közelállók, míg a többi vérszomjú kíváncsisággal ágaskodott fel, meglátni a martalékot.
Ott feküdt a kis ezüstszőke árva, halványan, behunyt szemekkel.
Nénje, midőn többi rokonait a padlásra vivé, mintegy elősejtelemmel ide rejté őt e fülkébe, melyet még a házi cselédség sem ismert.
Ájultan feküdt ott, kezében éles kés volt, mellyel meg akarta magát ölni, s midőn gyönge kezei megtagadták ez iszonyú szolgálatot, kétségbeestében elhagyta eszmélete.
- Ah! - ordítának az oláhok, arcaikon a vérszomj még iszonyúbb eszmék pokoli vigyorgásával vegyülve.
- Ez közös préda! - ordíták többen.
- Egy szép leány! egy úri kisasszony, hahaha! - röhögének -, éppen a rongyos oláhoknak való! - s piszkos, véres kezeikkel ragadták meg a leányka habgyöngéd karjait.
- Mi történik itt? - ordítá e pillanatban egy mennydörgő férfias hang. Az oláhok hátranéztek. Egy férfi állt közöttük. Mindnyájuknál egy fejjel magasabb, fején rézsisak, melyen hosszú vágás nyoma volt látható, bal kezében rövid római kard, arcvonásain ős római jellem.
- A decurio! - mormogának mind, s utat nyitottak előtte.
- Mi történik itt? - kérdé, s meglátva az alélt leánykát egy oláh kezében, parancsolá neki, hogy tegye le a földre.
- Ez is ellenségünk - felele az dacosan.
- Hallgass, nyomorult, ki azt hiszed, hogy a román nemzet fiainak asszonyokat kell ellenségül keresni. Tedd le a földre.
- Nem úgy van, vezér! - szólt közbe dacosan Lupuj -, ismered törvényeinket, melyek nekünk közös prédát ígérnek. E leány itt nekünk zsákmányunk. Ez közosztályra megy a győzelem után.
- Ismerem törvényeinket jobban, mint te, kamasz. Közosztály minden zsákmányból; de ugyanott van, hogy ami el nem osztható, arra sorsot vetünk.
- Jól van, vezér. Egy paripa vagy egy tinó persze hogy el nem osztható, arra sorsot kell vetnünk, de egy leány mindnyájunké lehet.
- Én azt mondtam, hogy nem lehet, s szeretném látni, hogy ki fogja azt mondani, hogy lehet?
Lupuj ismerte már a decuriót, s többé egy szót sem szólt, a többi is hallgatva vonult vissza a leánytól. Csupán egy hang kiálta a tömeg közül, hogy: ,,lehet!"
- Ki mondta azt? - álljon elő.
Egy fiatal befont hajú oláh lépett elő, kissé részeg volt, ostoba vigyorgással állt a decurio elé, s fejével hátrafelé biccentve, mellére ütögetett öklével: ,,én mondtam".
Alig ejté ki utósó szavát, midőn a decurio, bal kezét felkapva, egyetlen csapással úgy ütötte le az ellentmondó fejét, hogy az annak háta mögé esett, míg a fejetlen test térdre bukva mindkét karjával átölelte a decurio térdeit.
- Állítja még valaki, hogy lehet? - kérdé az óriás, kegyetlen szigorral.
Az oláhok elcsendesülve vonultak félre.
- A hintó elébe fogjatok lovakat, a leányt bele kell ültetni, s azután hozzátok Topánfalvára, bárkinek fogja adni a szerencse, joga van azt kívánni, hogy úgy jusson reá, amint én most őt rátok bízom. Akinek kedve találna jönni a még senkinek nem ítélt prédát csak egy tekintettel is bántani, arra csak vigyorogva tekinteni is vagy bántó szót mondani róla, gondoljon erre itt és tanuljon példájából - szólt a decurio a lábainál heverő holttestet elrúgva maga elől, s azzal inte kardjával a tömegnek.
- Most menjetek, pusztítsatok, raboljatok!
A népség ordítva szétrohant, a decurio pedig a hintóba emelteté az alélt szüzet, s azt a család néhány hív jobbágyaira bízva, útnak indítá a hegyek közé.
A kastély fél óra múlva lángokban állott, a tűz az ablakokon csapdosott ki, feketére festve a falakat. S mikor minden tűzbelángba volt borítva, az oláhok lerohantak a pincébe, felverték a hordók fenekeit, s úsztak a kiömlő bor és pálinka tengerében, vad éneket dalolva, míg fejük fölött égett a ház.
Azután rajostul elvonultak onnan, zsákmánnyal rakottan, otthagyva szerteszét halottaikat és holtrészegeiket.
*
Az ájult leánykát a decurio házába vitték. Bántani senki sem meré, de azért valóságos jogot tartva hozzá mindenki, jól szemüggyel tarták, hogy meg ne fosztassanak tőle, s ott vártak tömegestül, míg a decurio megérkezett, s azután betolakodtak vele együtt a szobába, teletöltve a pitvart és tornácot is.
A zsákmányt mind lerakták előtte, mert egyenlően kelle abban osztozni mindenkinek.
A vezér elosztotta azt egyenlő részekre, s abból mindenkinek kiszolgáltatá a maga osztályrészét.
Csupán neki jutott tíz ember része a ragadományból, a többi egyenlően osztozott fejenként.
Többen a zsákmány kiosztása után hazatakarodtak, azonban egy nagy része az oláhoknak osztály után is ottmaradt, sóvár pillanatokat vetve a legutól maradt ragadmányra.
Halványan, mozdulatlanul feküdt a medvebőrrel terített hárságyon a szép leány, alig lehete rajta észrevenni, hogy él.
- Ti kockát vetni maradtatok itt, ugye, a leány birtoka felett? - kérdé Numa az ott várakozóktól.
- Biz igen - felelé Lupuj, szemtelen vigyorgással fészkelődve álló helyében. - Kockát fogunk vetni, aki legtöbbet vet, azé lesz. Ha ketten vagy tízen vagy húszan vetünk egyformát, annyian fogjuk bírni.
- Csak egyé lehet - szólt közbe szárazon Numa.
- Tehát akkor azok egymás közt újra kockát vetnek.
- A kockavetés nem ér semmit. Lehet, hogy ketten maradunk, s napestig mindig egyformán hajítunk.
- Hát kártyázni fogunk rá.
- Azt nem engedem. Akik ravaszabbak, megcsalhatják az együgyűeket.
- Jó, hát írd te neveinket cserepekre, vessük azt egy hordóba mind, amelyiket kihúzod, az vigye el a leányt.
- De hiszen ti olvasni nem tudtok, s én azt a nevet olvashatnám le, amelyik nekem tetszenék.
Az oláh türelmetlenül kezdte vakarni a fejét.
- No, hát mondj te valami okosat, decurio.
- Fogok mondani. Tegyük próbára, hogy melyikünknek van legnagyobb bátorsága, amelyik legvakmerőbb lesz közöttünk, amelyik legjobban bebizonyítja, hogy semmitől sem fél, azé legyen a leány, az egyúttal meg is fogja érdemelni.
- Nem bánom! - kiáltának valamennyien. - Mondjuk el, melyikünk mit tett, abból ítéld meg aztán, ki a legbátrabb köztünk. Én öltem meg a legelső Bárdyt az udvaron, testvérei szeme láttára.
- Én törtem be az ajtót, mikor legjobban hányta rám a vasdarabokat az a széles ember.
- De én voltam az, ki őt keresztülszúrtam.
- Én kapaszkodtam fel legelöl a hágcsón.
- Én víttam majd félóráig az aranyruhás nemessel.
És így valamennyi. Mindenik első volt, mindenik legvitézebb, legvakmerőbb volt, mindenik megölt egy nagy csomót az ellenségből.
- Ti mind igen vitézül viseltétek magatokat, de azzal, ami megtörtént, most bizonyítani nem lehet. A próbát ezentúl kell kiállanotok, mindnyájatoknak együtt, az én szemem láttára, együtt énvelem; elvitázhatlanul.
- De hát mondjad, miképpen - nyugtalankodék Lupuj, mindig félve, hogy Numa ki akarja játszani.
- Idenézzetek - szólt Numa, s az ágy alól egy félakós hordót húzott elő. S amint eközben az ott fekvő leányra tekintett, észrevevé, hogy az szemeit félig kinyitva, reánéz, s azután ismét lezárja pilláit.
Ébren volt és hallott minden kimondott szót:
Numa a hordó után hajoltában lassú, halk hangon súgá a lyánkának: ,,ne félj", s azután kihengeríté a hordót a szoba közepére.
Az oláhok kíváncsian várták, hogy mit ád nekik.
Ezzel elővett egy fejszét, s a hordó fenekét felütötte vele.
- Itt egy mázsa lőpor van: Ide figyeljetek. Egy szurokfenyű forgácsot meggyújtunk, azt e hordó közepébe leszúrjuk, azután körüle ülünk. Amelyikünk legtovább itt mer maradni, az kérdésen kívül legbátrabb közöttünk, mert ha ennyi lőpor ellobban, nemcsak e házat, hanem az egész falut képes összedönteni.
Az oláhok közül többen elégedetlenül kezdettek morogni.
- Aki fél, nem kénytelen ittmaradni - felelé nekik szárazon a decurio.
- Jól van, nem bánom - hetvenkedék Lupuj -, én itt maradok, de vajon nem mák van-e ebben a hordóban, éppen olyan ez, mint a mák.
Numa felelet helyett egy csipetet kivett a hordóból három ujjával, s azt az oláh égő pipájába vetve, a rögtön kilobbanó lág arculcsapá a kételkedőt, hogy az hanyatt tántorodott ijedtében, s a következő pillanatban bajusz és szemöldök nélkül állt feketére festett pofával kacagó társai előtt.
Ez még inkább dühbe hozta az oláhot.
- Itt maradok! kivárlak! - lármázott, felszedte szájából kiesett pipáját. S midőn a decurio az égő forgácsot a hordóba dugta, odament és pipára gyújtott nála.
E tréfára az oláhok kétharmada odahagyta a szobát.
Az ottmaradtak pedig nagy lármával és hetvenkedéssel telepedtek le a hordó körül s esküdtek mennyre-földre, hogy ott fognak maradni, s mentül inkább esküdtek, annál többször tekingettek az égő forgács felé, melynek lángja lassanként közeledett a lőpor felszínéhez.
Az oláhok eleinte csak nézdegéltek egymásra. Mindenik halványnak találta a másikat. Egy-kettő megkezdte az odábbállást, a többiek is lassanként kipárologtak a szobából, anélkül, hogy jó éjszakát kívánnának a gazdának. Némelyik fogcsikorgatva, dühösen távozott el, végre csak ketten maradtak a hordó körül. Numa, ki összefont karokkal, hátát az ágynak vetve állt ott s nyugodtan nézte az égő forgácsot, és Lupuj, ki pipáját erősen szíva a hordó szélére ült, hátat fordítva a veszedelemnek.
Ahogy ketten maradtak, hátratekinte az oláh, s látta, hogy a forgács tüze már csak egy ujjnyira van a puskaportól.
- Decurio! Egyet mondok - szólt felugorva. - Ketten maradtunk, ne bolondozzunk egymással, alkudjunk meg. Legyen kettőnké a leány.
- Ha meguntad a várakozást, lejjebb nyomhatom a kanócot.
- Ne bolondulj, Numa! Csak nem vesztél meg. Hogy akarnál egy sápadt némberért mindkettőnket a pokolba vettetni. Egyet mondok. Arra csak ráállhatsz. Csak azt ígérd meg, hogyha te ráuntál a leányra, akkor nekem adod.
- Maradj itt és nyerd el tőlem. Akkor először is tiéd lesz.
- Igen, de én azt nem akarom - szólt mérges nyugtalansággal, csaknem síró hangon az oláh, s mint egy pákosztos gyermek, elkezdte dühében saját ruháját tépni és toporzékolni.
- Amit mondtam; az áll - monda a decurio. - Aki végül ittmarad, annak egyedüli joga van a leányhoz.
- Hiszen én ittmaradok, de mit nyerek vele? Tudom, hogy te is ittmaradsz, s mindkettőnket elvisz aztán az ördög. S én nem magamért, hanem teérted mondom, hogy ezt nem akarom.
- Ha nem akarod, hát szaladj innen.
- Nem bánom, ha adsz egy marék aranyat.
- Egy felet sem, maradj itt.
- Decurio, ne bolondulj! A tűz mindjárt a lőport éri.
- Látom.
- Hát egy tallért sem adsz?
- Egy batkát sem.
- No, hát üssön meg a hetvenhét ágú sistergő istennyila Szent Mihály napján - ordítá kifakadva az oláh, s az ajtóig ugrott.
Mikor kinn volt, még egyszer bedugta fejét.
- Egy húszast sem adsz? Még nem mentem el.
- Még én sem vettem ki a kanócot, visszajöhetsz.
Az oláh érre becsapta az ajtót, s elkezde nyargalni, futott, amint tőle kitelt, ereje fogytáig, s mikor aztán lélekszakadtan leesett egy fa alatt, a fejére húzta csuháját s fülét tenyereivel eltakarva ott feküdt, fel-felütve fejét és hallgatózva; hogy mikor repül a világ levegőbe.
Az egyedül maradt decurio pedig hidegvérrel kivette az egészen leégett kanócot, s azt a kandalló tüzébe vetve, odalépe a leányhoz és fülébe súgá:
- Meg vagy szabadítva.
Reszketve emelkedett a lyán fekhelyéről, megragadta a decurio nagy, ideges kezét két kezével, s rebegve mondá:
- Légy irgalmas. Tégy jót velem. Ölj meg.
A decurio megsimogatta a lyánka kedves kis fürtös fejét, s nyájas, szelíd hangon mondá: ,,szegény kisleány, ne félj, nem bánt többé senki."
- Hogy azon szörnyektől megszabadítál, azért, ím, kezeidet csókolom, de most szabadíts meg magadtól, ölj meg.
- Tőlem ne tarts - felelt büszkén erre a dákoromán. - Én a szabadságért küzdök, s rabszolgának még a nőt sem tartom. Oly bizton lehetsz házam küszöbén belől, mintha az oltár zsámolyánál ülnél. Ha itthon nem leszek is, ne félj, e ház falai sérthetetlenek, aki téged csak egy tekintettel bántana meg, bevégezte földi életét, s ha én honn vagyok, akkor se legyen aggodalmad, asszony képe nem lakott az én szívemben soha. Foglald el fekhelyemet, édesen alhatol ott, a múlt éjet Bárdy Imre szunnyadá azon keresztül.
- Imre? - kérdé meglepetve a lyánka. - Te láttad őt? Hol van? Él-e?
A decurio gondolkozott, nem tudta, mit feleljen.
- Neki nem kellett volna ily soká késni - mormogá félig magában. - Minden másképp lett volna. Nem így kellett volna végződni, nem így.
- Ó, engedj őhozzá mennem, ha tudod, hol van!
- Azt nem tudom. De arról bizonyos vagyok, hogy, ha él, ide fog jőni, ide kell jőnie.
- Miért hiszed azt?
- Mert tégedet fog keresni.
- Említe tán előtted.
- Mikor félholtan feküdt, mikor aludt, álmában, fölébredtében nevedet mondta ki. Nemde te vagy az a Bárdy Jolánka, kit ,,a vidék angyalának" neveznek? Ezüstszőke hajadról ismertem reád.
A lyánka lesüté szemeit s halkan kérdezé: ,,tehát hiszed, hogy eljön?"
- Legrövidebb idő alatt. Most nyugodd ki magadat. Rokonaidról ne kérdezősködjél, ők jó helyen vannak már, semmi bajuk sincs - többé.
A decurio hozott a lyánkának ételt és italt, s azok mellé különös gyöngédséggel egy imádságos könyvecskét helyze, s azzal magára hagyta a kétszeresen árvát.
Néhány falatot evett az szomorúan, azután felnyitá az imádságos könyvet, s nagy könnyeket sírva imádkozott, míg végre eljött a jótékony nemtő, az álom, szemeire, s annyi rémséges viszály után mélyen alvá az ártatlan gyermek az igazak álmát.
A decurio fél óra múlva bejött. Látta, hogy a gyermek alszik. Lábujjhegyen odalépdelt ágya fejéhez, s azután sokáig elnézte annak ártatlan alvó arcát, míg két szemébe két könny lopózék észrevétlenül.
Hevesen törülte ki az ismeretlen nedvet szemeiből a román, s mintha megijedt volna az érzelemtől, mely szívébe lopta magát, kisietett a szobából, ott künn a tornácban nyitott ajtó mellett egy durva pokrócot teríte le, arra lefeküdt, s éjfélig elnézte az éj csillagait álmatlanul és merengve.
*
Az elhagyott kastély ezalatt folyvást égett, rémvilágot vetve a távol vidékre.
Körüle nagy némaság, mit alig zavar meg egy-egy haldokló végkiáltása, vagy egy részegségéből ocsúdó rekedt danája. Kolozsvár felől egy csapat lovas üget erőtetett sietséggel a kastélyhoz vezető úton.
Imre és társai azok. Szótlanul, komoran haladnak egymás nyomában, a nap már fenn van az égen.
- Elkéstünk! - szól egy, ki Imre mellett lovagolt, az égen megjelenő tűzverességre mutatva. - Ott a te házad ég.
- Talán még nem - felelt emez, s még gyorsabb haladásra sarkantyúzta lovát. Társai alig győztek vele haladni.
Egy kanyarulatnál végre kitűnt a völgy. Látszott a kastély, mint meggyújtott máglya a hegyoldalban magasan lobogni. Mint halálra sebzett vad, ordíta fel az ifjú, s kardját kirántva, vágtatva nyargalt le a hegy lejtőjén, s azután vágtatva ismét fel a kígyóúton; egy óranegyed múlva kastélya előtt állott.
A lerombolt kapuhoz támaszkodva egy félrészeg oláhot talált.
- Hol van apám? hol vannak rokonaim? hol van kedvesem? - ordítá az ifjú őrült kétségbeeséssel, s kardját megforgatá feje felett, hogy az oláhot összevágja vele.
Az térdre esett előtte és könyörgött neki, hogy ne bántsa, nem ő ölte meg az urakat.
- Tehát megöltétek őket! - sikolta fel fájdalmasan a szerencsétlen ifjú, s fuldokolva zokogott és lova nyakára borult. - Jaj nekem, jaj nekem!
Ezalatt társai is odaérkeztek, s fel akarták koncolni az ott talált oláhot.
- Ne bántsátok - szólt az ifjú. - Kelj fel, vezess, el, hová temettétek őket. Mind megölték! egyet sem hagytak élve. Csak egyet sem! ó, átkozott nap, mely ily éj után is feljön az égre!!!
Az oláh odavezette őket egy magas földtúráshoz, s remegve beszélte el, mint temették oda mind a legyilkoltakat.
A boldogtalan család végsarjadéka szótlanul fordult le lováról, mint kit a szél ütött meg, családja sírja mellett.
Társai felemelték s lefektették a gyepre, ahol az legkevésbé volt véres, azután elkezdtek azon helyt tizenkét sírt ásni.
- Ássatok tizenhármat - nyögé Imre. - Ássátok meg az én síromat is!
Azután felbonták a nagy sírt, s Imrét erővel elvitték onnan. Amit ott látott volna, attól megőrülendett.
- Mind megölték - zokogá. - Egy sem maradt élve!...
Kevés idő múlva társai közül egy odalépett és mondá neki, hogy a sírban csak tizenegyen vannak.
- Úgy egynek élni kell! - kiálta fel Imre a remény egy halvány örömsugárával arcán. - Ki hiányzik? Szólj, nincs-e köztük egy ifjú szőkefürtű lyánka?
A kérdezett zavarba jött a felelettel.
- Nem tudom - monda.
- Nem tudod? - kérdé az ifjú csodálkozva. - Eredj oda és nézd meg.
A küldött nem akarta hallani az unszolást.
- Eredj, nézd meg - unszolá újra az ifjú.
- Egynek sincs feje...
- Ah! - ordíta az ifjú, arcára csapva mindkét kezével, s azután sírva veté magát ismét arccal a földre.
- Minek kérdezted? minek akartad megtudni?
Ekkor az oláhot kezdték el faggatni az ifjak, hogy mit tud a leány felől? Eleinte részegnek tetteté az magát, s nem akarta érteni, hogy kiről van szó, később azonban, miután ráriasztgattak s ígérték, hogy ha igazat mond, élni hagyják, kivallá, hogy egy hintóban elvitték őt be a hegyek közé, s ott kockát fognak rá vetni, hogy kié legyen.
- Megyek - szólt az ifjú, hirtelen elhatározottan kelve fel csüggedt helyzetéből. - Megyek.
- Hová? - kérdezék.
- Őt fölkeresni. Vesd le gúnyádat - szólt az oláhhoz fordulva -, vedd az enyémet magadra: - S gyorsan magára vette annak egyszerű vászoncsuháját, pisztolyait a tüsző alá rejtve.
- Mi követünk - bíztaták társai -, fegyverrel fogjuk őt keresni faluról falura. Kísérni, védni fogunk.
- Nem jó. Magam megyek. Egyedül könnyebben ráakadok. Isten veletek. Ha vissza nem térek, álljatok bosszút értem.
Azután az oláhhoz fordult:
- Ember! tüsződ alatt egy arany medaillont találtam, melyet öreganyám viselt egykor nyakában, s melyről benned gyilkosai egyikére ismerek; de megígértem, hogy nem hagylak bántani, most vedd kezeimből ajándékban az életet. Csupán addig tartsátok őt fogva, míg én túl leszek a bérceken, hogy jöttömről társait előre ne értesíthesse.
Ezzel búcsút vőn társaitól, egy tekintetet vetett még a tizenegy új sírhalomra és az égő lerombolt ősi házra, s azután megindult a rengeteg sötét belsejébe, kedvesét, az ezüstszőke leánykát, fölkeresni.
*
Az őszi deres éjszakák vörösre festék a fák leveleit, az egész táj úgy nézett ki, mintha vérrel mosdatták volna meg.
Meredek bércek közt járt az ifjú útja, néhol a sziklafalak közt alig kéklett keresztül a távoli égnek egy-egy foltja, a meredekről lecsüggő fák mintha minden percben alá akartak volna bukni. Hosszú, vastag gyökereik szárazon csüggtek alá, mint vörös kötelek a sima oldalon, meg-megkapaszkodva egy mohos hasadékban.
Messziről zúgva jött alá a bérci patak, torlasztva itt-amott az összehordott száraz leveleket; mikor áthaladt keskeny hídján az ifjú, mintha felkiáltozott volna rá, hogy térjen vissza és fusson, merre futhat!
Mélyen benn a vadonerdők között, szakadékos völgyben látszik egy elrejtett falu. Az ember alig tudja észrevenni, hogy honnan járnak bele.
A házak csak itt-amott látszanak ki a fák közül, mintha azok, kik itt megtelepedtek, csak akkora helyet irtottak volna mindenütt, amekkora egy házhelynek elég, a többit erdőnek hagyva.
De magasan a falu felett egy kiálló bércen van épülve egy kis sziklai lak, nagy kemény kövekből, melyhez csak egy elrejtett gyalogösvény vezet.
Az ifjú ismerni látszék már ez utat; mert egyenesen arrafelé tartott.
Egy szikla előtt szentkép van felállítva. Az előtt egy oláh térdepedt és imádkozott. Süvege és kaszája melléje volt letéve. Amint észrevette a közeledőt, felállt, felvette a kaszát, s útját állta a jövőnek.
Imre hidegvérrel mutatta neki a pazsurát,
Az oláh megnézte azt mind a négy oldalról, azután helybenhagyólag inte fejével: ,,elmehetsz" - s ismét letette kaszáját és süvegét; letérdepelt és imádkozott.
A sziklai lak előtt megállt a jövevény, s elkezde annak ajtaján zörgetni.
Egy oláh jött oda és mondá neki, hogy nincs otthon a decurio, csak a felesége.
- A decurio neje? - kérdé csodálkozva az ifjú.
- Igen, az a halavány fáta, aki sors útján neki jutott.
- S az neki felesége?
- Ő maga mondta nekünk, ígérve erősen, hogy amelyikünk szemet mer rá vetni, Szent Miklóshoz küldi a paradicsomba.
- Nem lehetne látni azt a némbert?
- Nem tanácslom, hogy nézegesd, mert a decurio kettéhasít, ha megtudja; a ház hátulsó ablakán szokott kinézni. Eredj oda, ha akarsz, de én elébb elfutok innen, hogy velem ne találjanak. Az ifjú a ház hátuljára kerülve, benéze az ablakon.
Ott ült a kisleány egy nyírgallyakból összerakott karszékben, előtte kisded imádságos könyve.
Oly szép, oly halavány volt.
- Jolánka! - rebegé az ifjú szenvedélyes hangon.
A lyán felijedt az ismerős hangra. Odatekinte, meglátta a várva vártat, s örömsikoltással rohant az ablakhoz.
- Jer be, kinyitom az ajtót, belül van bezárva- rebegé magán kívül, míg az ifjú kinyújtott kezét csókjaival halmozá.
Az ajtó megnyílt, az ifjú belépett, a szájtátó oláh pedig odalopózkodott az ablakhoz s hajborzadva látta, hogy a leány nyakába esik a jövevénynek, míg az hevesen szorítja azt magához s édes szavakkal halmozza el.
Azután futva futott az oláh a decuriót felkeresni, s amint azt az útban találta, lelkendezve kezdé el neki beszélni, miként egy pór hajlékába törve, az elrabolt fátával szerelmeskedik.
- Hogy tudod ezt? - kérdé hidegvérrel Numa.
- Láttam ablakodon át.
- S hogy mertél ablakomon benézni? nem megtiltottam-e? Térdepelj le, imádkozz!
Az oláh elsápadva esett térdre és kezeit összetevé.
- Lázadó! vétettél parancsom ellen. Ezért halál volna büntetésed; ha egy szót szólsz valakinek efelől, azt ki nem kerülöd.
S ezzel otthagyta a hírnököt, ki sokáig bírt ámulatából visszatérni, és még a decurio eltávozta után is ott állt térden, összetett kézzel, s aznaptól fogva nem beszélt senkivel, nehogy veszélyes titkát elárulja.
A decurio pedig sietve ment fel lakába, s midőn léptei hangjára a szerelmesek elébe siettek, megállt küszöbén és néma szemrehányással tekinte az ifjúra.
- Miért kelle ily későn jönnöd!
Az ifjú kezét nyújtá neki. A decurio nem fogadta el. - Az én kezemen családod vére van - súgá neki halkan. - Gyalázatot hagytál jőni reám, gyászt önmagadra.
Az ifjú feje keblére hanyatlott. Kezei csüggedten estek alá.
- Fogadd el jobbját - szólt édes hangon a lyánka a decurióhoz s azután Imréhez -, ő megmente téged, megmente engem is, s meg fogja menteni családunkat is.
Imre csodálkozva tekinte a leányra. A decurio megrántá kezénél fogva s félrehúzva dörmögé:
- Nem tudja, hogy meghaltak, másutt volt akkor, nem látta családja kimenetelét, én azzal vigasztalám, hogy mindnyájan élnek, csak fogva vannak. Sohase tudja meg amaz éj borzalmait! Jaj mindkettőnkre, hogy el nem háríthattuk azokat!
- De elébb-utóbb meg foga tudni.
- Sohasem. Tinektek el kell menni e hely színéről, el ez országból. Ki kell mennetek Törökországba.
- Én Magyarhonba akarok menni.
- Ne tedd azt! higgy nekem és ne menj oda, rossz napok várnak az ott lakozókra. A ti prófétáitok nem látják azokat, de én látom, én világosan tudom azokat. Menjetek Törökországba, én útlevelet adok nektek, azzal keresztülmehettek Moldván, Oláhországon. Itt egy erszényben pénz van számotokra, mellyel ott összehúzódva, de egymással boldogan, elélhettek. Ne átalljátok azt elfogadni, családotok kincse volt az, melyből nekem tíz férfi része jutott, azt adom nektek vissza. Ígérjétek meg, hogy nem mentek Magyarország felé.
- Nem ígérem, amiről nem tudom, hogy bizonyosan meg fogom tartani, de ha jónak látandom, követni fogom tanácsodat.
Numa megfogja a két családtag kezét, és sokáig nézve azoknak szemeibe, kérdé mély, érzelmes hangon:
- Ti szeretitek egymást?
Azok némán intének ,,igen"-t.
- Ti boldogok lesztek?
- Azok.
- Ti el fogjátok felejteni szerencsétlenségteket?
A boldogtalanok sírva állíták, hogy ,,el".
- Úgy menjetek. Isten kísérjen benneteket utaitokban. Vegyétek e pénzt, az útleveleket. Menjetek minél elébb, tartsatok egyenesen a szászföld felé, menjetek Brassónak, mindenütt szabadon fognak benneteket bocsátani, s hátra se nézzetek addig, míg a havasok utósó csúcsát sem fogjátok láthatni többé. Menjetek. Ne búcsúzzatok. Egy szót se. Felejtsük el egymást.
A szeretők útra keltek. A decurio nézte őket, míg szemeivel beérheté, s mikor már nem is hallhaták, még akkor is utánok kiáltá:
- Ne menjetek Magyarország felé!
Az éj eközben beállt, a decurio lefeküdt medvebőrrel terített ágyára, ahol azelőtti éjen a kis ezüstszőke leány, s még azelőttin ifjú kedvese aludt. De mintha elvitték volna álmát. Nem bírta azon helyen szemeit lecsukni.
Kiment. Leterítette a nyílt ajtóban a durva pokrócot, valamit érzett keblében, ami hasonlatos az örömhöz, a megelégedéshez, valami gyöngéd, nemes érzelmet. És álom nem jött szemére. Éjfélig elnézte fekhelyéről az éj csillagait, mik közül olykor egy-egy lefutott.
A méla éjben távol, igen távol két lövés hallatszott. - Az égen két csillag futott le egyszerre.
A decurio az eltávozottakra gondolt magában, s oly jólesett neki arra gondolni, hogy azok most boldogok...
*
A hold már magasan járt az égen, midőn a decuriót nehéz lépések verték föl álmából.
- Mi baj? - kérdé fektéből fölemelkedve.
Öt vagy hat oláh állt előtte, köztök Lupuj.
- Két ellenségfejet hoztunk- szólt Lupuj sötét, bántó tekintetet vetve a decurióra. - Fizesd ki árukat - s azzal tarisznyájából két fejet tett a decurio pokrócára.
Az oláhok éles szemekkel, gyanúsan vizsgálák vezérük arcvonalmait.
A holdvilágnál Numa a két főben Imre és Jolánka fejére ismert.
Egy vonás nem mutatta arcán, hogy e pillanatban mit érez belől.
- Ismerheted őket - szólt az oláh -, a megszökött úrfi, ki míg otthon nem voltál, a fátáért eljött, s még pénzeidet is ellopta azzal együtt, sőt, ami több, a nálad volt pazsurákat is.
A decurio hideg szokott hangján kérdé: ,,ki ölte meg őket?"
- Egyikünk sem - felele az oláh. - Amint rajtuk rohantunk, a frátye két pisztolyt húzott elő tüszőjéből, s egyikkel a fátát lőtte agyon, másikkal önmagát.
- Ti mind ott voltatok?
- És még többen is.
- Menjetek vissza. Mondjatok meg a többieknek is, hogy jöjjenek ide. Azt a pénzt, ami a szökevényeknél találtatott, ki fogom mindnyájatok közt osztani. Siessetek. Egy se maradjon el; aki nem jő, annak a része a többire jut.
Az oláhok ujjongva és nagyokat ugrálva távoztak el.
A decurio bezárta az ajtót, s azután a földre veté magát a két levágott fő mellé, azokat százszor keservesen összecsókolá, és sírt, mint a gyermek.
- Megmondtam, hogy ne menjetek Magyarország felé! - ordíta keserves szemrehányással. - Miért nem fogadtátok szavamat, miért nem hallgattatok rám!
És zokogott ellensége leütött feje felett, jobban, mint ha az édesapjáé lett volna.
Azután felkelt. Szemei szikráztak. Kiegyenesedett, mint egy sziklai szálfa, s rettentes öklét megrázva kiálta rekedt dühödt hangon:
- Cine mintye!
Pár óra múlva összegyülekeztek háza előtt az oláhok; ötvenen-hatvanan lehettek. Mind vad, rettenetes arcú népek.
A decurio a két fejet egy kendőbe takarva ágyára helyezé, azután kinyitotta nekik az ajtót.
Lupuj leghátul jött be.
- Zárd be az ajtót, hogy valaki be ne jöjjön - monda neki a decurio, azután körbe állítá a sokaságot s végignézett rajtok egyenként.
- Mind itt vagytok?
- Egy sem hiányzik.
- Mindnyájan érdemesnek tartjátok-e magatokat a zsákmányban részt vehetni?
- Mindenikünk.
- Csakugyan te voltál-e az, ki ama vén embert lesújtottad? - kérdé Lupujhoz fordulva.
- Ugyan én.
- És te, ki ama férfit hátulról keresztüldöfted? - szólt egy másikat véve elő.
- Jól mondtad, vezér.
- És te valóban mind legyilkolád azon asszonyokat a kastélyban? - egy harmadikhoz.
- Nem hazudok, ha azt állítom.
- S ti mind, mind, akik itt vagytok, egytül egyig dicsekedhettek vele, hogy öltetek, gyújtogattatok és raboltatok?
- Mind! Mind! - kiáltozák melleiket ütögetve.
- Ne hazudjatok! Nézzétek, feleségeitek az ablakon keresztül hallgatják, hogy mit beszélünk, el fognak árulni benneteket, ha nem szóltok igazat.
- Valót beszélünk.
- Nagyon jól van - szólt erre a vezér s nyugodtan közeledett ágyához, leült annak szélére, a két fejet feltakarta, rájok nézett, keblébe nyúlt, azután kérdezé:
- Hová tettétek ezeknek testét?
- Ízekre téptük s elszórtuk az országúton.
A decurio melle mindig jobban kezde szorulni.
- Imádkoztatok-e már ma? - kérdezé végre egészen megváltozott hangon.
- Nem még, vezér, minek az? - felelé Lupuj.
- No, hát imádkozzatok, mert ez az utolsó reggel, mely rátok felvirradt!
- Vezér! Eszeden vagy? Mit akarsz tenni?
- Azt akarom tenni, hogy megtisztítom a rablóktól és gyilkos gyújtogatóktól a román nemzetet. Nyomorúk, ti! Nem dicsőséget, gyalázatot hoztatok mindenütt fegyvereinkre! Míg a hős a csatamezőn küzdött, addig ti, gyilkosok, nőket és gyermekeket fojtogattatok; míg a bátrak az ágyúk előtt álltak, ti az alvók házait rohantátok meg. Ki kell töröltetnetek a román nemzet fiai közül. Hulljatok térdre, a halál rettenetes angyala áll előttetek. Imádkozzatok!
E szavak már a földrengés zúgó hangján voltak elmondva. A decurio nem volt a hideg, vértelen szobor többé, egy égő tűzalak látszott lenni, mely a népeket leheletével pusztítani jött le.
Az oláhok megmeredve állottak körüle. Nejeik künn sikoltozva futottak el az ablaktól.
A decurio egy pisztolyt vont elő kebléből, s lőporos hordóhoz lépett.
Ordítva rohantak ekkor rá társai, a kétségbeesés rémsikoltása hallatszott egy percre, azután egy földrengető pukkanás, a havasok megrengtek az iszonyú dördüléstől, s az égig lövellő lángban, mely szétcsapott percnyi villanattal, omló kövek, gerendák között szétszaggatott emberi tetemek repülését látták a felriadt lakók.
A decurio lakának helyén csak egy feltúrt gödör maradt.
...A nap feljött ismét és végigmosolygott a földön.
...A fák lehullatták utolsó leveleiket.
...A Bárdy család tizenhárom tagja közül egy sem élt többé.
*
Kihull kezemből a toll, szívem elfogódik.
Vajha tudnám hinni, hogy mindez csak képzelet, csak egy zaklatott agy lázas álmainak idétlen rémszörnye.
Bár mondhatnám azt: ne higgyétek, amit elbeszéltem, ne borzadjatok tőle vissza, hisz mindez csak költemény, csak egy nyomasztó álom. Felébredünk és nem látjuk többé.









Jókai Mór: Forradalmi és csataképek


Komárom
Romemléke a harci időknek! Elpusztult, kiszenvedett város! Lakóidnak egytized része nem talál benned hajlékot - örömet, vigasztalást senki sem.
Harangszó nem hívja imádkozni a te népedet, zeneszó nem hívja őket vigadni, egy tornyod, egy templomod sincsen, egy mulatóházad, egy vendéglőd - sehol; csak romjaid vannak és ínséged és szomorúságod.
Hajh, nem ilyen voltál te hajdan! A melletted elröppenő gőzösök vendégei két torony kúpjait látták messziről ragyogni, egyes, kettős keresztek, sasok és aranygombok fénylettek azoknak tetőin. Voltak templomaid, miknek egyike páratlan volt Magyarországon freskófestményeivel, volt szép újan épült Duna-sorod, mely egészen nagyvárosi tekintetet adott, egy szép főutcád emeletes épületekkel, nagy megyeházad, mely három utcára feküdt, udvarán példányos dolgozó-intézettel, iszonyú falakra épült városházad, pompás kálváriád, nagyszerű köziskolád a reformáltak templomával szemben, regényes angol sétányod a város keblében, roppant katonai kórházad és igen víg, igen jókedvű néped.
A Duna közepén kis sziget feküdt, aki azt ismeré, fogalma lehetett a paradicsomról. Kemény dobogó-híd vezetett oda a városból, a sziget egyik végétől a másikig hosszú út ment végig egyenesen, kétfelől óriási pálmajegenyék soraival beszegve, miknek túlsó végén, ha a nyári nap aláment, aranyhálóval szőtte be az egész ligetet.
Nyáron itt mulatott a kedélyes népség; a sziget kertekre volt osztva, mik gyümölcsöt termének az egész vidék számára; télen, ha a hideg szobáikba szorítá, víg társaságok gyűltek házrul házra, az ismerősök összeszedték egymást, örültek, vigadtak; a környék ifjai, szépei itt jöttek össze népes táncvigalmakban, és ha nagy ünnep volt, a reggeli harangszóra komoly jóképű nép hullámzott a templomok felé, selyemruhákban a nők, nagy nehéz ezüstláncos mentékben a férfiak, s ha kellett áldozni, ott sem voltak ők fukarok, egy népszerű lelkész egyetlen templomi beszédére leszedték a férfiak ruháikról az ezüstgombokat, a nehéz filigrán láncokat, s mind lerakták Isten dicsőségére a templom küszöbénél. Ez adakozásból épült a templommal szemben a nagyszerű iskola.
Mindez volt! Volt, és nincs többé.
Rettenetes tűzvész elhamvasztá házaid kétharmadát, a legszebb részt; a főutca, a Duna-sor, több, mint ezer ház porrá, hamuvá égett; elégett három templom, köztük a kéttornyú a szép freskófestményekkel, melynek tornyait már egyszer hetven év előtt a földrengés döntötte össze; elégett a nagy városház, a roppant megyeépület, dolgozóház, kóroda és a piac egészen.
Ami még megmaradt, azt a golyók rombolták össze, s amit az ágyútűz megkímélt, nekijött a jeges árvíz, s mind, mind ledöntötte...
Oda a sziget is, szép fái kivagdalva, elpusztítva; a híd, mely a várossal összeköté, leégve.
Oda a jókedv, oda a régi öröm, a templomba, a vigaIombajárás ideje - a víg társaságok, az ünnepek harangja, a farsang zenéje elhallgatott - az utcák üresek, a házak építetlenek, a nép elszegényült.
Most már feljöhet a szivárvány, nincs minek elpusztulni többé.
*
Rémséges éj volt. Fagyott, csikorgott, és a népség mégis künn töltötte az éjet a szabad ég alatt.
A város fölött a bombák pattogtak.
Süvöltve repültek a romlás szárnyatlan démonai a csillagos égen, fényes tüzes karéjt írva maguk után.
Tűzfarkát csóválva futott kígyózó röpttel a szikraokádó congrevrakéta, míg a nehéz bomba lomha kanyarulatban emelkedett mindig fellebb, mindig fellebb, mintegy taszigálva a belől percenként kilövellő tűztől, míg egyszerre a magasról sebesen megfordulva csapott alá, nagyot mennydörögve, ahová leesett.
Némelyik fent a levegőben pattant szét, egy percre napot gyújtva az éjszakai égen, s messze szórva hulló darabjait az alanti háztetőkre.
Mint meggyulladt planéta repült a szurokkoszorús teke, s közben-közben egy-egy izzó golyó, mint haragos vörös vészcsillag, mely a pokolból jő fel.
Úgy tetszék, mintha a pokol fölülkerült volna az égen, s ott csatázna angyalokkal és csillagokkal, s szórná alá a földre mennydörgő zuhanással a letépett csillagseregeket.
Rémséges éj volt.
A tűzgolyók egyike meggyújta egy épületet, a ház egy perc alatt lángokban állt, a szél megragadta lángjait, felkapta a szomszéd templom tetejére, mely a nagy tűztől még épen maradt, a szikraözön záporként hullt a templom tetejére, s nemsokára lángok csaptak ki annak oldalán is.
A reformátusok temploma égett!
Föl, föl, ti buzgó hitsorsosok, jőjetek elő rejtekeitekből, templomtök ég! Egy ember, ha meghal, születik helyette más, de az Isten házát ki fogja felépíteni újra? Elő a fecskendőkkel! Egyetlen szent háza az még várostoknak, hol fogtok imádkozni, ha ez is elpusztul? Siessetek! Templomotok ég!
Néhány bátor férfi megkísérti az oltást, de kevesen vannak nagy munkával sikerül nekik, golyók zápora közt megakadáIyozni a tűz továbbterjedését; a templomot megmenteni nincs elég kéz, bár a kevesek mindent megkísértenek! - a tűz már a torony lépcsőibe kezd elharapózni.
*
Az égő templom fénye messze világít a sötét éjszakában.
Udvard felől az éji tűzvilágnál egy csapat lovas látszik ügetni a megszállt vár felé. A lovasok huszárok, vezérök alacsony zömök férfi, hosszú szőke szakállal és életpiros arccal, mely most még pirosabb a tűz visszfényétől s lelke haragjától.
Midőn a parthoz érnek, az őrszem megállítja őket, a vezér egy iratot vesz ki kebléből, melynek olvasta után a helyparancsnok katonaüdvözléssel köszönti az érkezőt, s átszállíttatja a városba. Azon utca végén, mely a Vághoz vezet s melyet a monostori telepek golyói be nem járnak, nagy csoport kardos férfit talál a jövő idegen, kik ott állnak egy tömegben s nézik távolról a tüzet.
Nézi őket - honvédek. Jobban nézi. Látja, hogy csalódott, nem honvédek, csak honvédtisztek.
Odaléptet hozzájok.
- Mit keresnek önök itt? - kiált rájok kemény parancsoló hangon.
- Kicsoda ön? - kérdi sértett büszkeség hangján egy kövér szakállas, bajuszos ember, aranyos mentegallérral; képéből kilátszik, hogy valami képviselőből ütött őrnagy, ki féltében állt be katonának.
- Az én nevem Guyon Richard - felel az érkezett -, mától fogva e vár parancsnoka. Mit keresnek önök itt? - E névre néhány hang a tömegből éljenezni kezdett.
- Nekem nem éljenek kellenek, hanem hőstettek. Miért nincsenek önök a tűznél? miért nem oltanak?
- Engedelmet kérek, tisztelt tábornok úr - szólt megjuhászult hangon a szakállas, termetes őrnagy, parlamentáris pozitúrát véve parancsnoka előtt -, ott oly sűrűen röpkednek a bombák, hogy az oltást megkísérteni csupa vakmerő istenkísértés és életkockáztatás lenne.
- Katonának ott a helye, ahol a golyók hullanak! mozduljanak önök!
- Engedelmet kérek, de az ellenség valóban elég illojális módon nemcsak bombákkal, melyek közül némelyik százhatvan fontot nyom, nemcsak tüzes golyókkal és röppentyűkkel, miknek végére hatfontos gránát van ragasztva, de sőt srapnellel is lövöldöz az égő házak fölé - mentegetőzék az aranynyakú táblabíró, s nagyon ki akart magáért tenni egy válogatott diétai dikcióval.
- Tetszik önnek menni vagy nem - vágott közbe röviden a kis férfi, s nyeregkápájából egy pisztolyt vont elő, s azt oly hidegvérű képpel irányzá a raisonnírozó homlokának, miszerint az bizonyos lehete felőle, hogy ha még egyet szól ellene, lelövi mint egy tököt.
- Könyörgöm - hebegé -, csak szerény véleményemet akartam kifejezni.
- Én nem szoktam sokat beszélni. Én nem szoktam katonáimnak azt mondani veszély idején, hogy ,,előre!" hanem azt, hogy ,,utánam". Aki becsületes ember, hallotta, mit mondtam. - S ezzel sarkantyúba kapta lovát a tábornok, s előre nyargalt.
A téren egy férfi sem maradt, mindnyájan követték.
Egy óra múlva tenger nép oltotta a tüzet. Legelöl a tábornok maga, ki mindenütt ott volt, hol a veszély legfélelmesebbnek mutatta magát. Ott járt süvöltő ágyúgolyók között, mik sűrűen hullottak a tűzbe és akörül.
- Nem kell félni a golyótul - biztatá embereit -, aki nem fél tőle, azt nem éri soha. Minden századik golyó talál csupán! Csak minden ezredik halál!
Azon percben mellette álló segédét üté le a lórul egy huszonnégy fontos teke.
A tábornok meg nem zavarodva a beszédére elég mal à propos jött eseten, monda:
- És ha talál, az a legszebb halál!
A népség éljent kiálta rá, égő lángok között, dörgő ágyúgolyók ropogásainál, harsogó éljennel üdvözlé a nép az új várparancsnokot.
Midőn megérkezék, a torony lépcsői már le voltak égve, a harangok megolvadva hullottak alá egyenként égő állványukról, s keresztültörték magukat a templom boltozatán.
- A toronytetőnek nem szabad leégni.
Ő mondta, és a nép reggelig oltotta a tüzet, s a torony roppant ércfedele aranyos gombjával még maig is fenn áll.
Így mutatta be magát a branyiszkói hős új alattvalóinak.
*
Másnap siettek tisztelkedni hozzá táborvezetői, kiket keményen megpirongatott érte, hogy miért engedik a várost lövetni, ostromoltatni oly seregtől, mely a helyőrségnél számra alig nagyobb, hogy miért engedték meg az ostromlóknak, hogy az átelleni hegyen batteriákat állítsanak fel, melyekről a várost keresztül-kasul lőhetni.
A tisztek ígérék, hogy másképp leend ez a tábornok alatt, s távozának.
Utánok a város előkelői jöttek tisztelkedni, derék, becsületes parókás férfiak, anno ezerhétszázkilencvenből származva, kiket a tábornok igen szívesen fogadott, s közűlök legkivált azzal a jeles, kitűnő férfiúval igen kedélyesen mulatott, aki arról lőn nevezetessé, hogy egy vele vacsoráló, pufók, vereshajú, pirosgallérú kortesnek elhitte, hogy ő Kossuth Lajos, s e hitében mind e mái napig szilárdul megfeneklett.
A tábornok mindenkit, ki hozzá tisztelkedni járult, másnapra meghítta magához ebédre, a város előkelőit is megtisztelé e kitüntetéssel, kik azt méltányló bizalommal fogadák.
- Ó, igen jól fogunk mulatni - biztatá meghívott vendégeit, törve az igéket.
Megjegyzendő, hogy a tábornok a magyar nyelvvel majd éppen oly kegyetlenül bánt, mint a magyar ellenségeivel.
- Csak azok odaáltal békét hagynának ezúttal - jegyzé meg az ismerős táblabíró-őrnagy, ki képviselői tekintélyénél fogva bizalmas lábon kívánt állni a parancsnokkal, mely megjegyzés, hogy nem lehetett éppen rendén kívül, tanúsíták a jelenlevő bizalmas urak helybenhagyó fejbiccenései.
Az észrevételt tevő circumspectus őrnagy a parancsnok komoly arcából azt ítélte, hogy bizonyosan e tárgyról gondolkozik, jónak látta egy irányadó eszmét hozni indítványba, mely ilyenforma tervet tartalmazhatott:
- Vajon nem lenne jó e napra fegyverszünetet kérni az ostromlóktól, hogy békén lakhatnók el a tisztelt parancsnok úr megérkezésének ünnepét?
A tábornok türelmes, szelíd hangon válaszola:
- Az nem érne semmit, mert nem adnák meg.
- Hát azon esetben van itt a kazamátákban egy nagy hosszú terem, melyben tán kétszázan is elférnénk.
- Valóban?
- Sőt még tán egy zenebanda is beférne mellénk.
- S oda nem hatnak be a bombák?
- Ó, még a százhatvanfontosak sem. A boltozat erős, s fölötte kétölnyi földsáncolat. Mi ott kényünkre poharazhatnánk, tósztírozhatnánk, dikciózhatnánk, a zenebanda húzná, az ifjak táncolnának, és az ellenség még csak egy kis körmünket sem bánthatná.
- Valóban szép gondolat... önök tán máskor is tartottak ott már táncvigalmakat?
- Ó, a télen majd mindennap. Míg az ellenség odakünn a fagyon sáncokat hányt, mi azalatt a biztos sánc alatt táncoltunk, s mikor ők legjobban iparkodtak a bombákat a városra szórni, mi csak nevettük az egészet a lőréseken keresztül. Hahaha!
Az őrnagy úr igen mulattatóan tréfásnak találta ez ötletét, míg a jelenvolt városi előkelők kissé savanyú képeket vágtak hozzá, annak emlékében, hogy a tréfapohárban a váron kívül maradtak számára a sepreje jutott.
A tábornok nem nevetett, nem is haragudott. Az egész tervet igen szépnek találta, s a búcsúzó deputációkat azon reménnyel engedé távozni, hogy a jövő napon olyan pompás mulatságban részelteti őket, aminőt még soha életükben nem kóstoltak.
*
Másnap a tábornok szállásán, a várbeli pavilonban, nagyszámú vendégsereg csoportozott össze, ünnepi ruhákban, ünnepi képekkel.
A tábornok szokott udvarias nyájassággal fogadott mindenkit, s miután segédei jelenték, hogy az előkészületek meg vannak téve a banketthoz, felhívta vendégeit, hogy szíveskedjenek vele odáig sétálni.
Gyönyörű meleg tavaszi nap volt, a kaszárnyákból lejött katonaság vígan éljenezett egy fényes csoportot, mely a tábornokot körülfogva kedélyes diskurzus közt hullongott az óvár kapuja felé.
A csoport közt a hasas szakállas őrnagy vette magának a legnagyobb fáradságot különösen a tábornok mellé furakodni, hozzá szüntelen beszélni, úgyhogy akik nem hallják, hogy mit beszél, azt képzeljék, miként ő és a tábornok a legintimebb szövetségben élnek és legjobban értik egymást.
- Méltóztatott megtekinteni a sáncot? - kérdé a legnyájasabb hangon, melyet valaha főispáni helyettes korában tanult.
- Minden sáncot megnéztem, még korán reggel. Jó karban vannak.
- Igenis, de specifice azt az egyet, amelyet tegnap méltóztatott általam említtetni hallani?
- Úgy? Helyesen. Ott fogunk ebédelni.
- Hehe. Igenis? - A táblabíró-őrnagy majd kibújt a bőréből örömében. - Magamon kívül vagyok, hogy szerény indítványom képes volt parancsnok úr helybenhagyását megnyerhetni.
Eközben az óvár udvarára ért a vendégcsoport.
A kérdéses bástya óriási tömör falaival éppen a Dunára fekszik, teteje a falaknak magas földhányattal van befedve, mely ismét gyönyörű zöld gyeppel kirakva egyike lehet a legszebb sétányoknak.
A bástya keleti fokán egy kis rondella van építve, hol a hajdani várparancsnok, Bakonyi, szép derült időkben vígan szokott mulatni ifjabb ismerőseivel. Ó, akkor az emberek sokkal barátságosabb lábon állottak egymással.
Most e rondella előtt hosszú asztalok voltak megterítve, virágbokrétákkal, süteményekkel és palackokkal rakva, a rondella maga körül volt tűzködve nemzeti lobogócskákkal, kettő-kettő minden oszlop mellett.
A bástyához közeledő vendégek nagy része észrevette a sánc tetején terített asztalokat, s azoknak láttára furcsa érzések között kezdte találni magát, mik egészen különbözők azoktól, melyeket az ember más körülmények között terített asztalok látására érezni szokott.
Csupán a táblabíró-őrnagy úr nem tartá e körülményt komoly aggodalmakra méltónak, s midőn a bástya üregéhez vezető ajtót elérték, kivált a tömeg közül, szolgálatkészen ajánlva magát vezetőül a bástyaterembe, hová ő már legjobban tudja a járást.
- Nem arra, nem - kiálta a parancsnok. - Fel, fel a bástyatetőre. Látja ön, hogy ott van számunkra terítve.
Az őrnagy mosolyogni akart, de nagyon vacogtak a fogai.
- Tábornok úr tréfálni méltóztatik, hisz itt a teremben sokkal jobb, sokkal kényelmesebb.
- Mit gondol ön? Ilyen szép tavaszi napon bevenni az embernek magát egy rekedt barlangba, hová csak két arasznyi lőrésen süt be valami világosság. Ez vétek volna a természet ellen. Itt, itt a szabad levegőn. Itt lehet jól vigadni.
Az őrnagy szépen megköszönte magában az ilyen vigasságot.
- S mi mind odafenn fogunk ebédelni? - kérdé reszkető állal.
- Természetesen. Természetesen. - S miután látta a tábornok, hogy itt megint az a körülmény forog fenn, ahol neki ehelyett ,,előre!", azt kell mondani ,,utánam!": maga indult előre a bástya lépcsőin, vendégei búsan kullogtak utána, s inkább hasonlítottak egy áldozatra vezetett mártírsereghez, mint valami lakodalmas menethez, kik még ma táncolni is akarnak.
A táblabíró-őrnagy pedig nem hogy furakodott volna a tábornok mellé, sőt nagyon is hátul kezde maradozni, világos jeleivel a magát skizzírozni törekvés hajlamának.
Azonban ezúttal a tábornok volt az, ki őt fölkeresé, karon fogva fölvezette a bástyára s tartotta beszéddel a bizalmas férfiút.
- Minő pompás kilátás! Mint nyalják a habok a bástyák fokait; a túlparton mint idelátszanak az ostromlók sáncai; amott egy pár réstörő ágyú látszik, szinte belelátni, úgy ide van fordítva; túlnan állnak a tarackok, egy bombavető mozsár; gyönyörű tiszta az idő. Ni, most egy tüzér jelenik meg a sáncon, ki lehet venni vörös hajtókáit a távolból. Gyönyörű idő.
Annyi bizonyos, hogy ha e beszéd alatt erősen nem fogta volna a parancsnok a maga emberét, az - dicsőség ide, dicsőség oda - de úgy leszaladt volna a bástyáról, amint csak illik, így azonban nem tehete egyebet, mint hogy sóhajtva kérje a jó és rossz idők adóját magában, hogy bárcsak egy olyan ködöt támasztana az átlátszó levegő helyett hirtelenében, hogy az asztal egyik végén ülők ne látnák a túlsó végén ülőket.
A vendégek azonközben nagy fészkelődések közt helyet foglaltak az asztal mellett, nagyobb rezignációval tán nem fogtak még lakomához az apostolok utósó vacsorája óta.
A tábornok maga mellé jobb felől ülteté a bizalmas őrnagyot, mert a haza atyját a katonaöltönyben is ki kelle tüntetni. Eközben fel kezdték hordani az ételeket. Evés és ivás közben lassanként kiderültek a kedélyek, a bor belső világa elűzé a józan félelem borúját. Az emberek elkezdtek egymással diskurálgatni, majd tréfálni, később kacagni úgy, hogy az őrnagy úr alig győzte szomszédjait könyökkel taszigálni, s az átellenieket lábbal rugdalni az asztal alatt, hogy lassabban beszéljenek, míg ő maga oly óvatossággal rakta le kését és villáját, valahányszor felvette, hogy azzal legkisebb zörejt ne okozzon, s evés közben szüntelen hátratekingetett a túlsó parton álló ágyúk, mozsarak és tüzérek felé, miközben aztán majd a nyakába öntötte a levest, majd a fülének vitte a szájának szánt falatot, majd üresen kapta be villáját, melyről leejtette a pecsenyét, az édes ételbe borsot, paprikát hintett nagy bőséggel, s a salátához feltett ecetet mind egy lábig megitta - a rá figyelmezők nem csekély mulatságára.
Maga a tábornok is csendes benső megelégedéssel nézte áldozatját, ámbár ebbeli gyönyörűségét kifejezni nem volt is szokása. Az őrnagy azonban egész ebéd alatt itta a vizet, hogy egy gödény is megsokallta volna, azt állítva, hogy igen melege van. Ami nem lehetett minden valószínűség nélkül.
Ebéd derekán, mikor már mindenki arcán nyíltak a jókedv rózsái, az őrnagy úr is rávette magát, hogy meg fog szólalni, s jó közel hajolva a parancsnok füléhez, súgva mondá neki:
- Ugyan jó, hogy az ostromlók is most ebédelnek, s nem vehetnek bennünket észre, milyen nagy baj lenne abból!
- Az igaz. Ott kellene szegényeknek hagyni az ebédjüket s bennünket mulattatni.
Az őrnagy úr ismét szépen megköszönte magában az olyan mulatságot.
A parancsnok ekkor egy poharat töltetett meg magának igazi tokajival, s azt fölemelve, maga is fölkelt; látszék, hogy valakiért inni akar.
Csak nem lesz oly gondatlan, hogy most tósztozzék? - gondolá magában a testes őrnagy, s elszörnyedt magában e vakmerőség lehetőségét felfogva.
- Uraim! - szólt erős csengő hangon a parancsnok. - E pohár a magyarok hazájaért!
- Éljen! - harsogá e szóra minden ajak s a vendégek felugráltak helyökből, s poharaikat csengve összezördíték. E névre minden félelem eloszlott. E név hallatára, kik mámorosok sem voltak, azok is megrészegültek s háromszor ordíták rá rivalgó hangokban az éljent!
A táblabíró-őrnagy kétségbeesetten terjeszté ki feléjök kezeit, csitítva a rá nem hallgatókat, mint ki egy kitörni készülő forradalmat iparkodik, de nem bír elfojtani. S hagy kétségbeesése tökéletes legyen, a harmadik éljenszó után a rondellában elrejtett katonai zenekar rákezdte harsogtatni a Rákóczi-indulót.
- El vagyunk árulva! - kiálta az ember, s szinte hanyattesett székestül együtt. - Az ostromlók észrevettek bennünket, uram! tábornok úr! parancsnok úr! vezér úr! itt az idő, hogy menjünk innen; az ellenség ágyúi mind nekünk vannak szegezve; itt bennünket rögtön bombákkal fognak elárasztani.
- Az csak nekik fog fáradságot okozni - felele a tábornok hidegvérrel. - Egyébiránt látni akarom, hogy mint tudnak célozni.
- De én nem akarom, az én életem nem csupán a magamé, az én életem a hazáé is, nekem azt könnyelműen kockáztatnom nem szabad. Abból még az országgyűlés is parancsol.
- Megtörténhető esetre nézve én a felelősséget magamra vállalom kegyed becses élete miatt az országgyűlés előtt. Egyébiránt parancs van kiadva, hogy a sánc sorompóin senkinek, míg magam el nem megyek, távozni nem szabad.
Az őrnagy aggodalmai azonban nem voltak minden ok nélkül, mert az ostromágyúk csakugyan, a várfokról jött zenehangok által az ott mulatókra vonatván a figyelem, elkezdtek durrogni, s hánytak mindenféle golyóbisokat a lakmározó társaság felé.
- Azonban mi is erélyesen fogjuk magunkat védeni - szólt a tábornok, helyéről meg sem mozdulva, és segédeinek intett. Hozzátok elő a batteriákat.
Jégben hűtött pezsgőpalackokból volt e batteria, melynek pukkanásai furcsán paródiázták a túlparti ágyúdörgést, míg a tajtékzó tűznedv nőttön növelte a vigadó társaság szilajult jókedvét.
A zene mindenféle magyar dalokat hangoztatott eközben szakadatlanul, ha egyik banda elhagyta, a másik kezdte rá, a társaság az ismerősebb nótákat együtt énekelte a trombitákkal; úgy tetszék, mintha kétszáz emberi torok és vagy ötven trombita azon vetekednék egymással, hogy melyik bírja a másikat elnyomni.
A bombák pedig hullottak jobbra-balra, némelyik a Dunába esett s ott pattant szét a víz fenekén, el nem oltva annak árjaitól s kétfelé csapta a felzavart hullámot.
Süvöltött, pattogott valamennyi, de még csak közel sem járt egy sem.
A jókedvű nép szinte mulatta magát rajtuk; amelyik a levegőben pattant szét, annak ,,fórát" kiáltottak; amelyik a fejük felett repült el, azt pohárral kínálták, hogy igyék egyet, ha elfáradt; amelyik a sánc árkába esett, azt biztatták, hogy majd kötelet eresztenek le neki, azon jőjön fel; a rakétát póznának csúfolták, a bombát úritöknek és a golyókat fövetlen gombócnak.
Egyszóval az egész társaság kikapott a félelmen, s mit azelőtt szent borzalommal nézett a messzeségből, most a közelben igen mulatságos játéknak találta.
Csak a táblabíró-őrnagy úr állt ki ezalatt halálverítékes kínokat. Le-lekapta a fejét minden bomba előtt, mely százölnyi magasban repült el a sánc felett. Féloldalt fordult a közeledő golyónak, s valahányszor egy bomba szétpattant, mindannyiszor oly mozdulatot tőn, mintha igen nagyon hátba ütötték volna.
Ebéd után estefelé a zene és vigalom hangjai többeket felcsaltak a város szépei közül a veszélyes sáncokra, tán ők már szokva voltak az ostromhoz, jobban mint férfiaik, vagy erősebb volt bennök a kíváncsiság a vigalomban részt vehetni, mint a bombák iránti félelem.
A hold is feljött szépen, s holdvilágnál, zenehangnál a tűzrekapott fiatalság táncra kerekedett a vidék szépeivel, s úgy járták a csárdást, mintha az átelleni mennydörgés egyéb sem volna, mint a nászvezető vőfély pisztolypuffogtatása.
A tánc rendkívül tetszett a tábornoknak, s minthogy tetszését eléggé nem bírta elrejteni, azt nyerte vele, hogy egy eleven kackiás menyecske kiidézte ülőhelyéből, s úgy megforgatta a tolnai lakodalmason, mint valami villi az úton előtalált gavallért.
A parancsnok mindezt angol flegmával hagyta magán megtörténni, s miután megérteték vele, hogy a magyar táncot háromszor szokták újra járni, ugyanezt a manoeuvre-et kétszer hagyta magán ismételni csókolnivaló hidegvérű képpel.
Egy rövidke epizód okozott csak némi intermezzót az általános vigalomban. Valami eltévedt gránát a táncolók közé talált égve leesni, a félénkebbek félreugrottak, a bátrabbak vízzel akarták leönteni, egy pláne kalappal akarta lefülelni, mint valami kergetett ürgefiút.
- Mindenki helyén maradjon! - kiálta a tábornok.
A katonák a parancsszóra veszteg maradtak, legfellebb is hölgyeiket iparkodtak a veszély elől elfedni, akik viszont kíváncsian nyújtogatták ki eleven mellvédeik mögül kandi fejecskéiket, nem foghatva fel a fenyegető veszélyt a maga nagyságának mivoltában.
De annál inkább fölfogta annak borzalmát a szakállas őrnagy úr. Amint a gránát sisteregve a sáncra esett, ő is megtörte erőszakos bátorsága bilincseit, s egy bestiális ordítással, melyben az eddig kiállottakért kárpótlást látszott magának venni, nem nézett sem előre, sem hátra, nem kereste, hol alacsonyabb a sánc, hanem ahol legközelebb érte a szélét, levetette magát az árokba, s midőn a négyölnyi magasról a különös isteni gondviselés épkézláb lesegíté, szétnyúlt a földön, négyfelé vetve két kezét, két lábát, és várta behunyt szemmel, hogy mikor fog hát rászakadni az ég.
A gránát azonban sebesen pörgött egy helyben, mint egy búgócsiga, a belőle kijövő rakétaláng fényes tűzkereket hányva maga körül. Mindenki várta, hogy mikor pattan szét s kit fog agyonütni.
Egyszerre megállt a gránát. Megszűnt forogni. A tűzkarika elmúlt.
Akik ismerik az ilyen állatnak a természetét, tudják, hogy azon perc között, midőn a gránátrakéta szerte ellobban, s aközött, midőn a belső szikra a lőporhoz érve, az üreges golyót szétszakítja, vagy egy rövid pillanat, melyben a gránát megáll.
E nyugodt pillanatban hirtelen felszökék helyéről a parancsnok, s a gránátot felkapva, hirtelen lehajítá a sáncárokba.
A rögtöni szakadó dördület odalenn bizonyítá, hogy a hajítás éppen jókor történt, ellenben a rákövetkező ordító bőgés azt látszott mutatni, hogy tán nem éppen jó helyre.
A gránát alig két arasznyira pattant el a hasaló táblabíróőrnagytól, kinek ugyan, hála instinctusának, egy porcikája sem sérült meg általa, de ki aznapságtól fogva a jobbik fülére még most is nagyot hall.
E rövid kis bravúr után, melynek hitelességéről szemtanúk kezeskednek, a tábornok oszolni engedé a társaságot, mely most sokkal nyugodtabb tekintettel fogadá az érkező tűzgolyókat, mik a félelem nimbuszát e naptól fogva el látszottak veszteni.
A távozóknak nyugodt éjt ígért a tábornok a zajos nap után. Szavát be is váltá - még azon éjjel kiütött egy csapattal a nádorvonal felől, s kényszeríté elhallgatni az ostrom-mozsarakat...
*
Az idő fut, egymás után vesznek a múlt napok, s velök a múlt dicsőség.
Elmúlt a jókedv, a hír ragyogványa, a tündöklő álmak. Komárom! Romemléke a harci időknek! Elpusztult, kiszenvedett város!
Mi maradt belőled annyi fényből, annyi hatalomból?
A fekete romok - és a komáromi honvédtisztek









Jókai Mór: Forradalmi és csataképek


A tarcali kápolna
Csatát nyert az osztrák, csatát vesztett a magyar...
A magyar tábornok lesütött ősz fővel jelent meg az országgyűlésen: ,,szeretnék - úgy monda - pincéből beszélni fel, hogy ne lássék arcom pirulása."
Az osztrák tábornok víg kedvvel mulatott főtisztjei társaságában.
Az asztalon térkép feküdt, keresték rajta a helyet, hol új csata, új győzelem várandja fegyvereiket.
Egyszer jelentik a tábornoknak, hogy egy huszárt fogtak el.
- Hozzák be! - inte a vezér. Éppen jó szeszélyben volt. Maga is huszáröltönyt viselt, mint egykori huszárezredes, s fegyverét leoldva, kényelembe tette magát, míg tisztjei feszesen, fegyverben álltak, állig begombolkozva, mint a fegyelem rende hozza magával.
A huszár belépett. Vén, ősz bajuszú veterán volt. Képe fekete még a Schwechat alól elhozott puskaporfüsttől, de bajusza azért kétfelé kikenve.
Széttekintett mogorván, látszott, hogy nem tetszett neki a társaság, de amint egyszer a tábornokot megpillantá, hirtelen kiderült arca, mint a felhőből kinéző nap, s csakhogy el nem rikkantá magát.
A tábornok is összecsapta kezeit és nevetett. Hajdani legényére ismert az elfogott huszárban, ki Szoboszlón öt évig szolgált nála. Már akkor öreg Miskának hítta.
- Ismersz-e még, öreg Miska? - kérdé a huszártól jókedvűen.
- Igenis szolgálatjára, ezredes uram - felele a huszár, kezét csákótlan fejéhez emelve.
- Tábornok úr, nem ezredes! - igazítá ki az egyik főtiszt. A huszár néma lenézéssel mérte végig a közbeszólót - hogy mer egy gyalog ember mukkanni, mikor két huszár beszél egymással, habár kapitány volna is!
- Hát el hagytad magadat fogatni, Miska - kötődék a tábornok régi szolgájával.
- Mit tehettem, ezredes uram. Sokan voltak ellenem. Megszorítottak.
- De csak lenyomtál közülök vagy kettőt?
- Nem számláltam meg, de maradt ott valaki.
- Ember vagy, Miska. Adass magadnak egy ital pálinkát, s aztán eredj lovászaimhoz, ha bántanak, szidd össze.
A huszár megköszönte a jóakaratot, de csak úgy tétovázva settenkedett az ajtó felé.
A tábornok pedig tiszteihez fordult s a jövő csatatervről kezde értekezni.
Egyszer érzi, hogy valaki rángatja hátulról mentéjénél fogva. Hátranéz. Miska lopózott oda lábujjhegyen, s szörnyű rejtelmes ábrázattal intett, mutogatott a tábornoknak valamit.
- Ezredes uram, ezredes uram - suttogá szüntelen integetve valamit.
A tábornok egy kukkot sem értett a desperatus pantomímiából.
- Ezredes uram. Adja csak ide a szegletből azt a kardot.
- Mi a patvarnak neked az a kard?
- Csak adja ide. Mindjárt nem lesz itt egy német is a szobában.
Miska azt hitte, hogy ezredese is fogoly vele együtt.
A tábornok rettentően felkacagott e mondásra, s rögtön elmondá tisztjeinek, hogy a huszár milyen jó véleménnyel van felőlök. Lehetetlen volt az egész társaságnak megállani, hogy hahotára ne fakadjon.
Odamentek egyenként a huszárhoz, megveregették vállait, s beszéltek hozzá a világ minden nyelvén, amiből a huszár mind egy szót sem értett, hanem csak úgy magában mondott el rá egy hosszú, kicifrázott, kacskaringós szedtevettét.
- Hát Miska, a mi katonánk leszesz ezután, ugye? - kérdé a tábornok, s várta, hogy mit felel rá.
- Nincs itten huszárregement - monda az öreg, bajszát kétfelé törölve.
- Lesz belőled vasas német. Őrmesternek teszünk.
- Köszönöm, nem veszi be a természetem. Aztán volnék én most is őrmester, de nem tudok írni.
- Hát mi a kőt szándékozol mívelni? Ingyen akarod itt nézi a napot?
- De bizony majd, parancsolatjára, egyszer megszököm.
A tábornoknak tetszett az őszinte felelet. A huszár észrevette.
- Hát bizony azt csak tudom, hogy egy regement cserepár nem fog engemet estrázsálni.
Egyik főtiszt haragosan kérdé ekkor tőle, hogy miért akar ismét visszamenni.
Nem kell hinni, hogy a huszár valami gorombaságot mondott volna rá.
Bajuszán egyet sodorintva felelé:
- Ott van az én regementem. Jó katona csak odatart, ahol a zászlóját látja.
Ez ellen nem lehete mit mondani.
- No Miska, hát nehogy elszökj tőlünk, inkább eleresztelek.
- Köszönöm, ezredes uram - szólt a huszár, kezét ismét füléig emelve.
- Elmehetsz.
A huszár még húzódozott, orrát vakarta és szemöldeit ráncolá.
- Ezredes uram! Csak nem kívánhatja, hogy így huszárruhában végiggyalogoljak az egész táboron, megölne a szégyen, mire kiérnék belőle. Adassa vissza legalább a lovamat.
- Lovadat? A császáré az, fiam.
- Megkövetem, én neveltem azt csikó korátul fogva, tíz esztendeje, hogy vele járok, ha füttyentek neki is, megismer. Az Isten előtt is az enyim az. Az ütközetben is inkább engem érjen a golyóbis, mint azt.
- Jól van, elviheted.
A huszár még mindig látszott valamire várni.
- Ezredes uram! Hát már így szégyenszemre menjek vissza a regementemhez, kard nélkül? Még megfarmatringolnának, azt hinnék, hogy beittam.
- Jól van, adasd vissza azt is. - A tábornok inte a jelenvolt ordináncnak, a huszár szalutírozott és elment.
Az ajtóban még egyszer visszafordult. Érzékeny szemmel egykori gazdájára tekintett.
- Ezredes uram! - szólt a lehető legnyájasabb tónusból választva a hangot. - Ezredes uram! Jöjjön át mihozzánk!
S ezzel hirtelen kiugrott a szobából, érezve, hogy most valami hallatlan ostobaságot mondott, de ki kellett mondania, annyira a szívén feküdt, ha mindjárt a nyakát reszelték volna is le érte.
Mikor visszaadták neki lovát és kardját, a tábornok egyik lovásza, ki mindenkit szeretett bosszantani, ráhágott a huszár sarkantyújára, s annak pengő taraját letörte, s azzal odább ugrott kacagva.
A vén huszár megrázta öklét fenyegetve. - Megállj, talián! visszajövök érted! - kiálta utána, s a tábornok ablaka előtt még egyszer annak rendi szerint megtéve a tisztelgő vágást, elnyargalt.
Azt mondják, hogy a tábornok szemeiben könnyet láttak, midőn kíséretéhez fordulva mondá:
- Ha ezek a mi katonáink volnának!
*
A tábornok és kíséretének pompás lakomát készített az ősz magyar gazda, kinek lakában főhadiszállását felüté.
Kívánatára a család együtt ült asztalhoz velök.
A tábornokkal szemben egy szép piros hajadon foglalt helyet, oly friss, oly életvidám arccal, ragyogó szemeihez, rózsás arcaihoz s teljes piros ajkaihoz oly rosszul illett a titkolhatlan bánat.
Az ősz házigazda unokatestvérének leánya volt, ki a szomszéd T-ból rokonaihoz igen rossz időben talált jőni.
Csata elől, csata színhelyére.
Emma volt a szép piros lyánka neve.
A lyánka bár keveset tekingete széjjel, de annál többet jártak hozzá búcsúra a délceg hadfiak tüzes pillanatai.
A bor tette-e vagy a szép lyán tekintete, ebéd utólján az egész társaság erősen mámorosnak érzé magát.
Ittak sok mindenféle egészségért, közben olyanért is, mire az öreg gazda is fölemelte poharát.
Ittak a háborúért, ittak a békességért, királyért, vezérekért, magyarokért, németekért, katonákért és szép leányokért.
A hadfiak szívéből eloszlott minden harag, s miután látták, hogy az öreg háziúrnak jólesik a magyar szót hallani idegen ajakról, előszedte mindenki, amit itt-ott eltanult belőle, s mondta méltánylandó nagy fáradsággal egymásnak közös mulatságára.
Végre fölemelte poharát a tábornok, s tiszta magyar szóval ily módon köszönté el.
- E pohár fegyvereink dicsőségére! Legyenek azok oly ellenállhatlanok, mint szép szomszédnőm szemei, legyenek oly hódítók, mint az ő tekintete, legyen oly ragyogó diadaluk, mint az ő arcának rózsái, és életteljesek és dicsőek, miként ő!
- Éljen! - harsogott minden oldalról, a poharak csengtek.
Emma rózsás ujjával fenyegetve mondá:
- Heute roth, Morgen todt. Ma piros, holnap holt.
- Kegyed csak nem akar talán meghalni.
- Ha tudnám, hogy tábornok urat szaván fogja a sors, inkább ma, mint holnap. Ha tudnám, hogy arcom halványsága után elhalványuland a dicsőség is.
A tábornokot kellemetlenül érinté a válasz, más tárgyra vitte át rögtön a beszédet. Ebéd után suite-jével együtt felkerekedett, s a házigazdától katonás búcsút véve, még azon este a szomszéd helységbe tette előrehaladó útjában főhadiszállását.
Midőn az ősz magyar ember egyedül maradt, kétszer-háromszor elmormolá magában:
,,Quem dies vidit veniens superbum,
Hunc dies vidit fugiens labentem."
       (Kit kevélynek látott a kelő nap,
       Azt elesve látta lemenőben.)
*
A harmadnap következő éjet bivouacon tölté a hadsereg. Künn a szabad ég alatt tüzek rakattak. Ködös, hideg januári éjszaka volt. A seregnek fegyverben kellett maradnia.
A lovak földbe vert cövekekhez köttettek, egészen felnyergelve, lovagjaik mellettük feküdvének a hótalan fagyon. Rongyos sátor alatt pirospozsgás markotányosné oszt a katonáknak pálinkát és bort. Ulánok, vértesek tolakodnak tarka tömegben kétkerekű talyigából rögtönzött sátora körül, melynek hátterében fekete ráncosképű cigányasszony ül, ki a katonáknak fejenként egy ezüstkrajcárért olcsó jövendőt mond tenyereikből.
Néha az ezüstkrajcár helyett persze hogy ütleget is kap, de tízen kinyeri, amit a tizenegyediken elveszt.
Lassanként mindig több-több nép támad körüle, a virtuóz próféta dodonai háromlábú széke roppant hasznot hajt a markotányosnénak.
A tábornok őrszemlét tartott segédtisztei kíséretében, s amint azon lovagolt, megütötte fülét a víg lárma, mely mindig zajosabb tért kezdett magának elfoglalni az éji némaságból.
A tábornok nem volt az az ember, aki szerette volna valakinek a mulatságát elrontani, odafordítá lovát s megállt a sátor előtt.
Kérdezősködésére felelék, hogy egy cigányasszony mond jövendőt a katonáknak.
Ismerte már ezt a fajt alföldön laktából, s odainté.
- Kurhere dade, mondj szerencsét itt ezeknek az uraknak, dikhec előre.
- Jaj, asta bitagtále sarmangade biále! soha sem mondtam én még uraknak szerencsét, csak szegény embereknek.
- Upre vén szibilla, vagy a sarkadra verek ezzel a korbáccsal.
- Én nem bánom, de ha aztán okhets dikecsáre kokhele tuterone mangyéra, úgy ne járjak, mint a minap, hogy jól megkorbácsoltak az urak.
- Ne félj, boszorkány. Fogd meg a tenyerét ennek az úrnak.
A segédőrnagy lehúzta kesztyűjét, s odatartá tenyerét a cigányasszonynak.
Elkezdett az cigányul morogni: ,,irgundum gule sandikhec, csororum sophengyule gágyule," ha jól viseled magadat, még kapitány is lehet belőled.
Az őrnagy szépen megköszönte a szerencsét, s egy ezüstpénzt vetett a cigánynőnek.
Azután egy hatgyermekes apa tartotta elébe tenyerét.
- A csuk hale dade! Meg fogsz házasodni nemsokára, s egy szép kis magzatod lesz.
Az elnevette magát, és egy harmadiknak adott helyet, ki történetesen ezredi törzsorvos volt, roppant trabális férfi.
A cigányasszony legkisebb lelkiismeretet sem csinált magának belőle, ha annak azt jövendölé, miszerint igen sok embert meg fog ölni.
- Neked igazat mondott - szólt nevetve a tábornok -, most iszkiri nekem mondj szerencsét. Nézd le tenyeremről, hogy meg fognak-e győzni legközelebbi csatámban vagy sem!
S azzal odanyújtá kezét.
A cigánynő száraz kezeibe fogta a hadvezér jobbját s váltva, hol annak szemeibe, hol tenyerébe pislogatva, fölemelé aszott csont ujját és mondá:
Míg csak a temető lakosai nem állnak ágyúid eleibe, addig embertől ne félj, senki meg nem győzhet!
A tábornok nevetve fogadá a jóslatban foglalt bókot, s néhány darab pénzt adatva a jósnőnek, víg beszéd közt tovarobogott kíséretével. A köd elnyelte alakjaikat.
Az őrtüzek átvöröslöttek az éj ködén, s szerte a távolban mindig enyészetesebben hallatszott a sorban ment kiáltás:
,,Ki vagy? őrjáró, tovább!"
*
Másnap délfelé ért a hadsereg dereka Tarcal elébe.
A tábornok pej paripáján ülve lovagolt táborkara előtt.
Tarcalhoz nem messze, az országút mellett balra, egy kerek halmocskán kisded kápolna áll.
Régi épület lehet, megfeketült falai és a sajátságos építési modor bizonyítják, hogy az a pallér, aki építette, nem e században született.
Tornyában elszaporodott galambok fészkelnek, kriptájába e környék földesurasága temetkezik bele, a templomába nemigen jár ember.
Amint a kápolna mellett elhaladt a tábornok csapatjaival, már jól kezdte látni az oszló ködön át Tarcalnak tornyait, a városból egy hosszan nyúló néptömeget lát lassan szemközt közeledni.
Később valami bús, melankolikus ének töredékeit kezdé kivehetni, s látta, hogy a néptömeg között hat fáklya lobog... Végre egy fehér koporsó tűnt szemébe.
...Temetkezés.
- Ah, minő ostobaság! - kiálta fel a tábornok, bosszantatva az ominózus találkozás által, s küldé egy szárnysegédét, hogy állítsa meg a menetet, és kérdje meg, miért jőnek éppen errefelé.
A segéd visszajött, s azt a választ hozta, hogy éppen ebbe a kápolnába szándékoznak vinni a halottat.
A tábornok bosszúsan lovagolt tovább. Minél közelebb jöttek hozzá a síró, melankolikus énekhangok, annál kedvetlenebbül érzé magára hatni a jelenetet.
A katonai harcmenet kitért a sokkal szomorúbb előjogú gyászmenetnek. A tábornok megállítá lovát, s várta, míg a gyászkíséret elhalad előtte.
Jöttek az énekesek, nyújtott hangon szomorú dalt énekelve a halálról és annak uráról.
Jöttek a lelkészek, egyszerű hosszú talárban, jött a kísérő népség, a fáklyavivők, és senki sem látszott figyelni a ragyogó hadfiakra. Mindenki csak az enyészet királya előtt hajtá meg fejét e percben.
Középen egy fehér koporsót vittek. Fedelére mirtuszkoszorú volt tűzve, a rózsás szemfedél kifüggött alóla.
A koporsó egyik oldalára aranyszegekkel voltak e szavak kiverve:
,,Élt 19 esztendőt."
A túlsó oldalon a holt neve lehetett, de azt a tábornok nem láthatá.
A koporsó után síró atyafiak mentek, talpig gyászba öltözve, köztük arcok, mikről úgy rémlett a tábornoknak, mintha látta volna már azokat valahol, de azok nem látszottak őt most észrevenni.
Midőn a menet végképpen elhaladt előtte, egy hátul elmaradottól nyers hangon kérdé a tábornok:
- Ki az, akit itt temetnek?
- Egy szép szűz leány. Még tegnapelőtt élt, semmi baja sem volt, piros volt, mint a rózsa, ma már halott és eltemetik.
- Hogy hívják?
- B**i Emma. Isten nyugosztalja meg szegényt.
A tábornokot hideg borzadás futotta végig.
Az a szép piros leány, ki tegnapelőtt vele szemben ült, kire ő poharát emelte, s ki neki azt mondá:
- Heute roth, Morgen todt. Ma piros, holnap holt...
Hm. Ha a sors szaván fogná s győzelme fénye sem lenne ragyogóbb, mint e leány szemei - most!
- Fatális gondolat - mondá bosszúsan a vezér, s lovát sarkantyúba kapva, bevágtatott szállására, szótlanul, kedvetlenül.
Aznap alig lehete szavát venni.
- Heute roth, Morgen todt, ma piros, holnap holt - mormogá több ízben el-elgondolkodva.
*
Eljött az éj.
A tábornok egyedül virrasztott szobájában, előtte a térkép feküdt, keze rajta pihent, de szemei nem néztek oda, de lelke nem volt a szobában.
Ma piros, holnap holt!
Mindig e szavak visszhangzottak gondolatai messzeségében. Mindig ez arc jelent meg előtte. Pirosan, életvidámon, mosolyogva; perc múlva sápadt, hideg szótalan halottkép.
Azután eszébe jutott a dicsőség, küzdelmes csaták véres jutalma, a messze szárnyaló hírnek ragyogványa, lelkében a jövő diadalok képei kezdtek fel-feltünedezni, tündöklő alakok pálmakoszorúkkal, elgázolt hadak, láncra fűzött ellenség a diadalszekér előtt.
Látta lelkében a győzelmi zászlók lobogását, a vert ellen menekvő hadait, hallá a hurrá! ordítást üldöző csapatjainak ajkán, látta a kiszámított haditerv csalhatlan sikerét, és ekkor, mint egy futó árnyék repült keresztül eszméi világán:
,,Ma piros, holnap holt."
Végre bosszúsan fölkelt, nyergelt lovát előhozatá, s néhány kísérői társaságában elindult a szokott éji őrszemlére.
A legszélső őrszem túl volt a kápolnán, s ahogy a tábornok mellette elrobogott, különös hatással tűnt szemébe az elhagyott mohlepte épület.
Eszébe jutott, hogy tegnapelőtti szomszédnéja most oda van temetve.
A tábornok különös idegható borzadással fogadta e gondolatot mindannyiszor. Dacos, erős természetét bántani kezdé e gyöngeség.
Elhatározá magában, hogy le fogja azt küzdeni.
Egyik segédét rögtön elküldé a sekrestyés után, hogy hozza elő a kápolna és a sírbolt kulcsait, és gyújtasson fáklyákat. Kevés idő múlva előjött az egyházfi, egy szerény öregember, kinyitá a rozsdás sarkaikban csikorgó ajtókat, a temetésről elmaradt fáklyákat meggyújták, s azokkal a kísérők néhányai elülmenve, beléptek a kápolnába.
Szűk, sötét kis üreg volt annak belseje. A falakat pókháló lepte mindenütt, az oltár, a székek megfeketültek az időtől, maga az oltárkép festése is egészen fekete volt már, csak a fő körül kivehető szent körfény aranya látszott ki még belőle.
Az ablakok szűk ólomkarikák közé szorítva nagyobbrészt elszivárványosodtak a ragyás verőfénytől, az egész teremben érezhető volt az a nehéz nyomasztó templomszag, mely sokáig csukva tartott szobák tulajdona.
A torony lépcsőzetéből három-négy fok hiányzott, nem is járt oda fel a harangozó, a csengettyűkötél lelógott, csak pajkos suhancok szoktak oda néha felmászni galambfiakért.
Az oltár mellett baloldalt egy nagy vörös márványtábla állt sűrűen beírva latin betűkkel, s nem kevéssé összekarcolva.
A sarkantyúk pengése szokatlanul hangzott végig a bánatosan üres egyházban, s a fáklyák lobogó fénye táncoló árnyékokat vetett az elhagyott falakra.
A sekrestyés mutogatni kezdé a kápolna nevezetességeit, a tábornok azonban félbeszakítá.
- Hagyja abba, nem akarjuk e kápolna archeológiáját ismerni, vezessen le a sírboltba. A tegnap eltemetett szép hölgynek jöttünk végtiszteletünket átadni.
- Úgy gondoltam - válaszola szerényen a sekrestyés -, hogy a tábornok urat tán érdekelni fogná, megtudni a kápolna építésének eredetét, s annak nevét, kinek hamvadó tetemei ebbe legelőször letétettek.
A tábornok egyik kísérőjéhez fordult: ,,ez az ember, úgymond, tudósoknak tart bennünket!" s azután előretolva a sekrestyést, tréfásan mondá neki:
- Nem akarunk, barátom, a szentekkel és relikviákkal ismeretségbe jőni, csak menjünk.
A sírbolt cifra rácsajtaja megnyílt, a kőcsigalépcsőkön eltűntek a fáklyák, s a föld alatti űr vastag sötétsége lassanként kezde engedni a betörő világnak; de bár három-négy fáklya égett, a terem egyik végétől a másikig nem lehete világosan látni.
Kétoldalt a szűk fülkékbe roskatag koporsók voltak betaszítva, előttük egy-egy síremlék hirdeté az ott porladozó nevét, mindenféle nemesi címerekkel felcifrázva.
Az egyik előtt egy új alabástrom szobor állott.
Az örök álom angyala, lefelé fordított fáklyával, fején mákkoszorúval.
A szobor talapjára egyszerűen volt felvésve: B**i Emma...
- Szegény leány! - monda a tábornok résztvevő arccal s úgy érzé, mintha a nehéz léleknyomás, mely eddig üldözé, itt a halott koporsójánál elmaradna szívéről, mintha a kísértet, visszavezetve hideg fekhelyére, most elmaradna tőle és megnyugodnék.
- Menjünk tovább! - szólt kíséretéhez, midőn a sírbolt hátterébe tekintve, úgy rémlék előtte, mintha nagy arany betűkben kiírva ugyanott saját nevét látná csillámlani.
Megdöbbenve lépett közelebb: egy fáklyát ide - kiálta.
Előtte egy magas faragványos ódon síremlék állott; egy csonka piramid, négy vasgolyón nyugvó. Tetején egy fekvő oroszlán, nyíllal átlőve, lábai alatt babérkoszorús kard.
És a főlapon nagy arany betűkkel a tábornok nevének hét betűi, s a kettős kifaragott pajzson családja címere.
- Mi ez? - kérdé izgatott kedéllyel a sekrestyéstől.
- A tábornok egyik őse fekszik e kő alatt.
- Nekem egy ősapám? Hogy jött az ide meghalni? Mi más tartományban lakunk.
- Itt esett el egy véres csatában ezelőtt másfélszáz esztendővel.
- Itt, ugyane helyen?
- E helyen.
- S ki ellen küzde itt?
- II. Rákóczi Ferenc ellen.
- Győzött-e?
- Megveretett.
- Az nem lehet.
- Annak emlékére épült e kápolna, hová a tábornokot eltemették.
- Miről gondolják azt?
- Odafenn ama márványtábla világosan elmondja az eseményt, ha tetszik, elolvashatja, tábornok úr.
A tábornok felment a templomba kíséretével, s a márványon megavult betűkből képes volt leolvasni a rossz latin hexameterekben megírt eseményt, mely a magyarok elleni csatában elesett hadvezér halálát gyászemlékben tartja.
- Valóban igaz. E helyen egy ősöm esett el. Szeretném, ha ez eseményt nem tudtam volna meg, mert én is e helyen akarok csatázni. Rossz ómen. Igen rossz ómen.
- Egy római visszafordulna hadseregével ily előjelenség után - szólt egyike kísérőinek.
- És én éppen azért e helyen fogok megütközni. Ha győzök, egy másik márványemlékre felíratom, hogy százötven év múlva az unoka bosszút állt elesett őseért, ha pedig elveszek, csak az évszámot lesz szükség megváltoztatni az emlékkövön, nekem is jó leend.
*
Másnap már korán reggel felöltözködött a tábornok. Nyugtalan éj után igen rosszul nézett ki.
Előszobájában valami zsinat keletkezett, arra ébredett fel. Néhány tisztje kérlelhetlenül zúgolódott és káromkodott odakinn.
- Mi az? - kérdé a tábornok.
A tisztek kétszer-háromszor hagyták ismételtetni a kérdést, anélkül, hogy feleltek volna rá.
- Senki sem fog válaszolni?
- Bagatell az egész - felelé végre egyikök. - A varjak ma reggel leverték a toronyból kitűzött zászlónkat.
- Az természetes, ha nem volt odakötve a nyele - monda a vezér. - Azon nincs mit szörnyűködni. A varjak szeretnek a tornyokra szállni. Ez harminc esztendő előtt is úgy volt.
- Persze, hogy természetes - erősíté egy másik tiszt. - Sokszor az óramutatóra is rászállnak, s az óra aztán este mutatja a delet.
- Nagyon természetes! - állíták valamennyien, s nem beszéltek többet a dologról.
- Önök, úgy látszik, nincsenek minden előítéletek nélkül. Jó katonának, ki az ágyúgolyótól nem fél, megbocsátható az efféle gyöngeség. Az oroszlán is fél a kakaskukorékolástól. Élő embertől még én sem ijedtem meg soha, de lelkekkel kikötni nem hivatásom. Az egész éjjel mindenféle kísértetek nyomtak. Egyébiránt nem hiszem, hogy azok a jó állatok el akarnának innen bennünket ijeszteni, mert ha mi nem csatázunk, ők éhen maradnak.
E félig tréfás beszéd alatt az utcán hirtelen zaj keletkezett.
Gyors lódobogás - aztán egy cifra kacskaringós huszáros káromkodás - azután egy marhányi ordítás - egy lövés - és ismét távozó lódobogás és közeledő ordítás.
A jelenet szemtanúi bosszús szörnyűködéssel mondák el a tábornoknak, hogy a néhány nap előtt elbocsátott vén huszár a sűrű ködtől segítve keresztülnyargalt az előőrsökön, be a faluba, ott a tábornok főhadiszállása előtt megállt, az olasz lovásznak, ki a kapuban ült pipázva, az őr szeme láttára levágta a fülét. - Sarkantyúért fület! - szólt nagyot káromkodva, s ismét elnyargalt. Az őr utánalőtt, de hihetőleg nem találta, mert akik utánanyargaltak, sehol sem akadnak nyomára. Bár megfoghatták volna!
- Megjutalmaztam volna e fickót.
- Hogyan?
- Mert ezáltal elárulta, hogy az ellenség közelít, és azt is, hogy melyik oldalról fog jőni. Merről jött?
- A k...i útról.
- Küldjetek arra rögtön erős kémcsapatot, egy fél üteg ágyúval.
A tábornok sietett megtenni a diszpozíciókat, s nemsokára hallá megdördülni a kirendelt irányban ágyúit.
- Valahára tehát - kiálta fel megkönnyebbült szívvel. - A csata kezdődik, ott megmenekszünk a vízióktól és kísértetektől. Azok nem mernek velünk az ágyútűzbe jönni. Fel lóra!
S egészen vidáman ugrott fel lovára, s felkészült kíséretével együtt nyargalt, merre az ágyúkat dörögni hallá. Érzé, hogy a puskaporos levegő a katona atmoszférája, a kísértetvilág nyomasztó rémei egyetlen szavára a megdördülő ágyúnak mind szétröppentek agyából, s elbúvtak félénken hideg koporsóik, penészes templomfalaik mögé.
A köd képtelenül sűrű volt, alig lehete száz lépésnyire látni.
Csak néha adott irányt egy-egy fellobbanó vörös láng, melyre taszító dördülés következett.
- Erősen fűtenek a mieink - szólt a tábornok, arra tartva kíséretével, s nemsokára odaért az ágyúkhoz.
Fél üteg erősen dolgozott.
Mintegy három-négyszáz lépésnyi távolban egy dombon csatárláncban szétszórt csapat látszék, erős pozíciót véve. Az üteg azt lövöldözé.
- Nos, hogy viselik magukat a fiúk? nem futnak-e még? - kérdé a tábornok.
A tűzmester haragos, lőporfüstös pofával felelé:
- Állják a tüzet, mint a kőszál!
A tábornok vevé távcsövét, s amennyire a sűrű ködben kiveheté, a magas, egyenes alakok merően, mozdulatlanul álltak az ellenök lőtt golyók előtt a dombos állásponton.
- Kartáccsal kell tölteni, annak hatása lesz.
Néhány kidőlt az alakok közül a sűrű golyózáportól elsepertetve, a többi állt, mint a szikla.
- Azon domb háta mögött bizonyosan egy rejtett batteriának kell lenni. Egy osztály lovasság kerülje meg őket, egy zászlóalj ugyanakkor menjen nekik szuronyszegezve, s vegye két tűz közé!
A parancsszó gyorsan teljesíttetett, néhány perc múlva hallá a tábornok rohanó csapatjai hurrá! kiáltását. Látta őket közeledni sebes rohanással a domb felé. Egyszerre megálltak, a hurrá megszűnt, hangos káromkodás állt be helyette, a csapatok megfordultak, s csendesen ballagtak visszafelé.
- Mi lelte ezeket?
A gyalogság zászlóalji parancsnoka s a lovasosztály vezetője hevesen vitázva közeledtek, s amint az üteghez értek, mindketten elkezdték a tüzérparancsnokot szidni, hol azt, hol egymást a legválogatatlanabb címekkel tisztelve meg.
- Mi baj? Mi lelte önöket? Miért jöttek vissza? - kiálta rájok a tábornok, egészen kihozatva flegmájából.
- A patvarba is! az a baj, hogy mi itt egy fél óra óta attakirozzuk a kálvinista temetőt.
Erre lehetetlen volt a tábornoknak minden bosszúsága mellett is el nem kacagnia magát.
- Tehát azok az emberek ott fából vannak?
A kérdezett káromkodott, mint egy pogány, és esküdött szörnyűképpen, hogy soha semmi ivadéka sem látott olyan fejfákat, amiknek feje van faragva és dereka és csípeje, hogy az ember ködös időben honvédeknek nézhesse őket.
- No, semmi - felele a tábornok jókedvvel -, nem velünk történik az először, a néhai inszurrekció éppen így nézte ellenségnek a fűzfákat, mint mi a fejfákat; az ugyan elszaladt tőlük, de mi legalább megágyúztuk őket.
E pillanatban valami hideg borzalom futott végig testén. A mosoly megfagyott vonásain. Mi volt ez?
A borzadó lélekérintés újra végigfutotta testét, tetőtül talpig.
Eszébe jutott a boszorkány jóslata.
,,Mig a temető lakosai nem állnak ágyúid eleibe, addig embertől ne félj, senki meg nem győzhet."
És a temető lakosai fél óráig álltak ágyúi tüze előtt!...
*
E percben oldalt idegen ágyúk dördültek meg.
Harsogó ,,éljen!"-kiáltás jelenté, hogy a forradalmi fiatal sereg megkerülte a császári sereg balszárnyát.
Egy óra múlva átalános lett az ütközet.
Az egész napi csatát a puszta vakeset intézte.
A köd oly sűrű volt, hogy tájékozásról szó sem lehete. Egyik ellenség nem látta a másikat elébb, mint míg fél lövés távolságra állottak szemközt, s nem ritkán úgy történt, hogy ugyanazon sereg találkozó csapatjai egymásra lövöldöztek, vagy az ellenséget nézték barátjuknak s csatlakoztak hozzá.
A nyargoncok nem találták a helyeket, ahová küldettek, s azután meg nem találtak vissza.
A zavar, a tévedés képtelenné tett minden kombinációt. A köd sűrűen, áthatlanul feküdt a csatatéren, mintha valami szellem jött volna alá, nehezítő nyomással védendő választott népét az ellenfél túlnyomó ereje ellen.
Egy ízben a tábornok maga is a legnagyobb veszélyben forgott. Egy osztály huszárság alig száz lépésnyire nyargalt el mellette, amint táborkarával egyedül állott. Ha észreveszik, el vannak veszve.
A csatában végre nem lehete semmi összefüggést fenntartani. Minden csupa félreértés lett. A kiindult csapatok nem értek rendeltetésük helyére, mindenik külön küzdött, egyik előre haladt, a másik hátranyomatott, az elszakadt csapatok kereszttűzbe jöttek. A főerő maszkok ellen operált, míg a kisebb csapatok túlnyomó had ellen víttak eredménytelenül.
A magyarok Istene köd oszlopában járt népe előtt.
Három napig tartott az ütközet. Harmadnapra kitisztult az idő. A magyar sereg a folyam jegén várta ellenségét. Ott ütköztek meg utoljára dühös, elszánt viadallal, a folyam jegét pirosra festette a kiomlott vér, az eget a felgyújtott város lángja.
A magyarok visszaverték ellenségeiket.
A tábornok kénytelen volt megfordulni s átengedni a véresen vitatott csatatért.
Hol azelőtt másfélszáz évvel egy őse elesett s ütközetet veszte nemzetéért küzdő magyar vezér ellen, ugyanott veszté el a késői unoka a csatát, nemzetéért küzdő magyar vezér ellen.
*
Volna-e hát a magyarnak is egy külön istene, mint volt hajdan az Izrael népének, ki azt vezérlé pusztákon, vészeken keresztül, tűznek és ködnek oszlopaiban?...
Ki őrködék annak élte fölött egy ezredéven keresztül, hogy el ne vesszen, mint elvesztek a többi vándor népek, a normannok, góthok, longobárdok és hunok, kiknek csak neveit és tetteit ismeri az utókor?...
Kinek jelenlétét nagy keze csodái hirdetik a föld lakóinak... Ki háromszor meg hagyta halni népét, meg hagyta fúlni önvérében, elveszni, leszállni a sírba, s háromszor föltámasztá újra s megnövelé világrendítő erőre?...
Voltál! Láttuk nagy kezed munkáit! Reszkettünk lelked hatalma előtt. Csodáid meg vannak írva a hagyományok között... Rejtélyes jóslatokban, sírok szózatában, csaták eredményében, éreztük közel jelenlétedet...
Hol vagy? Hová lettél?...
Dorgálod-e népedet még ki nem szenvedett bűneiért?... Azért sújtolod-e, hogy egykor újra fölemeld, vagy az apák és nagyapák vétkeit rovod le most rajta?...
Vagy legyőzetél egy náladnál hatalmasabb erőtől, s kénytelen voltál odaengedni másnak az elfoglalt eget?...
Vagy alszol s százados álmodat nem zavarhatja meg a perceket számláló efemer portömeg sóhajtása?...
Vagy megbántad, hogy teremtéd e népet, s akarod, hogy meghaljon az, és ne beszéljen róla többé senki?...
Vagy meg akarod tisztítani az aranyat, megedzeni a vasat a szenvedések tisztító tüzében?...
Vagy elmúltál, elenyésztél, miután oltáraid lerontattak? Láttunk, éreztük jelenlétedet.
Láttunk üstökös csillag ragyogó fényében, tengerré vált folyam elterült árjában, láttunk csatatérre leszállt köd képében, égő városra leömlő felhőszakadásban, láttuk képedet az égő nap kettős udvarában, emberölő hőség égő sugáraiban. Az elemek mindenik neme beszélt nekünk rólad.
Láttunk és meg fogunk halni...
Vajh! fog-e utánunk még valaki következni, kinek egykor ismét megmutatod fönséges arcodnak dicső ragyogását?...









Jókai Mór: Forradalmi és csataképek


A fehér angyal
Fehér angyal, fehér angyal!...
Csillagos éj álomképe...
Halvány rezgő ködtünemény holdsütötte távol halmon...
Mint ül ott mozdulatlanul...
Lelke egy magános csillag, mely rajta keresztülragyog.
Tiszta az éjjeli ég, sem felhő, sem madár nem repül át rajta.
A hold, félig elfogyva, nézi altató világgal a kedves, szép ködalakot, s lassan, észrevétlenül merül el az átelleni láthatáron domboruló zöldes halom mögé.
Balról komor, vén vár sötét düledékei feküsznek az erdős pusztaságban volkán alakú hegytetőn, félig árnya, félig csontváza egy ledűlt óriásnak, mely öntudatlanul, holt nyugalomban mered fel az égre.
Jobbról gondolatfárasztó síkság. Avar tér, néhol domb, néhol folyam, itt-ott fa és bokor s egyes fehér tanya. Az egész aluszik. Az egész néma...
Fehér angyal, fehér angyal!...
Csak te virradsz meg álmatlan.
Egyik csillag lemegy a másik után pihenni. Az egész ég fordul, csak te ülsz ott, láthatlan léleknek az égre vetett fehér árnyéka a halványzöld távol dombjai felett; fehér ködruhádon csillaglelked fényesen átvilágol. Meg-meglebbensz - meg-meglebbensz. Mint a délibábnak éjszakára ottfeledt leánya.
Mikor te megjelensz, ünnepe van a természetnek. A fákon egy levél sem mozdul. A tengeren megállnak a hajók. De a legelső szellő szétleheli alakod, s csillagod messze megy ragyogni a mérhetetlen égbe.
Fehér angyal, fehér angyal!...
Voltál egykor piros rózsa.
Ékes piros földi angyal. Áldva volt, aki rád nézett, áldva volt, akire néztél, s bűnbocsátó erő volt ajkaidra ruházva.
Mi szép, mi vonzó vagy még holtod után is; milyen lehettél életedben!...
Most is áldás vagy a népen.
Csöndes tavaszi éjszakán szoktál olykor megjelenni. Lágy harangszó csendül meg ilyenkor szerte a vidéken. A nép Istenét megy dicsérni, ki téged elküldött. Lesz aratás, lesz borszüret, telni fognak pincék, vermek, dicsértessék az ég ura, a fehér angyal megjelent...
Mi bánat hoz téged tavaszonként a földre, mikor a fehér rózsa és liliom kezd virulni? Nem nyílhatnak-e azok nálad nélkül? vagy tán látogatni jársz ide valakit, ki sírjából hozzád emelkedni nem bír?...
*
Múlt év júliusában Miskolc felé járt a magyar vezér. Egy nem messze eső faluban hált meg seregével együtt.
Szállását az uradalmi kastélyban vevé, hol a nagyúri családból csak a társalkodónő volt jelen őt elfogadni.
A forradalmi vezér kevés alkalmatlanságot szokott csinálni, ahová szállt; a mívelt lelkű hölgy pedig örömest teljesítendette minden kívánságát.
Három nap óta nem volt újra bekötve a vezér sebe, féleszméletlenül vették le szekeréből, s midőn lefektették, kitört rajta az erős sebláz, mely eddig folytonos csaták küzdelmei közt nem férhetett hozzá.
A hölgy segíteni kívánt az orvosoknak a sebkötözésnél. Elszörnyedett, midőn meglátta az iszonyú mély vágást, mely hosszan vonult át a szép főn egész a homlokig.
- Istenem, milyen szörnyű seb!
- Volna bár halálos, csak a hon lenne megmentve általa - felelé az, egyetlen jele nélkül a fájdalomnak.
Pár órai nyugodt álom után felébredt a vezér: Ágya mellett a halvány, szomorú hölgy ült, lesve minden mozdulatát, álma pihegését, szemei felnyíltát.
A vezér segédeit szólítá; kérdezé, hogy nem érkeztek-e vissza a nyargoncok.
Kielégítő feleletet kapott minden kérdésére. Az ellenség mindenünnen hátravonult, seregének minden része között helyre volt álítva az összeköttetés, az út nyitva volt egész a Tiszáig.
- Menjünk tova - kiálta fekhelyéről felemelkedve a vezér. - A seregnek elég volt a pihenés.
- Elég a seregnek, de nem önnek - szólt orvosa visszaerőltetve őt vánkosaira, s kényszeríté, hogy ha aludni nem akar is, néhány óráig ne hagyja el fekhelyét, s ne gondolkozzék haditerveiről.
A vezér kibámult az ablakon, a csillagos éjbe, a hanyatló holdvilágba, az erdős hegyekre, s amint tekintetével a horizontra jutott, meglátta ott a halvány fehér ködöt, mely ott ült mozdulatlanul a szélcsendes éjszakában.
- Mi lehet az? - kérdezé. - Olyan, mint valami távoli égés jele, csakhogy inkább fehér, mint vörös. Ha tél volna, éjszakfénynek tartanám. Mi lehet az?
Az ábrándos hölgy ágya-fejénél megszólalt: ,,az a fehér angyal".
A vezér kérdőleg tekinte rá.
Mese van róla, mit a köznép jól ismer. Azt hiszik, hogy ez igen jót jelent.
A vezér kérte a hölgyet, hogy ismertesse meg e mesével, mit igen szívesen fog most hallgatni, miután két óráig haditervekről gondolkoznia nem szabad.
A hölgy mosolyogva engedett a kérelemnek, s viszont kérte, hogy ki ne nevessék, amit mondani fog, mert hisz az úgyis csak mese.
*
Egymás vérét ontotta a magyar.
Egyik forrásoknál tisztelte Istenét, másik kereszt előtt, azért viaskodtak.
A keresztyén király hadat izent azoknak, kik fehér paripákkal áldoztak Hadúrnak, s hosszú, véres csata után leverte őket, vezérüket elfogta, megölé, seregeiket szétverte, oltáraikat ledöntögeté.
Csupán egy, számra nem nagy, de elszántságban erős csapat menekült meg épen a Bükk rengetegeibe, hol kapitányának vára állott magas, meredek volkán alakú bércre fölépítve.
A várúr nevét rég kitörölte az emlékekből az idő, de vára még most is áll, csonka falai még küzdenek az idővel és a zivatarokkal, s ha éjféleken a haragos vihar átsüvölt nyitott ablakain, a völgyben lakó azt hiszi, a pogányok lelkei süvöltenek ottan.
A várúrnak volt egy szép leánya, kit a vidék jóltevő nemtőjének tartott, ki a szegényeket ápolni, betegeket gyógyítani eljárt faluról falura, ki nem alhatott, ha valakit sírni hallott.
Pedig a szép leány nem volt keresztyén. Ő is apái istenét imádta, s míg a vad harcfiak fenn az Örvény-kövön mutaták be Hadúrnak égő áldozataikat - hol most is látni a széthányt oltár roppant bemohodzott kődarabjait, - míg az ősz táltos a Szentlélekkő alatt most is látható csodás alakú fülkékben bocsátá ki a hófehér mén piros vérét: azalatt az úrleány a környék ifjú szépeivel a Harica forrásához hordá liliomból és fehér rózsából font koszorúit, virágáldozatul a nagy szellem mohos oltárára.
A vitézek legjobbika, legszebbike volt a leány kedvese. Nevét annak sem tudja senki, de legjobbnak és legszebbnek kellett lennie, mert hisz a legjobb és legszebb leány volt bele szerelmes.
E várhoz húzódott Kupának szétverése után a megmaradt pogány sereg, remélve, hogy itt sokáig fogja tarthatni magát, s kedvező alkalommal kironthat ismét, s újra kezdheti a harcot oltáraért, ősi isteneért.
A várúr azonban nagyot gondolt. Elképzelé, hogy mi lesz e harcnak vége. Beláthatlan nyomor az egész hazára, soha ki nem alvó lángja a polgárháborúnak, unokáról unokára szálló fogyhatlan gyűlölet, és semmi kilátás a győzelemre, a békére, a boldogságra a hazában.
És megszánta a népet, mely így elveszne a kettős harc között, s egy napon kezébe adva magát a királynak minden seregeivel, minden hadnagyaival együtt, kívánva, hogy essék áldozatul ő, legyen kegyelem seregeinek és hadnagyainak.
De megfordítva történt.
Kegyelmet ő kapott, hadnagyait lefejezték.
Azok között leánya vőlegényét is, a legszebbet, a legjobbat minden vitézek közt.
Másnap meghalt a leány is, harmadnap eltemették, negyednapon éjjel megjelent apjának álmában, halvány, halott-arccal. Szép hosszú, fekete haja, mely soha befonva nem volt s térdein alul ért, egészen megfehéredett a sírban, ragyogott mint az ezüst, kezei, arca, halotti ruhája, mindene fehér volt mint a napsütötte felhő. Homlokán koszorú liliomból és fehér rózsából. Így jelent meg alvó apja előtt.
Nem szólt semmit, csak egy levelet adott neki által, melyben mindazon hadnagyainak neveit olvasá, kiket ő adott kézbe, s kiket miatta lefejeztek.
A várúr megőrült álmában, felugrott ágyából s amint futna kifelé, a bástya ormáról hanyatt-homlok a meredek sziklákra lerohant.
A vár azután puszta maradt örökre, minden év lebont egy követ ormairól, minden tavasz egy virággal többet tenyészt meg kipusztult falain.
És ha olykor a babonás pór hallgatag éjszakán végignéz a láthatáron s lát messzünnen libegő fehér tojásdad fényt: a fehér angyal lelke az ott, suttogja magában, s jó jelnek tekinti, és azután egész éjjel tündérekkel álmodik, mosolygó túlvilági arcokkal, kik hosszú ezüsthajjal, fehér arccal, fehér ruhában, mint napsütötte fölleg, kápráznak el álmodó lelke előtt.
*
Ígyen szólt a mese. A tábornok megköszönte a hölgy szívességét, s nyugtalan lelke nem hagyva pihenni, indulót veretett azonnal az egész seregnek, s lázban, kimerülten kocsijába viteté magát, szép szőke fejét fantasztikus burkolattal kék selyemkendő födé, oly jól illő halavány, szenvedő arcához.
Mikor jól tovament, visszatekintett, s még akkor is látta háta mögött, messze a kék láthatáron a különös halvány légtüneményt, melynek csodálatos neve: fehér angyal.
Ősz volt, lehullott minden virág.
Szűk, sötét szobában egyedül feküdt a magyar vezér.
Egyedül, nyomorban, betegen, távol honától.
Milyen jó lett volna meghalnia...
Ott feküdt beteg lázas ágyán. A fájó seb nehezen gyógyult fején, de százszor nehezebben gyógyult az, mit szívében viselt, és százszor jobban fájt.
Egy éjfélen mélységes álmában, amint kórágyán feküvék, egy fehér alak jelent meg előtte.
Úgy érzé, mintha régi ismerőse volna az, de nem tudta, honnan.
Hosszú ezüsthaja térdein alul ért, kezei, arca, ruházata, mindene fehér volt mint a napsütötte felhő. Homlokán koszorú liliomból és fehér rózsából.
Kezében egy levelet hozott. Letette a beteg asztalára, azután még sokáig ottmaradt előtte szótlanul, ott ült egész éjjel, s csak akkor tűnt el előle, mikor az ébredő szemeit fölnyitá.
Még akkor is úgy tetszék neki, mintha a távoztában repülő ezüsthaját látná futtában lebegni.
Reggel volt. Asztalán egy levél hevert, mit azalatt hoztak neki, míg aludt.
A levél költe honából szólt.
Bágyadt reménnyel vevé föl azt, feltöré és elolvasá.
Azt olvasá benne, hogy tizenhárom tábornokát halálra ítélték és kivégezék, egyedül ő kapott kegyelmet...
...Fehér angyal, fehér angyal...









Jókai Mór: Forradalmi és csataképek


A kis szürke ember (Egy invalidus irkafirkáiból)
Szegény öregapó! mintha most is látnám...
Mikor decemberben hideg, fagyos éjjel lovagolt előttünk, egyszerű szürke köpenyben, feszes kamáslikban; egyik arcán a még friss seb csak imígy-amúgy betapasztva.
A fiatal sereg nagyrészének alig volt ruhája, s a kellemetlen téli idő nem nagy szánalommal volt irántunk, éheztünk is, amennyi belénk fért; de ki mert volna fázni, ki mert volna panaszkodni akkor, midőn a kis szürke ember egyszerű, vékony öltözetben, étlen, álmatlan lovagolt legelöl, télben, hóban, zivataros éjszakában?
Nem volt pihenésünk. Alig álltunk meg egy helyen, már hallottuk siettető szavát. Hamis kiejtéssel, de valódi hévvel mondá mindannyiszor: ,,előre, előre!"
S ki maradt volna el, ki lett volna fáradt, midőn a kis szürke ember nyitott sebeivel étlen, álmatlan lovagolt legelől, télben hóban, zivataros éjszakában?
Szegény öregapó! mintha most is látnám...
Mikor januárban elvették ágyúit, hosszú, sziklai útban feldűlt egy szekere, s a túlnan maradt ágyúk mind ottvesztek miatta.
Elöl ellenség, hátul ellenség, s csak négy ágyúja maradt és kétezer katonája.
Egész nap, egész éjjel vítt az ellenséggel a kis szürke ember, hol elöl, hol hátul, ahol megtámadtaték.
Négy ágyújával védte magát, hol itt, hol amott ostromolva, s aközben vonult a sereg előre, vérben, tűzben, ellenség országában.
Egy városba értünk, ott körülfogtak bennünket. Éjfél volt.
Éjfélkor követ jött az ellen táborából, feladásra szólítandó a kis szürke embert.
Kijött az hozzánk a piacra, felállítá seregét, végignézte és kérdezé:
- Akarnak-e önök velem tovább harcolni, vagy leteszik a fegyvert? Jőnek-e, merre vezetni fogom?
S ki ne ment volna vele, midőn őt látta legelöl? Egyhangú kiáltás hirdeté, hogy nincs, aki a fegyvert letegye!...
- Menjen ön vissza - szólt ekkor a követnek a kis szürke ember -, és mondja meg parancsnokának, hogy én tizenkétszer voltam már körülfogva, most vagyok tizenharmadszor. Mind a tizenkétszer kivágtam magamat...
Ekkor reánkgyújtották az ellenséges várost, a kis szürke ember vizes pokrócokkal terítteté le lőporos szekereit, s azzal nyargalt előre, utána a kis sereg szuronyt szegezve, ,,előre, előre!" hangzék kiáltása, s ki ne követte volna őt, midőn legelöl látta nyargalni vérben, tűzben, ellenség országában?
Egy hídhoz jutottunk.
Itt megállította seregét a kis szürke ember. Tovább nem megyünk! - monda és szemközt fordult a tengernyi ellenségnek.
- Ha e híd elveszett, Erdély is elveszett! - szólt csapatjait elrendezve a hídon, s amint az ostromtűzben egy ujját lelőtték, hidegvérrel vágatta le a megcsonkult tagot, folyvást lovon ülve s ágyúit vezényelve. Az orvos elájult a műtétel után, a kis szürke ember pedig mosolyogva mondá: úgysem sok hasznát vettem az ujjamnak.
Másfél napig harcolt a kis sereg roppant erő ellen a véres híd fölött, fele elhullott a jó fiúknak, de el nem futott egy is, s akinek ellőtték kezét vagy lábát, gondolt a kis szürke emberre, ki hidegvérrel amputáltatta magát lovon ülve, és aztán nem jajgatott.
Egy hónap múlva Szeben alatt vívott a kis szürke ember. Megverte az ellenséget, bevette a várost, s amidőn bevette, első dolga volt - amnesztiát adni.
- Nem jöttem én hadat viselni fegyvertelen emberek, nők és gyermekek ellen.
S ki ne nyújtotta volna kezét halálos ellenének a békekötésre, midőn a kis szürke ember nyújtá legelőször a magáét, melyen csak négy ujj maradt a legközelebbi csatából?
De mégsem volt igaza a kis szürke férfinak.
Alkotmányos országban ilyesmit hadvezérnek tenni nem szabad.
Kegyelmezni a kormány tudta nélkül! Ez valóságos tyrannismus.
Aminél fogva is a kis szürke embert, mielőtt megdicsérték volna győzedelmeiért, keményen megrótták az adott amnesztiáért.
A kis szürke ember, amint a pirongatóriumot megkapta, azt felelte rá, hogy igen jól van, hanem küldjenek minél elébb pénzt, mert a katonák rongyosok.
Odafenn tehát, hogy e kérelemnek eleget tegyenek, készítettek a kis szürke embernek egy arany rendkeresztet, s az országgyűlés színe előtt kinevezték altábornagynak.
Ugyanakkor még kineveztek egynéhány hazafit altábornagynak, a többi táblabíró urakat pedig kit ezredesnek, kit őrnagynak.
Ebből képzelhetni, hogy milyen nagy megtiszteltetés lehetett akkor egy katonai rendjel elnyerése.
Egy vén, ősz huszárezredes - a hadügyminiszter segéde - lőn megbízva e kineveztetés és rendjel kézbesítésével.
A kis szürke ember ekkor Kolozsvárott volt.
A szászok éppen százezer ezüst forintot adtak át neki, mit katonái közt egy fillérig kiosztott, az erdélyi hölgyek pedig egy pompás hímzett lótakarót, amire sohasem mert ráülni, hanem eltette szépen.
Ez mind egy napon történt. Látszott, hogy e nap ajándékok nyerésének napja.
Úgy lőn, aznap jelent meg a hongyűlés követe is a küldött csecsékkel.
Belép hozzá a vén huszárezredes. Ősz, magas, hetvenbe járó férfi volt.
Amint meglátta a tábornokot, odalépett hozzá, meghajlott annak csonka kezéhez, s ősz, aggott katona létére megcsókolá azt a csatákban barnult kezet.
A kis szürke ember könnyezve szorítá keblére a vén, ősz katonát, s midőn az érzékeny ölelés véget ért, az öreg huszárezredes egy igen szép beszédet intéze hozzá - valóságos német nyelven.
A jó öreg huszár egy debreceni születésű magyar ember, ki ama német szavak elmondására egy álló hétig készült, s utoljára is úgy mondta el, hogy aki magyarul nem tudott, bízvást azt hihette, hogy most magyarul beszél.
A beszédnek voltak igen érzékeny helyei. Azon helyeknél a vén huszár szemei ismét önkénytelen megteltek könnyekkel. Az ő könnyei a tábornokban is felkölték a rokon érzelmeket, sírt a kis szürke ember, érzékenyen, keservesen, odament a vén huszárhoz, midőn az beszédét elvégezé, megrázta forróan annak elfogódástól reszkető kezét és mondá:
- Valóban ez mind igen szép volt. Sajnálom örökké, hogy magyarul nem tudok, s egy szót sem érthettem belőle; kérem önt, fordítsa le nekem németre, amit beszélt.
Ez ideig egy sem volt, ki ne könnyezett volna a jelenvoltak közül, de e pillanatban lehetetlen volt a jelenet hangulatának a legjoviálisabb kacagásra nem fordulnia. A kis szürke ember az egész izzadsággal fogamzott német dikciót azzal a hiszemmel hallgatta végig, hogy most az erőteljes visszhangos magyar szó beszél hozzá.
A vén huszár tehát leírta papirosra elmondott szavait, s úgy mutatá be a tábornoknak.
Végigolvasá az, s elégülten bicegett hozzá kis szürke fejével, de amint azon helyre ért, hogy a vén huszár a philhungarok légióit kezdi dicsérgetni, letette az írást:
- Ezt ki kell törülni - monda -, csak a magyar és a székely a katona!
Lehet, hogy nem volt igaza, de ő a magyarokat oly nagyon szerette.
Jobban szerette, mint tulajdon nemzetét.
S azután örömmel hagyta magának feltűzni az igénytelen érdemjelt. Azonban minden érzékenyültében, jóltevő örömében sem felejté el a ceremónia végeztével az országgyűlés követéhez azon kérdést intézni, mely annak beléptekor már száján lebegett.
- Hozott-e ön pénzt a katonáknak?...
- Most az egyszer semmit.
- Szerettem volna, ha hozott volna, mert sem rabolni, sem szűkölködni nem hagyom a fiaimat.
Rájuk költötte volna mind a két Indiát! úgy szerette őket! Szegény öregapó! Mintha most is látnám...









Jókai Mór: Forradalmi és csataképek


Nomen et omen
1848 januárban esze ágában sem volt senkinek, hogy még az idén háborút is lásson.
Az emberséges hazafiak mindenről gondolkoztak a világon, csak a puskaporgyártásról nem, s ha valahol zajosabb tisztújítás alkalmával egy-egy nemes atyafinak belyukasztották a fejét, három hétig módja volt a zsurnalisztikának a legérdekesebben elmélkedhetni a hallatlan vérengzés felett pro et contra.
Ez időkben sokat beszéltek a lapok és nemlapok egy váci magnetikus álomjáró hölgyről, aki sok mindenféle csudákat jövendölt előre, amik közül egyik vagy másik közbámulatra be is teljesedett.
Így megjövendölte, hogy Komárom egy napon el fog süllyedni. Szegény város, jól járt volna, ha egy kis süllyedéssel megmenekedhetett volna bajaitól. A bekövetkezett fátum még a jóslatot is fölültetézte ínséges következményekkel.
Megjövendölte azt is, hogy a kolera meg fogja látogatni az országot, s azok lesznek a legszerencsésebbek, akiket az elvisz.
Mikor Perczel Mórt követnek megválaszták, Pozsonynak utazván, egy éjet Vácon kénytetett tölteni, s ott néhány ismerői annyira telebeszélték a füleit a somnambula mindennemű csodadolgaival, hogy elvégre is kedvet kapott a rejtélyes lényt közelebbről megismerni, es elvezetteté magát hozzá.
Halvány lámpa mellett feküdt az idegkór, egy igen fiatal szűz, arca fehérebb, mint minőt valaha láttam, csaknem átlátszó és igen sovány. Szemeit, mik igen nagyok és tiszta kékek voltak, sohasem nyitotta fel egészen, s ajkai és kezei szüntelen reszkettek.
Orvosa éppen jelen volt. Rettenetes szívgörcsök ellen ajánlák a mágneskúrát a szenvedő leánynak, s már hatodik hete volt, hogy a mágnesálom tartott rajta.
Csak igen ritkán volt ébren, még ritkábban aludt, rendes állapotja valami volt az álom és ébrenlét között, egy szünteleni öntudatlan merengés, eleven érzése az idegen örömnek és fájdalomnak, az önérzékek legkisebb tudata nélkül.
Az orvos odalépett hozzá. Amint a leány kiterjedt mágneses gőzkörébe ért, a sympathetikus összehatás felnyitá annak szemeit. Merően nézett orvosa szemeibe, pillái nem mozdultak.
Amint az orvos megfogta a leány kezét, fagyos holdkóros mosoly vonult végig annak fehér arcán s reszketése megszűnt.
Azután a távolból, alig értetve hozzá ujjai hegyét, elkezdé az orvos a leány arcát, homlokát, karjait, keblét végighúzogatni, lassan, simán először, azután sebesebben, megszaggatva, s eközben szemeit feszülten tartá a leány arcára szegezve.
A leány nem mozdult, csak szempillái látszottak küzdeni az ellenállhatlan bűverővel, mely mindig nagyobb erőt vett rajta, le-lecsukódva s újra kerekre felnyílva. A szemcsillag szokatlanul kitágult.
Lassanként egész arca csodálatosan elváltozott. Valami mondhatlan édes fájdalomérzet volt vonásaiban kifejezve. Sóhajtott, könnyezett, ajkai meg-megnyíltak, végre nyugodt mosolygás foglalt helyet arcán, feje hátrahanyatlott karszéke vánkosára s elaludt.
Az orvos ekkor Perczel Mórt is odalépteté a mágneses gőzkörbe.
A leány arca e pillanatban nehéz, magasztos, sejtelmes tekintetet vőn.
- Ki e férfi? - kérdé tőle az orvos halk, ismerős hangon.
A leány vártatva, tétovázva felelt.
- Egyike - a jövendő - legnagyobb - hadvezéreinek.
Perczel elmosolyodott és gondolá magában, az országgyűlés táborában mindenesetre.
- Nem az országgyűlésen - felelte a leány a ki nem mondott gondolatra. - A csatamezőn.
- S milyen sors vár reá ott? - kérdezé az orvos.
- Őrizkedjék tulajdon nevétől...
*
Ugyanezen év végén Perczel Mór magyar tábornok volt, csatázott, hadjelentéseket írt, seregeket fogott el, és a legvitézebb vezérek egyikének tartatott, anélkül, hogy a váci leány valaha eszébe jutott volna.
December 30-ika volt, midőn Mórnál csatát fogadott el és azt elveszté.
E csata elfogadásával és kimenetelével maig sincs tisztában senki.
Elég az, sőt több mint elég, hogy a csata elveszett.
Serege szétveretett, ágyúit elvették, pozícióját elfoglalák. Bajnokai színét-javát, a szép Zrínyi-zászlóaljat leölték vagy elfogák. Mikor vesztett csata után Pesten megjelent, egyike a tréfálni mindig kész táblabíráknak nem kis kárörömmel monda neki:
- Öcsém, Mór, a druszád nemigen jól talált fogadni.
- Valóban - monda a tábornok, anélkül, hogy a tréfáért megharagudnék-, most jut eszembe, hogy ezt nekem szinte egy év előtt megjövendölé a váci somnambula. Ha most nem tudnám, hogy Görgey oka, hogy a csatát elvesztettem, azt hinném, boszorkányság van a dologban. No de lesz még a németnek is neve napja!
E csatavesztés után el kelle hagyni Pestet. A kormány és a pénzsajtó elment Debrecenbe, s Perczelre volt bízva, hogy őket eszkortírozza odáig.
Ezt meg is cselekvé, s miután Karcagról írt nekik egypár levelet, amit nem tettek ki az ablakjukba, egyet gondolt s visszafordult felkeresni az ellenséget, ki Szolnoknál nagy bölcsen megfeneklett, és várta, hogy melegebb legyen.
Egy szép ködös reggelen átront Perczel a Tisza jegén, ahol legközelebb találja az ellenséget, elkezdi püfölni, az vísszahúzódik Ceglédre.
Perczel utána.
A császári seregek éppen egy falu szőlői közt vonultak keresztül; Perczel még látta az utósó dragonyost eltűnni az ákászfák között, s sarkantyúba kapta lovát, és seregét előre parancsolá, hogy el ne szalajtsa őket.
Eközben egy kis ősz sasorrú ember lovagol mellé, cívilkaputban, s minden bemutatás nélkül megrántja a tábornok mentéjét, s megszólítja franciául:
- Arra ne menjen ön!
A tábornok ránéz. El nem tudta gondolni, hogy mi lelte ezt a vad ismeretlent, hogy úgy belekapaszkodik a mentéjébe.
- De miért ne mennék?
- Az ellenség önt tőrbe akarja csalni.
- Azt szeretném csak látni!
- Látni fogja, ott a szőlők háta mögött okvetlenül rejtett batteriáknak kell felállítva lenni, mikből önt kereszttűzbe veszik.
- Miről gondolja ön azt?
- Az a pozíció természetéből következik.
- Ejh, kinek volna mindenre gondja! - kiálta a tábornok, lerázva a nyakáról az alkalmatlan embert, s azzal kirántá kardját és előrenyargalt.
- Utánam!
Már alig voltak mintegy ezer lépésnyire a csalitos szőlőktől, midőn az útfélen egy jajveszékelő svábot találnak, ki szekerével ki akarva térni a rohanó ágyúk elől, azt tartalmával együtt szerencsésen belefordította az árokba, s most azután ordított a kára fölött.
- Micsoda falu ez, földi? - kérdé a kárvallottat a tábornok csupa merő kíváncsiságból.
- Percel! - felé az fejét vakarva.
- Az én vagyok - monda a tábornok. - De ezt a falut akarom tudni, hogy hívják.
- Bizony Percelnek hívják azt, nagyságos uram, világ kezdetétől fogva.
A tábornok megállítá lovát. De most már eszébe jutottak a somnambula szavai.
Hátrafordult, szemeivel az ismeretlen ősz férfit keresve. Ott volt az kísérete közé vegyülve.
- Tehát csakugyan azt hiszi ön, hogy ott a szőlők háta mögött rejtett batteriák vannak?
- Bizonyosnak tartom. Azt a legkisebb taktikai ismeret felfedezheti.
- Tehát e szerint ez a pozíció elfoglalhatatlan?
- Éppen nem. Ilyenkor azt meg szokás kerülni.
- Csakhogy ahhoz igen gyors mozdulatok kellenek, s gyalogságunk már ki van fárasztva.
- Lehet rajta segíteni, bízzon ön rám egy zászlóalj gyalogságot és két osztály lovast, s várjon itt addig lesben, míg én a vadat fektéből fölverem.
- Tegye ön - monda a tábornok, s várta, hogy mit fog a kis ősz ember kezdeni.
Az a gyalogságot felhágatta a huszárok kengyelébe, s maga a legpontosabb vezénylettel vitte őket az erdő háta mögé.
A gondolat olyan természetes volt, mint Kolumbusz tojása, s mégsem jött rá azelőtt senki.
Néhány perc múlva már hallatszott a szőlők háta mögött a gyorsan odaért gyalogság sortüzelése, s nemsokára lehete látni, mint vonulnak el onnan a felriasztott ágyútelepek mind a két oldalról.
Ha Perczel önnevétől vissza nem ijed, ott ismét pogányul szétverik.
Így, a vezényletet más kezére bízva, kinek nem volt e névben rossz ómene, megnyerte a csatát.
Kiverve helyéből az ellent, visszatért a kis ősz férfi a tábornokhoz, arca csupa lőporfüst volt, a vele jártak nem győzték magasztalni hidegvérét és bátorságát.
- Önnek én nagy köszönettel tartozom - szólt Perczel az ősz idegenhez, nem szégyenlve elismerni annak fensőbbségét maga felett. - Szabad tudnom, hogy kicsoda ön?
- Én - felele hidegen az ősz ember -, én Dembinszki Henrik vagyok.
Perczel szerény elismeréssel nyújtá át neki a tábornoki pálcát:
- Ez önt illeti. Hadd legyek én ezentúl közlegény ön seregében.









Jókai Mór: Forradalmi és csataképek


A vörössipkás

,,Sarjazni fog a fű, de sarja nem lesz zöld, hanem piros, miként a vér...
Fel fog jőni a nap, de sugára nem lesz fehér, hanem piros, miként a vér...
Kiderülend az ég, de boltozatja nem lesz kék, hanem piros, miként a vér...
Megárad a folyam, de habja nem fog szőke lenni, hanem piros, miként a vér..."
...Vadul hangzott a véres davoria a bor mellett, a kirántott handzsárok villogtak az éneklők kezeiben, a vörös bor lángolt a poharakban.
- Tölts ma bort e poharakba, szép leány! holnap mi piros vérrel fogjuk azokat megtölteni! - kiálta egy magas, nekihevült arcú szerb, poharát kinyújtva.
És egy szép leány fogta a korsót és sorba járt és tölte mindenkinek. Nagy sötét szemei villogtak, sűrű fekete szemöldei árnyékot vetének az alattok égő lángra. Arcai halványak voltak, de ajkai szinte megcsattantak a hőség pírjától.
Karcsú derekára piros öv volt kötve, a piros övben fényes gyilok, hosszú fekete haja két tömött tekercsben csípején alul lógott, közé szalagok fűzve, miket szerelmes hadfiak csatákban elfoglalt lobogókrúl hoztak neki ajándékba.
Égő szemeibe, pihegő keblére, piros ajkaira s fekete hajára jó volt nem néznie, ki nem akarta, hogy belebolonduljon.
Sorba járt és töltötte a poharakat, s ha megzendült a vad davoria, a nyers éktelen férfiordítás közül ki lehete hallani a csengő-bongó magas nőéneket, mely tiszta volt, mint a tárogatósíp legsimább hangjai.
A szerbek részegek voltak a bortól, daltól, dicsvágytól és a leány szemeitől.
Fölugráltak táncolni, a kóló toporzékolásai alatt rengett a ház dobogó lábaiktól, a leány kézrül kézre járt, mindenikkel táncolt, mindenik megcsókolá, s aztán még részegebb lett tőle, de egy se bírta kifárasztani, egy sem bírta arcát pirosabbá tenni.
Ki volt e leány? Mi volt e leány?
Emlékeztek-e azon időkre, mikor a patriotizmus láza oly járatlan régiókba ragadta a lelkeket, mikor különben szemérmes hölgyek a fanatizmus szent őrültségével veték magukat nemzetiségük védőinek keblére, kik keblükön a nemzeti kokárdával önként ajánlák bájaikat a nemzetiségért küzdőknek, s míg a férfiak éltüket veték oda áldozatul, ők még az életnél is drágább áldozatot vittek az oltárhoz, s mint egykor a hit első proselytái, kéjnek nevezték a mártírhalált a végső kín perceiben is, úgy ők a gyalázatot tarták dicsőségnek, s büszkék voltak reá!
Anisia volt a neve a leánynak. Ismerték őt a szerb seregek, fegyvereiket tölté, ha csatáztak, poharaikat, ha vigadtak, s méla éjszakákon körüle gyülekeztek, mikor a lobogó őrtűz mellett guzlicáját pengetve ábrándos csatadalt énekelt a hallgató csoportnak.
*
Jobbra-balra dűltek már az ittas férfiak, a vad dalok hangja mindinkább rekedtül járta be az éjszakát, künn a kakasok az éjfél utáni első szót kukoríkolák.
Felpattant ekkor az ajtó, s rajta alacsony, ragyásképű férfi toppant be, honvédöltönyben, fején piros sipkával.
- Árulás! - kiáltának a szerbek őt meglátva, s szögletbe támasztott fegyvereik után ugráltak.
A jövevény nyugodtan állt meg az ajtóban.
- Ismerjetek rám! - szóla s fövegét levevé.
- Ah, te vagy Prokóp?! - kiáltának a szerbek magukhoz térve.
- Bátyám! - sikoltá Anisia, s a megismert nyakába rohant, s azt magához szorítva, összevissza csókolá.
- Mi hírt hozasz a magyar táborból?
- Semmi jót - felele az, vetkezve átázott ruháiból s a tűzhöz közeledve -, adjatok ennem, mert reggel óta éhezem.
- Él-e még Damjanich? - kérdezék a szerbek nyugtalanul.
- Él, hogy általunk haljon meg.
Rettenetes ordítás követé szavait jóváhagyó tetszéssel.
- Ha mi nem öljük meg őt, ő fog megölni minket. Holnap ilyenkor itt lesz Jarovácon.
- Esküszünk, hogy nem lesz! - kiálták az ittas férfiak.
- Én azt mondom, hogy itt kell lennie. Hogy innen odább megy-e? már az más kérdés.
- Nem! Mi nem fogjuk neki megengedni, hogy lábát sáncainkon betegye, visszaűzzük.
- Nem tudod, mit beszélsz. A vörössipkások vele vannak.
- Mit akarsz azzal mondani?
- Amit úgyis tudtok. Azt, hogy ahol ők vannak, ott nincs fegyvereitek számára győzelem.
- Megölnélek e szóért, ha magam nem tudnám, hogy igazat mondtál.
- Őket még hátrálni nem látta senki. Előttük egy sánc sem magas, egy akadály sem legyőzhetlen. Ők nem számlálják elleneiket soha, egyenként képesek volnának nekimenni egy hadseregnek. Mint a rohanó szél, olyan az ő támadásuk, az ágyúgolyó keresztültör soraikon, de vissza nem tartja őket, mint nem tartaná vissza a vihart. Nyargalva rohannak elleneiknek; mire az kétszer kilőtte fegyverét, már szuronyaik alatt ledől. Vágtatva mennek az ágyútűznek, el nem marad egy is, csak akit a golyó lesodor. Mint kőszikla állnak ki a legnehezebb lovasroham ellen. s visszaverik azt szuronyaik hatalmával, mint tenger tajtékát a szirt. Kétszer fogyott el már a zászlóalj, most újra kiegészítteték, és a később jövők örökleni látszanak elődeik vitézségét azoknak vörös sipkáival. Nincs köztük egy gyáva, nincs egy, ki megfutamlott volna, még ha elesik is, nem hallod azt jajgatni a halál percében. Szégyen volna egy vörössipkásnak nyögni, mikor meghal. Ilyen nép az.
- Miért beszélted ezt nekünk? Tán hogy féljünk tőlök?
- Azért beszéltem, hogy megöljük őket!
- Kezdelek érteni.
- Megöljük őket, de nem a csatamezőn. Mikor nem is gyanítják, legédesebb álmukban rajtuk rohanunk, még csak azon dicsőségük se legyen, hogy a csatában essenek el! Itt e városban készítjük eI számukra a szicíliai éjszakát. Én kémjök vagyok, s nem is gyanítják, hogy őket kémlelem. Most is előre jöttem, megtudandó, hogy üres-e e hely. Ti rejtsétek el magatokat a templomokba. Én visszamegyek, s azt mondom nekik, hogy ellent nem találtam. Ők be fognak jőni, nem találnak a házaknál csak nőket és gyermekeket, jól fognak mulatni. Dőzsölés után elpihennek. És nem fognak fölébredni többé.
- A terv jó. De nem gyanakszik-e rád az ezredes?
- Nem természete a gyanú. Egyszer ugyan szinte elárultam magamat. Előőrsön valánk, ő odajött őrtüzünkhöz s pálinkázott velünk. Egy meszely rumot úgy hajtott fel egy hujjában, mint én ugyanannyi lőrét, s meg sem köhenté torkát utána. Nekem szokásom, ha elandalodom, fütyörészni, s éppen akkor az egyszer bajomra ama híres gúnydalt kezdtem eI fütyülni, mely Zágrábban annyi verekedésre adott alkalmat. Erre az ezredes minden előszó és bevezetés nélkül úgy ütött pofon rettenetes tenyerével, hogy ahány rác szent van az ókalendáriomban, mind valamennyit egyszerre megláttam a csillagos égen. Szerencsém, hogy hirtelen magamhoz jöttem, s mintha nem tudnám, hogy miért jutottam e kitüntetéshez, kérdezém, hogy mit vétettem.
- Tudd meg, fickó - felelé mennydörgő basszus hangján -, hogy amit most fütyültél, amaz illír gúnydal, melyért háromszor víttam párbajt.
- Köszönöm a felvilágosítást, ezredes úr, ha még valakinek elmondja ön, azt is hozzáteheti, hogy amelyért egy ütéssel három fogát ütöttem ki egy embernek.
- Az én pofám megdagadt, hogy másnap fél fejjel magasabb voltam, mint egyébkor; de visszaadom a pofont! és attól ő egy egész fejjel lesz rövidebb!
- Úgy lesz! úgy lesz! - ordíták a szerbek, hosszú puskáikat verve a földhöz.
- Most még egy szót. Asszonyaitoknak egyet kell velünk érteni. Mikor mindnyájan elnyugosznak, ők lopózzanak be az alvókhoz, vagy még jobb, készítsenek számukra dús lakomát, adjanak nekik mindent, mit szemük megkíván - mit morogtok? Ha gyalázat az, lesz vér, miben lemoshatjátok. S ha elalszanak ölükben, szedjék el fegyvereiket, s adjanak hírt jeladással az elrejtőzötteknek. A bosszú annál keserűbb fog lenni.
A szerbek tétovázni látszának.
Anisia közéjük lépett, nagy sötét szemöIdeit összevonta homlokán, s vadul villogó szemekkel állt meg közöttük.
- Min gondolkodtok? Drágábbak a ti nőitek, mint voltam én, midőn magamat közitekbe vetém? Jobban meglátszik a pirulás a ti arcotokon, mint az enyimen? S marad hely a szégyen számára ott, hol a bosszúnak, az irtás dühének kell csak lakni? Nézzétek, én nem kérdezem, mivé tesz engem az ölelés, mely fajom ellenétől jő, csak azt, hogy ez ölelés rá nézve halál lesz. S ha nem lehet élni a gyalázat után, öljetek meg minket is azokkal együtt, de kényeskedő asszonyszem könnye meg ne vásárolja a halálnak szánt vért.
Helyeslő ordítás felelt a leány kérdéseire. Bátyja odalépett hozzá, s megfogta kezét.
- Anisia! a dicsőség napjai nem messze vannak. Tiéd lesz abból egykor a legnagyobb fény, tiéd most érte a legnagyobb áldozat. Ide fogom hozni tehozzád a sereg legjobbjait, hősöket, kik tizenhét csatából mindig győzelemmel tértek vissza. Ígérd meg, hogy bosszút fogsz rajtok állni.
- Ígérem.
- Ígérd meg, hogy nem fogsz könyörülni egyen is, és ha szép volna és jó hozzád, mint egy oltári szent, nem szánnád meg.
- Ígérem.
- Esküdjél meg reá. Ti vonjátok ki handzsártokat, tegyétek keresztbe, e keresztre esküdjél, hogy nem fogsz irgalmazni nekik. El nem árulod haláluk jöttét, elveszed fegyvereiket, s el hagyod őket alunni... Esküdjél meg.
- Bennem bízol-e legkevésbé, hogy megesküdtetsz?
- Terólad akarok legbizonyosabb lenni. Látod, a női szív gyönge, mikor ott látja maga előtt alunni, nem sejtve balsorsát, a halavány ifjút, könnyen megmozdul benne valami szelídebb érzés, s megszánja őt, és te is nő vagy. Esküdjél.
Anisia szikrázó szemekkel rántá ki baljával férje gyilkát piros övéből, s a megbántott büszkeség lángjával arcán emelé fel azt magasra, míg jobbját az éles késektől alkotott keresztre tevé.
- Esküszöm - csengett hangja -, hogy azt, kit álma előttem ér el, e kés gyilkolja le!
Prokóp sötét mosolygással monda neki
- Esküdet el ne felejtsd; ha éjszaka lesz, én végigjárom az utcákat, tamburámat verve az ablakok alatt. Jaj azon szerb nőknek, kit ezen hangok ébren nem találnak, s ha meghallja azt, és ellensége fegyvereit el nem rejti. Ti pedig az első harangszóra kirohantok a templomból, s mindenik megy a maga házához, s legyilkolja, akit ott talál.
Azután felvevé kiszárított öltönyeit, s ez ónas esős éjszakában eltávozott.
Egy óra múlva nem maradtak a házaknál csak nők és gyermekek.
Hanem, ki a bezárt templom előtt elment, hallhatott olyszerű zúgást, minő a forrongó méhkas háborgása vagy a tengeri csigák rejtélyes búgása. Ott a férfiak voltak fegyverben.
*
Másnap délben harsogó zenével vonult be Jarovácra a magyar had. A téli hadjárat minden sanyarúságait kiállott hadfiak örültek valahára födél alá juthatni s annyi nélkülözés után megízlelhetni a szép asszony főztét.
Gond nélkül veték el magukat mindannyian szállásaikon, kényelmesebb fekhelyükre, mint minőt a röggé fagyott tarlók mezeje ad. A szalma előttük a legpazarabb fényűzési cikk, úgyhogy Damjanich egyszer kivívott fényes győzelem után a harc jutalmául ily magasztaló szókkal örvendezteté meg katonáit:
- Fiúk, ma megérdemlitek, hogy új szalmát kapjatok!
A rác nők megelőző arccal nyújtának nekik ételt és italt, s ha a katona szeme egyebet is megkívánt, abban sem voltak fukarok. Gondolák, miért ne vigadnának ezek is életükben ezúttal utolszor.
Anisia laka előtt egy vörössipkás hadnagy állott meg öt közlegényével. Prokóp vezette őket odáig, ki ismét honvédöltönyében a többi közé keveredett.
Szép, magas szőke ifjú volt a honvédhadnagy, széles nagy vállain s karcsú derekán feszesen volt összekapcsolva a piroszsinóros mente, napbarnította arcának merész, lovagias kifejezést adott a kicsapott bajusz és a spanyol szakáll. Fején kis piros föveget viselt félrevágva.
A legények minden kérdezősködés nélkül helyet foglaltak a konyhában lobogó tűz körül, míg a hadnagy az átelleni szoba ajtaján zörgetett be.
Anisia kinyitá előtte, a hadnagy belépett.
Amint egymásra néztek, az ifjú az öröm, a leány az ijedség hangján mondák ki egymás nevét.
- Anisia!
- Nestor!
Az ifjú hévvel ragadá meg a leányka kezét.
- Te itt, édes Anisiám! két év óta nem látott bujdosó csillagom!
A leány reszketett, mint a délibáb, s elfehéredve susogá:
- Te is Kossuth katonája vagy?
- Nem Kossuthé, lelkem. Az országé és a tiéd. - S azzal átölelte a leányt és kebléhez szorítá és összecsókolta, mint szokta volt két év előtt.
A leány reszketett, mint a délibáb. Nem merte az ifjúnak megmondani: Eredj, ne csókolj, én nem vagyok a te kedvesed többé. Eredj, ne csókolj, én nem vagyok amaz epedő, sóhajtozó leányka többé. Eredj, ne csókolj, én a te halálod vagyok.
Titkon átkozta magában egykori szerelmét, majd az esküt, melyet a múlt éjen adott, és a vakesetet, mely szerelmét és bosszúját egy házba hozta össze.
Futott volna örömest, menekült volna rémülete elől, de a szerelmes ifjú nem bocsátá, s a múlt üdv emléke jogot adott neki az új örömökre.
Mondta volna neki örömest, hogy fusson onnan, de esküje megnémítá.
Ha szól, rokonait, ha hallgat, első szerelmesét öli meg.
Átkozott vérbe fogja mártani kezét, akármit tegyen.
És eszébe jutott a dühödt davoria, melynek minden refrénje ,,vér", és reszketett és gyötörte kétségbeejtő Iáz, s míg kedvese özönlő csókjai boríták el arcát és kebleit, belül a szív úgy fáj, úgy reszketett!
Az ifjú ölébe vonta őt szerelmesen, nyaka körül fűzé ideges karjait... Künn a tambura hangjai zengtek végig az ablakok alatt, mindig enyészetesebben járva végig az utcákon házról házra, s eszébe juttatva a szerb nőknek, hogy az irtás vérengző órája nem messze van.
*
Ne aludjatok!
Leszállt a hosszú téli éj csillagtalan egével, örök éj azoknak, kik most elalusznak. Már ki van vonva a fegyver, mely álmaikat a halállal összekösse.
A honvéd fegyvere mellett, a huszár lova mellett alszik, de orzó kezek földet tömnek a puskába s a lovakat lenyergelik. Tán így nem vehetik majd hasznát azoknak.
A szerelem boldog álmát alussza Nestor is kedvese keblén. Karjai átölelve tartják a szép leányt, ki ébren van és nézi a balsorsát nem sejtve alvó arcát mereven.
Már kétszer zengett végig az utcákon a baljel-intő guzlica hangja, legsiralmasabban döngve a leány ablaka alatt. Kétszer iparkodott az kifejleni az ifjú karjaiból, mindannyiszor felébreszté mozdulata által az őt ölelve tartót, s az még szorosabban fűzé őt keblére.
A tambura harmadszor is végigpengett az ablak előtt, minden hangja egy-egy kísértetként futotta át a leány szívét, szemrehányó szóval, hogy még nem fegyverzé le a házánál alvókat.
És az ifjú hős oly nyugodtan hajtá le fejét a leány keblére, mintha azon kebelben még most is a gyönyör angyalai laknának egyedül, nem sejtve, hogy feje alatt, az akadozva dobogó szívben a gyűlölet vérrel táplált démonainak egész légiója van rejtve.
A leány néma iszonyattal nézte az alvó arcát.
Oly nyájas volt az, oly mosolygó, oly szelíd!
Ha egy vonása lett volna rajta a vad bosszúvágynak, meg hagyta volna őt ölni, de ily mosolyogva, ily boldogan nem nézhette őt azon gondolattal, hogy az ő keblén fogják azt egy perc múlva legyilkolni.
Az ifjú álmában egyes szavakat suttogott.
- Anisia, - szerelmem. - ...
Ha egy hangot ejtett volna ki, mely a csatáról vagy dicsőségről szól, melyből gyaníthatná, hogy most háborúval álmodik és faja vérében gázol, tán önmaga verte volna szívébe gyilkát; de az ifjú nem szólt egyébről álmában, csak szerelméről, csak kedveséről.
A magyar csak a csatában katona. Otthon szerény munkás polgár, íróasztalánál kedélyes költő, kedvesénél hőszívű szerelmes, borasztalnál vígkedvű cimbora, csak a csatamezőn hős, csak ott oroszlán, kedvese ölében nem jutnak eszébe csatái, de viszont a csatában sem jut eszébe kedvese.
Már közelgett a véráldozatra kitűzött óra, a harmadik guzlicaszó is elhangzott az utcák során, a leány kétségbeesve vonta ki ruhája alól rejtett tőrét, s azon gondolkodott, hogy ne önszívébe verje-e azt.
Elárulja-e ez embert, ki őt ennyire szereti, vagy elárulja rokonait, kiket annyira szeret?
Azoknak bosszút esküdött, de ennek meg szerelmet.
Ha ezt megmenti, azok vesznek el, ha azok győznek, ennek kell meghalni.
Hirtelen megkondult az éjféli harangszó.
Ne aludjatok!
Egy perc alatt iszonyú lárma támad, vad ordítással rohan a dühödt vérszomjú nép a mélyen alvó házakra. Az ajtók nyitva.
- Fuss! mentsd magadat! - sikolt fel a leány kedvesét felrázva álmából, s félőrülten térdre esik, kiejtve az ifjú fegyverét kezéből, melyet még az előbbi percben el akart rejteni.
Felugrik az, kardja az első, melyet kezébe kap, a másik a vörös sipkája.
Csókról álmodott, s kardzörgésre ébredt.
- Fuss innen! - kiált a leány, a földről fölemelkedve, hosszú felbomlott haja a földet sepri, fehér ruhája rosszul rejti termete kecseit. - El vagy árulva, fuss innen!
Jókor.
Az ajtó betöretik. Vörös fáklyafénynél dühödt arcok jelennek meg, kardok, handzsárok villogása látszik.
- Ne bántsátok őt - sikolt a leány, őrült erőszakkal rohanva a támadók fegyverei közé, s a legdühösebbet köztük, testvérét, Prokópot, átöleli könyörögve.
- Vessz el, hitvány esküszegő! - kiált az, s a leányt eltaszítja magától, hogy az tántorogva rogyik le az ifjú előtt. - Vessz el! minden szerb nő megtette kötelességét, csak te árultál el bennünket, ki megesküvél.
- Nem hagyom őt meggyilkolni - sikolt a leány, testével fedve az ifjút -, őrült voltam, midőn fogadást tettem előttetek, és őrült vagyok most, midőn ellentállok tinektek. Nem fogátok őt megölni, mert én őt szeretem.
- Nyomorult! Te akarod őt szeretni? miután lábakapcája voltál az utósó szerbnek. Takard el arcodat, és menj az útból!
- Csak holttestemen át fogtok hozzájutni - monda a leány, s amint ott térdepelt, védve nyújtá ki két karját a támadó tömeg ellen.
Az ifjú egy percre kábultan állott meg érzelmei rohamában. A leány, kit ő annyira szerete, aljas eszköze halálos ellenségeinek! A világ elborult előtte e gondolatra.
- Jertek hát, orgyilkosok! - kiálta elförmedve -, nem áll utatokban semmi! - s kardját markolatig döfte a leány keblébe, s azután megforgatta azt feje fölött, hogy a vércseppek a szerbek arcára hullottak róla. Vércseppek akkor, perc múlva nehéz égető sebek. Az ifjú bosszúja oroszláni dühével ronta ellenei közé, s már kettő feküdt halva lábainál, és még ő sebet sem kapott.
E percben hangos éljenkiáltás hangzék odakünn. A csatázók közé új viaskodók jöttek, az öt közlegény, kik pőrére vetkezve, de fejükön vörös sipkájukkal jöttek hadnagyukat megmenteni. Iszonyú csapásokat osztva a puska agyával, utat törtek a szerbeken keresztül hadnagyukig, ott azt közrevették, szuronyt szegeztek, s egy perc múlva nem volt szerb a szobában.
Az utcákon ekkor már verték a lármadobot.
A zajra felriadt legénység felkapta fegyverét, s pőrén, amint aludt, rohant ki az utcára.
A huszárok nyergeletlen lovaikra ugráltak fel. A csoportozók rögtön csataoszlopot formálva rohantak végig az utcákon szuronyszegezve, s minden lépten szaporodva új csoportozókkal.
Egy lövés sem esett részükről, csak a szurony dolgozott. Mint ellenállhatlan vihar rohant végig a legzajosabb utcán a pirossipkás sereg, előtte elfogyott az ellen, mögötte megszűnt a csata, élén a szőke ifjú hadnagy, vérengző szavakkal biztatva nálánál nem kevésbé bátor harctársait.
A rácok torlaszait elfoglalták, az ellenállókat leöldösék, templomukba üszköt vetettek.
A rémes éjszakában égő város vérpiros fényénél iszonyúan folyt tovább a csata.
A rácok erejüket terv szerint szétosztva, elejénte urai voltak a csatatérnek, később azonban a magyarok, csapatjaikat összeszedve, rettentően fizették vissza a kölcsönt.
Reggelre a városon kívüli mezőn mind együtt voltak a magyar seregek, rendben sorakozva.
Együtt voltak a rácok is a városon belül, halva, szétszórva utcákon, udvarokban.
A város szörnyű füsttel égett a megholtak felett.
Kardjára támaszkodva szomorúan nézett Nestor a vöröslő lángba. Kérdezhették, nem felelt semmi kérdésre.
Az ezredes egy ingben-gatyában jött szemlét tartani az áruló csata után serege felett, csak amint ágyából lovára vetette magát.
A sereg maga is pőre volt nagyrészint, s valamennyi akkor vette észre, hogy fegyvere földdel van befojtva. Csatában a magyar nemigen használja a lövöldözést.
Mikor az ezredes a 9-dik zászlóalj, a pirossipkások zászlóalja elé ért, minden hosszú dikció helyett levette az előtt süvegét, amit később a diplomaták sem restelltek tőle eltanulni.
Amint meglátta a hadnagyot, vitéz csatája után búsan és leverve, szívesen kérdé tőle: - tán sebet kaptál, jó fiú, hogy oly halovány vagy?
- Azt - felelé az, s kezét szívére szorítá.
- Hozd ide sebedet, bekötöm, hadd gyógyuljon meg - szólt az ezredes, s feltűzé az ifjú szíve fölé a vitézség érdemjelét, piros szalagon az ezüst koszorút.
A szerelem sebére mi adhatna más írt, mint a dicsőség! Gyógyította is az az ifjú sebét, lassan-lassan hegeszteni kezdé; de csak mégis legjobban meggyógyítá azt a halál.
Szőnynél elesett.
Egy szó, egy sóhajtás nem jött ki ajkáról, de annál több vér jött ki négy sebéből. A dicső harcmezőn lehelte ki lelkét, egy sóhaja nélkül a bősz fájdalomnak.
Szégyen lett volna egy vörössipkásnak nyögni, mikor meghal.










Jókai Mór: Forradalmi és csataképek


A szerencsétlen szélkakas (Fresco)
Némely embert a szerencse a tenyerén hord, míg a másik számára csak azért tart tenyeret, hogy megpofozza vele.
Egy esetet tudunk, mely mind a két speciesére a sors szeszélyének élő példát fog előnkbe mutatni.
Elmondjuk, amint hallottuk, egy szót sem téve hozzá.
...Úgy körülbelül 1848 december derekán már meglehetősen kívánta minden ember a háborút, s különösen itt Pesten nagyon divaton kívüli tárgy volt a békesség.
A Nagypipában szörnyen lármáztak a vendégek a kancsó sör mellett. Jártak a hadizenetek, készült az európai háború. Csupán egy asztalnál ült két férfiú hallgatva, kikre nagyon ráillett az, amit a német mond:
,,Der eine schweigt, der andere hört zu."
Mert az egyik csakugyan a legnagyobb figyelemmel látszott azon gondolkozni, hogy miért hallgat a másik, s eközben vizsgáló szemeit le nem vette róla.
E figyelmetes férfi senki sem volt egyéb, mint az emberséges János mester, kiről, ha megmondjuk, hogy már Metternich idejében is drabantkáplár és viceporkoláb volt nemes Pest városánál, s mindamellett Metternich megbukásával hivatalából ki nem esett, mint ez a megbukott minisztériumok adhaerentiáival rendesen meg szokott történni, mindjárt egyelőre gyaníthatóvá tesszük, miként az, kit a szerencse választottainak prototípusául kiszemeltünk, bizonyára ő lesz.
Valamint ha megmondjuk, hogy azon férfi, kire ő oly gyanús szemeket veteget, egy tegnap érkezett bécsi szegkovácslegény, abból is előre sejtheti mindenki, hogy ezt a szerencsének nagyon kell üldözni, nemcsak azért, hogy János mester gyanús szemeket veteget rá, de legkivált azért, hogy Magyarországra jött szegkovács létére, ahol azt a furfangos művészetet minden falu végén en gros űzik az oláhcigányok.
János mester ugyan nem olvasta Lavatert, hanem azért régi tapintatnál fogva rögtön lenézte az embere arcáról, hogy ennek bizonyosan valami contrarevolutionalis merényletben kell törni a fejét.
Közelebb rukkolt hozzá.
- Honnan jött az úr? - kérdé furfangos ábrázattal az idegentől.
- Hjaj... Bécsből - sóhajtá amaz, kancsója fenekére tekintve.
- Mi újság ottan?
- Hjaj... Semmi jó.
- Hogyhogy? Semmi jó? Hát mi bajuk van?
- Hjaj... Nagyon félnek a háborútól.
- Félnek? Ez szemtelenség! Hogy mernek félni?
- Hjaj... Uram, harminc mérföldről én sem félek attól, de már egyszer a pincéből hallgattam, mint ágyúztak az utcán, s nem találtam benne semmi szépet.
János mester mindig több okot talált a gyanúra.
Egyet gondolt, leitatja az embert, még így tán valami veszélyes komplottnak jöhet nyomára.
Mi kell egy szegkovács gyomrának, hogy részeg legyen? A második kancsó serre már hátravitte a feje, s alig bírta mozgatni a nyelvét.
- Most rajta! - gondolá János mester. - ,,Éljen a szabadság!" - kiálta felemelve poharát s várva, hogy a szegkovács koccantsa össze a magáét vele.
Az nem soká váratott magára, s amennyire tántorgó nyelve engedé, utánakiáltá az éljent.
- No, most már kend igyék valakiért - biztatá ravaszul kiszemelt áldozatát a viceporkoláb.
- Tudja Isten, én csak magamért szoktam inni.
- Ne elméckedjék kend! Hanem igyék azért, akit legnagyobb embernek tart a világon!
- Az egész világon? - kérdé a szegkovács, elgondolkodva, hogy az egész világ ugyan derekasan nagy, de abból ő szép keveset ismer.
- Igen, az egész világon! Az egész kerek földön - bizonyítá János mester.
A szegkovács gondolkozott, az orrát vakarta, a fülét vakarta, az egész fejét megvakarta, s utoljára is az sült ki belőle, hogy ,,éljen Slimák mester!"
A viceporkoláb elborzadt e nyilatkozaton. Világos volt előtte, hogy az a Slimák mester bizonyosan valami puskaporos összeesküvés fővezére. S ezzel - se tette, se vette - galléron fogá a jámbor szegkovácsot, s brevi manu beescortírozta a városházához.
Ott valami szobába bevezette, s egy kövér veres úr előtt talpra állítá az ártatlant.
- Ez az ember gyanús - monda ott annak a kövér vörös úrnak. - Először is elég vakmerő félni a háborútól, másodszor elég szemtelen hét órától fogva fél tízig egy helyben ülni, anélkül, hogy egy szót szólna, s végtére elég istentelen nyilvánságosan tust inni bizonyos Slimák mester egészségére, aki szinte valami gyanús ember lehet.
- Ki az a Slimák mester? - kérdé szigorúan az a kövér vörös úr.
- Senki sem az, uram - felelt a remegő szegkovács -, csak az én volt gazdám, egy emberséges szegkovács, akinél négy esztendeig szolgáltam, most is ott volnék nála, ha a felesége meg nem vert volna.
- Az nem lehet - felel a kövér veres úr. - Olyan személyekért nem szokás nyilvánságosan poharat emelni.
- De hát én nem tudom, hogy mi itt a szokás.
- Ha inni akart ön, miért nem ivott így: éljen az alkotmányos szabadság! éljen a felső-dunai és az alsó-dunai hadsereg, éljen a sajtószabadság által garantírozott nyilvánosság? s több efféle.
- Hjaj uram, egy hónapig sem tudom én azt mind megtanulni.
- De háromig, úgy hiszem, hogy meg fogja tanulhatni. János mester, vegye oltalma alá ez embert.
Az emberséges János mester tehát fogta az elítélt delikvenst gallérjánál, uti supra, s vitte az illető hűs helyre, aholott is annak elegendő üres ideje lőn gondolkozni arról, hogy miért jutott oda.
*
A három hónap elmúlt, március közepe levén.
Az emberséges János mester pontosan kiereszté a büntetését kiállott szegkovácsot, ki hogy bebizonyítsa, mennyire megjavultak érzelmei a fegyelem által, és hogy János mester előtt is jobb véleménybe állítsa magát, ünnepélyes, mégpedig igen nehezére eső ünnepélyes hangon ekképen fejezé ki magát:
- Éljen a szabadság, éljenek a magyar katonák!
János mester elszörnyedve esett a falnak e szavakra. A falnak elsőbb, de azután a szegkovács többször tisztelt gallérjának, s mielőtt az magához jöhetett volna ijedtéből, már ismét a szűk szobában volt vele.
A kövér vörös úr helyett most egy sovány fekete úr volt ott, ki, amint megérté a delikvens kihágását, szóhoz sem hagyta őt jőni, hanem leszidta tetőtül talpig, s tudtára adta, hogy ha azt akarja, hogy ezentúl rosszabbul ne legyen dolga, jövő alkalommal ezt kiáltsa: ,,Éljen a császári hadsereg! éljen az engedményezett alkotmány! Éljen az egy és erős Ausztria!"
Ezúttal egy háromhónapi börtönnel megmenekülhet a gonoszabb következményektől.
A szegkovács tehát, mielőtt hármat lépett volna börtöne ajtajától, ismét visszavitetett, és ült újra tisztességes három hónapokat.
*
A három hónap megint elmúlt. Vala ekkor június nem tudom hányadika.
Az emberséges János mester kiereszté a maga rabját. A nyavalyás még a tömlöcajtóban elkezdé deklamálni a kiengesztelésül betanult igéket:
- Éljen herceg Windisch-Graetz! Éljen a dicső Ausztria!
János mester csak azt nézte, hogy miféle fegyver nemével fogja el a megjavíthatatlan embert.
- Hát nem volt elég, hogy kétszer bezártak? még most sem tudod, hogy mit kell mondani? gyere csak odább!
S vitte harmadszor is a szűk szobába.
A fekete sovány úr helyett most ismét a kövér vörös úr vette őt kérdőre.
- Megátalkodott ember! - förmedt az reá, megértve vétke nagyszerűségét. - Tudod-e, hogy azért, amit szádon kieresztél, ha most elég kegyelmes nem volnék, saját felelősségemre újabb három hónapokra bezáratni, hanem a vésztörvényszéknek átadnálak: négyfelé vágatnál!!!!
Az ember kénytelen volt megörülni az újabb háromhónapi börtönnek, annyira megijedt.
- De hát mégis, mit kellett volna mondanom?
- Azt kellett volna mondanod, hogy ,,éljen a respublika, éljen a demokrácia, éljen a revolúció!"
Az ember még egyszer elmondatta magának a vivátokat, s ígérte, hogy meg fogja tanulni, s hagyta magát egész rezignációval újra betétetni a sötétség országába.
*
A bekövetkezett három hónap alatt sok minden megváltozott, csak János mester sorsa nem, őt hivatalából semmi balsors ki nem bírta ütni, mint annyi számtalan mást, ő most is viceporkoláb volt, mint hajdan. A szerencse őt tenyerén hordozá. Szeptember volt az idő.
A szegkovács ideje letelt. János mester előszólítá őt a börtönből.
Már messziről látszott a fogoly arcán, hogy most valami nagyon okosat akar mondani, megfogta János mester kezét s elérzékenyültében könnyeket sírva, így kezdé hozzá mondását:
- Mondja meg, János mester, annak az úrnak odabenn, hogy csókolom a kezeit alázatossággal, s kívánom neki tiszta szívemből, hogy ,,éljen a ribillió!"
Mint a veszett farkas a bárányt, úgy kapta át derékon e szóra János mester a szegkovácsot, s nagy ideig tartott, míg annyira magához tudott jönni, hogy mikor a szűk szobába letette, szavakba bírja önteni indulatjának mivoltát.
A szobában a veres kövér úr helyett ismét a sovány fekete úr volt.
János mester elmondá a vádat, s igen nagy volt a megbotránykozása, mikor a sovány úr ahelyett, hogy mint rendén lett volna, kerékbe töresse a vakmerőt, csupán újabb három hónapra parancsolá azt vissza börtönébe.
*
November harmadikán az apróbb politikai vétségekért elítéltek szabadon bocsáttattak, köztük a szegkovács is.
Mikor János mester kinyitotta neki az ajtót, az ember zsebkendőjével bekötötte a száját, úgy defilírozott el előtte, s csak pantomimikájával adta tudtára az emberséges viceporkolábnak, hogy ezentúl a deviseket magának fogja tartani.
No de vigasztalásra szolgáljon az, hogy nem ő az egyedül a világon, ki rossz időben kiáltotta el magát.




