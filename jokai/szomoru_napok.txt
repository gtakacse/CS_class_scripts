




Jókai Mór: Szomorú napok


Előszó
Az ember jót, rosszat elfelejt.
A természet, az isten ujja minden emberéletet mint egy tanúságokkal teljes könyvet mutat fel, melynek lapjai - a leélt eseményes évek - örök igazság tudományával vannak beírva. De e tudományt még senkinek sem jutott eszébe tanulni. Az ember meghal, sírján összenő a mezők füve, a könyv be van zárva, a sírkő a puszta címlapot mutatja fölötte. Mennyit szenvedett életében, s mennyit vétkezett, hogy e szenvedést megérdemelje, hányszor eltévedt élte útjain, míg sírjára talált, hány átkot, hány áldást vitt magával oda?... A sír néma, nem mondja senkinek. Az emberek elfeledték, nem okultak utána. Pedig minden halott egy-egy elveszett kézirat, melynek ismeretlen tartalma tán senkinek sem fog újra eszébe jutni, s melyet - ha végigtanulna - bölcs lenne az ember.
Néha a természet, az isten irtó keze egész népeknek ad fenyítő tanítást, meglátogatja őket súlyos bal kezével, hogy ébredjenek föl alvó nyugalmaikból, s tanuljanak látni múltat és jövőt, s élni aszerint a jelenben, s hogy el ne felejtsék, vérökkel írja föl a tanítást oly könyvbe, melynek neve temető, s melynek soraiban minden betű egy-egy sírhalom. Az ember sír a csapások alatt, mint megfenyített gyermek, s holnap elfelejti, hogy miért sírt. Emlékében marad ugyan a fájdalom, melynek tövise szívében benntörött, megtanul retteni a polgárhadak vériszonyaitól, a ragálytól, elemek dühétől, a sápadt éhhalál kétségbeesésitől, de azt nem tanulja meg, hogy ezekben isten keze nyilvánít nagyszerű titkokat, miket ha képes volna megérteni, a halál nem lenne halál, és a fájdalom nem lenne fájdalom többé.
Kísértsünk meg egyet e történeti sírhalmok közül fölbontani. Még friss e sír, a koporsó, mely benne rejtve van, még el sem porhadt. Ne féljetek azt fölnyitva látni! Sötét események, a balsors útmutatásai vannak abba lezárva, miket ismerni és el nem feledni üdvös. Tán nem egy szív leend, mely fájni fog, ha a hangját vesztett húrt, melynek szava egykor kétségbeejté, újra megpendítjük, tán nem egy leend, ki megdöbbenve fog ráeszmélni egyes epizódok végigolvastánál: ,,Ez velem, ez az enyéimmel történt! Én ott voltam. Én borzadva emlékezem reá. Én láttam ezt." - Annál jobb. Az élő emlékezet fog tenni tanúbizonyságot szavaink igazsága felől, s az előidézett megdöbbenés, a megújult fájdalom üdvös leend.
,,1831" van azon év sírkövére írva, melynek eseményit rajzolni készülünk.
Sötét emlékű, fekete ünnepekkel teljes év; ha egy sírkertet végigtekintünk, a fejfákon az év száma van legsűrűbben. Azóta messze haladt az a távol ködeibe, honnét mint bús felleg, mely a napot lenyugtában a láthatárra kísérte, alaktalan homályként gyászlik felénk, minden új év új ködöt hagy előtte, míg ez is a többivel a feledség éjszakájában összefoly.
A világesemények minden nagyobbszerű katasztrófjait meg szokta előre jóslani a természet rendhagyott folyása. Titokteljes jelenetek, félig misztikus babona, félig természetkihágás szimbólumai, mikből az úgy hítt ,,köznép" ösztönszerű hitgerjedelme vészeket sejt, s azáltal, hogy előre gyanítja a fátumot, elkerülhetlenné teszi annak rettegett beteljesültét. Fényes üstökös csillagok járnak át az égen, mintha egyenes égő kardok kerülgetnék egymást odafenn. Csöndes éjszakákon fegyvercsattogás hallatik a felhőtelen tejút körül, csillagok hullanak sűrűen, sziporkázva; néhol véres eső esik, s égő vasdarabok hullanak alá a légből; a föld növényei elfajulnak, a tiszta búza rozzsá változik, négylábú madarak s fejeiket fonákul elcserélt háziállatok jőnek a világra, természet csodái: kosfejű lovak, a vizekből emberarcú halakat húznak ki, a vándormadarak nyár derekán elhagyják a tájat, fényes délben be lehet a napba nézni, estenként nagy, fekete pillangók jőnek elő ismeretlen rejtekeikből, miknek hátára halálfej van festve, nyáron derek járnak és nehéz kék ködök, télen a nap éget. A házi ebek mély gödröket kaparnak az udvaron, s naplemente után a föld szokatlanul világít, s madarak jelennek meg távol tartományokból, minőket addig senki sem látott.
És a nép ajkain élő hagyomány megjövendöli, hogy mi fog ezekre következni. Éhség, döghalál, vérengző háborúk, vízáradások, lázadó népek vagy földindulás, múlt időkről hozva következést, melyekben hasonló jelek mutatták magukat hasonló esetek előtt.
Ilyenkor a nép mindenkitől fél, s ezért mindent elhisz. Izgatható s kétségbeejtett föllobbanásokra kész, menekülni vágyik félelmei börtönéből, s ha akad korifeusa, ki vakhitből vagy rosszakaratból téveszmék magvait hinti el közötte, azokat tettei evangéliomaul fogadja el, s irtózatos leend, ha a kétségbeesés vérszemével utat tör magának, merre az ámítók pokolfáklyája vezeti.
*
Ilyszerű nyugtalanító előjelenségek közt kezdődött az 1831-dik év tavasza.
Mindenfelől nyomor- és éhínségről beszéltek a terjengő hírek, falvak égtek porrá; apró folyamok áradtak pusztító özönné, egész vidékek lakói jutottak koldusbotra. Fiatal gyermekek kezdtek öngyilkosok lenni, tél végén szokatlan villámcsapások ütöttek le több helyütt, mik magas templomokról verték le a keresztet. Hegyek szakadtak alá az alattok századok óta fekvő falvakra. Éjenként vízbefúlók sírását hallották a tavak és folyamok partjain. A városokban őrült féleszűek jártak az utcákon, vadjóslatokat kiabálva a nép közé. A magasabb körökben, a szalonok és kaszinók gyűlhelyein rejtett, titkolt hírekről kezdtek suttogni, mikről úgy látszék, mintha rejtekben akarták volna tartani a köznép előtt: a köznép is suttogott, piacokon, utcák szegletein, s titokban terjedő idegenkedés kezde támadni urak és szegények között.
A tél vége derült volt. Januárban az ibolya nyílt, a hó elolvadt, a mezők, a vetések zöldülni kezdtek. Februárban a fák rügyei kezdtek fakadni, a pacsirtát lehetett hallani a falvak végein. A nap meleg mosolyára lefoszlott a természet álma. Vidám, derült lett a környék, mint szokott tavasz elején lenni; az a friss, zsenge zöldszín, azok az egynapos életű virágok, a vidám, szökdelő tarka bogarak számtalanjai, az a hízelgő melegű ég fehér fellegeivel s a fehér virágokkal rakott gyümölcsfák, minőknek csak hónapok múlva lett volna itt az ideje.
De a vándormadarak nem jöttek el, s mintha titkos ösztön sugallta volna az embereknek is, hogy e kora tavaszlásnak nincsen mit örülni, hogy ez csak egy közelgő rendkívüli vész előkészülete, melytől visszaborzadtában fölébred téli álma közepén a természet, s megváltoztatja rendes folyását.
Én emlékezem ez időkre, emlékezem a sújtó aggodalomra, mely az arcokról leolvasható volt. Mindenki leverten várta, hogy mi lesz ezeknek vége?
Soha a templomok látogatottabbak, a közmulatóhelyek üresebbek nem voltak, mint akkor.
Március elején virradóra, derült éjszaka után váratlanul sűrű, vastag köd ereszkedett a földre, mely csak délutánra szakadozott fel, végtelen felleg alakjában terülve szét az égen. Estefelé minden madár elhallgatott, a virágok becsukták kelyheiket, a fák levelei lelankadtak. A künn járók fullasztó köhögésről kezdtek panaszkodni, s ez időtől kezdve vetve volt minden természet elleni betegség magva minden fűbe, minden gyümölcsbe, meg volt vesztegetve a folyamok vize, az emberi forró vér, beteg volt maga a levegő is, s az ég elveszté kék zománcát, mintha valami lázas sápadság terült volna szét rajta, s míg olykor legderültebb ég mellett orkáni viharok zaklatták a vidéket, másszor napokig elállt egy és ugyanazon felhőtömeg egyes városok fölött, ott függött feketén, mozdulatlanul, s egy csepp víz nem hullott belőle, és az álló tavak fenékig kiszikkadtak.
Jókai









Jókai Mór: Szomorú napok


I. A halálmadár
Halál! Halál!
Jaj annak, aki született! - Jaj annak, aki meg nem halt! -
Az isten keze nehezül...
Halál! - Halál!
Véres napok, fekete éjszakák jőnek. A pusztulás angyala szárnyra kelt...
Halál! Halál!
Ki nyitja meg száját a halálmadárnak, hogy a nyugodalmas ház ormára ülve jövendőt mondjon a benne lakozónak?
Ki kényszeríti rá, hogy éjnek éjszakáján vijjongva a holdvilág sütötte ablaknak repüljön, s szárnyaival verdesse annak tábláit, s ha hétszer elhajtják, hétszer visszarepüljön ismét, s éjjel látó nagy szemeit kimeresztve, fülébe sikoltsa a félig aluvónak, hogy készüljön az örökkévaló álomra?...
Mi kínozza a láncra kötött ebet, hogy mikor minden alszik, oly hangon, minőn soha nem szólt, elkezdjen üvölteni, mintha láthatlan kísértetre ugatna, ki gazdája küszöbén ki- s bejár, a házat kerülgeti s az ablakokon beleskelődik? - Mit lát, mit érez, mi ösztön gyötri öntudatlan állat-lelkét? Reggelre az udvaron mély gödröt miért kapar; ki számára ásta meg azt; ki tanítá meg rá, hogy valakinek sírra lesz szüksége?
Midőn éjjelenként az alvószobában az asztalok, ágyak, bútorok elkezdenek ropogni, pattogni - ki jár ott? Kinek lépte alatt recsegnek a deszkák? Ereznek-e valamit? Irtóznak-e azon fekete bútortól, melynek neve koporsó?
Él-e minden tárgy, mi az embert körülveszi, s míg kívül oly holtnak, oly léttelennek tetszik, lát-e, tud-e többet, mint maga a mindent fürkésző emberi lélek?
Vagy tán van az emberben is egy alvó ösztön, mely, ha lelke kifordult helyéből, akkor fölébred; ha megőrült, ha eszét elveszté, új világ nyílik meg előtte, s míg a múltakat elfelejti, megtudja a jövőket, míg saját életéről nem eszmél, megérzi az idegen halált?
*
Ki Hétfalu egyetlen hosszú utcáján végigmegy, három házat fog ott észrevenni, melyeknek külseje mutatja, hogy bennök senki sem lakik.
Az első kívül van a falun, egy magas, zöld dombon, mely körül nyugodtan legelész a falu tehéncsordája, s csak olykor hőköl vissza egy-egy tulok, ha legelés közben a fűben elfészkelt fehér csontvázat vagy kitört ökörszarvat talál.
A háznak nincsen teteje, a korom, mit falán végigmosott a sokévi esőszakadás, mutatja, hogy egykor leégett az, s most fehér aszú fűszálak lengedeznek omló párkányzatán.
Ablakaiból a vasak ki vannak feszegetve, küszöbén nagyot nőtt a bógács és tövis. Útnak nyoma sincs felé - talán nem is volt?
Különben a mező körülötte tele van mindennemű illatos virággal.
A másik épület a helység közepén uradalmi kastély. Szomorú, elpusztult hely. Ledúlt kőkerítés falazá el egykor az utcától. Most ennek csak egyes palánkjai állanak fenn, miken az elvadult jázminsövény túlnőtt, kihullatva az útra mérges, piros cseresznyéit.
A kapu csak imígy-amúgy van bálványai közé támasztva; látszik, hogy egykor sarkaiból volt kivetve, s azután röstellték újra helyre tenni.
A ház különben egészen ép, csak ablakai vannak mind téglákkal berakva. Be van falazva minden ajtó, deszkával beszegezve a padlás szelelő ablakai, a tornácra felvezető fehér kőlépcsők fel vannak szedve s a falnak támogatva, mint szinte egy vörös márvány kőpad is a tornác alatt.
A ház elejéről itt-ott lehullt a vakolat, s ott a vörös téglarakás kilátszik; másutt nagy halom kő hever előtte; a hátulja, mely a kertre néz, be van meszelve; látszik, hogy ott is egy vagy több ablakot raktak be, s hogy nyomaik se maradjanak, az egész falat bemeszelték; körüle több gyümölcsfa látszik kitördelve, a többit is esztendőnként háromszor eszi le a hernyó, senki rájuk sem néz, úgy vesznek ki egyenként, sárga rozsdával ellepve.
A harmadik ház egy kicsiny viskó a túlsó falu végén, egy nagy, ormótlan magtár háta mögé rejtőzve, udvara tele labodafűvel, közepén görbe, kankalikos kútágas; két kicsiny ablakában megvakult az ónszegélyes üveg, fonott kaskéményéről lekopott a csapóföld, s egész teteje szép zöld, mint a bársony, a buján tenyésző mohától.
E három házban huszonöt év óta nem lakik senki.
E három ház eseményei iszonyú varázscsomóval vannak összekötve.
Azon kisded viskóban, melynek nádpadlatán most a csuvik költi tojásait, élt ezelőtt huszonöt évvel egy eszelős vénasszony.
Magdolnának hítták.
Rég ideje lehetett már, hogy eszével nem bírt; némelyek azt mondták, hogy úgy született, mások, hogy a padlásról leesett fejtetőre, agyveleje akkor rendült meg. Némelyek szerint az volt tébolyodásának oka, hogy egyetlen leánya hóhérhoz ment nőül. Mások emlékeztek időkre, midőn ez asszony igen gazdag, igen tehetős volt, s egyszerre koldussá lett, s azóta féleszű.
Ez asszony sajátszerű befolyást gyakorolt akkoriban a babonahívő népre.
Valami félelmes, ihletszerű lelkesülés látszott lényegén, ha olykor küszöbét átlépte, melyen belül rendesen szenvtelen, hallgatag szokott lenni.
Ha ilyenkor az utcákon végigment, a kutyák összevonítottak az egész faluban, mint szokták, ha a gyepmestert érzik azon menni. A vele szembejövők félve suhantak el oldala mellett, mert nemegyszer jövendölte meg egyiknek vagy másiknak halála óráját, s volt rá eset, hogy beteljesült az.
A hajadonokon megismeré, hogy ki hordja méltán a pártát, ki nem. A gyermekek arcáról megmondá, hogy ki fiai; s gyakran úgy esett, hogy az egészen más volt, mint akinek nevét viselék. Ezért a leányok és gyermekes asszonyok reszkettek előtte.
Megismerte a szekér előtt a lopott lovat, s megmondta gazdájának: ,,Ezt loptad, most lopd vissza!".
Máskor a templomajtóba ült, s mankóját végigfektette a küszöbön, s várta, hogy ki meri azt átlépni. Jaj volt annak, ki a tízparancsolat ellen vétett! Egész nyáron lelte a hideg, marhái elhulltak, vetését felverte a gaz, nyilallások vették elő, vagy a korcsmában verték meg.
Gyakran órákig eljajgatott honn a labodabokrok között; ilyenkor hitte a köznép, hogy valahol a jégeső el fogja verni a határt. S néha hetekig elbolygott, ki tudja hol, ki tudja miért, s azalatt iszonyúan elszaporodott a sáska, szöcskő, földi bolha, tábort járó pókok s más istencsudái a határban, mik, mihelyt megjött, mintha magvok szakadt volna, egy nap alatt eltűntek, kipusztultak.
Egyszer azt hitték, hogy haldokol.
Kifeküdt a kút mellé, s szüntelen itta a vizet. Végre úgy elerőtlenedett, hogy nem bírta kezét megmozdítani.
A mellette elmenők látták, hogy szomjazik, hogy hörg és nem tud meghalni. Ha egy ital hideg vizet adtak volna neki, mindjárt megszabadult volna az élet kínjaitól, de senki sem mert hozzá közelíteni, hogy megitassa.
Azon nap éjjel háromszor ütött le a villám a faluban, s oly felhőszakadás támadt, hogy az utcáról a víz a házakba befolyt.
Másnap az asszonynak semmi baja sem volt; kinn járt összetöpörödve, reszketve, mankójára támaszkodva, mint egyébkor.
Midőn az 1831-dik év tavasza elmúlt, mindenfelől rémséges előjelenetek kezdének jóslani azon nagyszerű csapásról, mely az emberiséget meglátogatandó volt; a népet a természet maga is nyugtalanítá; csillagok hullottak, véres eső esett, halálfejes pillangók repkedtek estenként, farkasok jöttek be a faluba megszelídülve, mint az ebek, s agyon hagyták magukat veretni a házak küszöbei előtt.
Mi fog történni? Senki sem tudá.
Sejtett, félt, érzé a gyászban közelgő jövendőt minden, minden. Az állatok siettek egymással kibékülni; csodálatos volt, mint szűnt meg üldözni egyik állat a másikat.
A fák siettek virágozni, siettek mentül hamarább megérlelni gyümölcseiket. Az egész természet nem tudta, mit tegyen, legkevésbé az ember.
Ez időben, midőn egy igaz szó, egy világos gondolat életet ért, egyetlen prófétája a környéknek egy tébolyodott nő volt, ki lelkének őrült, kínos ihlettségében gyakran vaktában oly dolgokat mondott, mikre a jövendő igazság pecsétét nyomta rá, leggyakrabban százértelmű jóslatokat, miket ahány ember, annyifelé magyarázhatott, s mik, bármi történt, a jövendő titkait rejtélyül hordák magukban.
Midőn a nyár jött irtózatos meleg napjaival, a nő őrültsége a dühig látszott fokozódni; egész éjeken át sikoltozva járt-kelt a faluban, a kutyák kibújtak elé a kapuk alatt, s ő melléjük ült, átölelte fejüket, s úgy üvöltöttek együtt irtózatos, undok páréneket. Azután bement a házakba, sírva, nyöszörögve kért egy pohár vizet, megmosta kezeit, szemeit. Egyik helyütt azt mondta: ,,Miért nem füstölitek ki a szobát, nagy benne a halottszag?" Másutt imádságos könyvet kért, s a haldokló imádságát behajtotta benne. Vagy a másvilágra izent fennjáró, ép, egészséges emberektől. Kérte őket, hogy el ne felejtsék izenetét.
- Készíttess egy keresztet magadnak!
Ez volt legsűrűbben intő szava.
Jaj volt a családnak, melynek ablakán ezt kiáltá be:
- Készíttess két keresztet!
- Három keresztet!
- Magadnak, feleségednek, minden fiadnak, minden leányodnak egyet!
A nép kétségbeesés várakozásában élt; futott volna, ha lehetett volna hova.
S mit tettek ekkor a bölcsek, az írástudók, kik jól tudták előre a közelgő halálveszélyt, mert olvasták tetteit, látták lerajzolt arcát, tudták, hányat lép egy nap, merre jő, kiket bánt leginkább; mit tettek, hogy a népet megnyugtassák aggodalmai közt, s bizalmat öntsenek belé isten irgalmába?
Külön temetőt árkoltattak ki azok számára, kik ez év folytán rakásra fognak halni.









Jókai Mór: Szomorú napok


II. A hóhér családja
Milyen lehet egy hóhér háza belül?
Milyen lehet egy hóhér szíve belül?
Tudja-e őt szeretni valaki; azon szomorú embert, kinek keze arra van elátkozva, hogy gyilkoljon, bárha szíve a haláltól visszaborzadoz is?
Láthatja-e őt mosolyogni valaki? Látta-e mosolyogni valaki az élő halált? Azon arc, mely annyiszor nézett szembe a haldokló kínvonagló tekintetével, kit talán szánt, talán szeretett, s kit meg kellett ölnie, mert a törvény úgy parancsolá. Nem fagyott-e meg, nem maradt-e örökké mereven, mintha szüntelen véres főket s vértelen arcokat látna maga előtt?
Van-e, ki őt, a bűnök büntetését örömest lássa maga mellett ülni; ki eléje menjen, ha jő, utána nézzen, ha távozik? Van-e, ki azon kezet meg tudja csókolni, mely mindig halált adott, kegyelmet soha, mely mindig átkozva, soha áldva nem volt?
Van-e, ki azon szomorú házat meg tudja vele osztani, mely az emberek lakaitól messze száműzetve, kitagadva a társaságból, világ ijesztésére épült?
Körüle magas kőfal, kapuja szegekkel kiverve, előtte elcsenevészett ákászfák.
Még az élőfa sem szereti közellétét.
Ablakai nem látszanak a kerítéstől. Tetején néha mintha fekete zászló lebbenne meg. Egy-egy fekete holló az, mely a háztetőre szállott. Semmi állat sem szereti őt. A kutyák utánavonítanak, a tulkok bőgve futnak el előle, csak a hollók ismerik meg benne gazdájukat. Ezek az ő madarai.
Késő este volt, a nap rég lenyugodott; kilenc, tíz óra felé lehetett az idő, s mégis szokatlanul világos vala az ég. Mindenünnét visszaverődő visszfény kínzá az ember szemeit; nem látszott felhő, sem csillag az égen, hanem valami tartós, homályos sárgaság fogta be az egészet, mint egy világító köd, mintha az éjszaka rendes, szürke öltönye helyett most sárgát kezdene magára venni. Ha olykor hallatszának hangok, úgy tetszék, mintha azok is végtelen távolból jőnének, tompán, enyészetesen...
A közel látkörön Hétfalu hegyes tornyai voltak kivehetők; fekete csúcsaik éles ellentétül rajzolák magukat a láthatár egére. Puszta, elhagyott volt a vidék. Máskor nyári estéken a hazatérő földmíves nép vidám csoportjait látni, amint napi munkáik végezte után tikkadtan sietnek falvaik felé. Az estharang szava hallik mindenfelől, a mezőkön jókedvű pórleányok édes-bús danái hangzanak, s a hazatérő nyájak aprózott kolomphangja és a gazdáik elé ugató ebek örömcsaholása... Most néma minden, a szántóföldek nagy része ugaron maradt, fölverve soha nem látott tövisek- és gyomoktól; másutt le van kaszálva a felgyomosodott zöld búzavetés. A zárvonalak miatt minden közlekedés megszűnt; az országút kétfelől szélesen begyöpösödött, az emberek kendőt tartanak szájuk elé, s nem mernek lélegzeni, s a harangok nyelvét előre kiszedték - minden falu végén ott áll körülárkolva egy jó darab négyszegű föld, benne imitt-amott jókora sírok előre megásva.
- E kietlen magányban hirtelen vad, ijedős kutyaordítás hangzik végig, melyre a távol falubeli ebek kezdenek felelgetni. A hóhér házának ajtaján két férfi zörgeti a kilincset, s benn a láncos eb ordít az idegen szagra.
- Ki az? - kérdi belülről egy éktelenül idétlen rekedt hang, csitítva a nagy ebet, mely szaglászva dugta ki orrát az ajtó és az eresz között, melyen egyszer-másszor lyukat harapdált.
- Nyisd ki, Mekipiros, ne kiabálj! - válaszol az egyik jövevény, nyugtalanul öklözve befelé az aj tót. - Nem szükség kicsuknod, aki jön; ha nyitva hagynád, sem tévedne be más, mint édes körösztapád az ördög, meg magam, la.
Ez ismerős hangra megszűnt ordítni a komondor, s amint kinyílt az ajtó, vígan kiszökött, s a jövevény nyakába ugrált, nyüzsögve, vinnyogva.
- Vidd a tatárba ezt a piszkos medvefókát, Mekipiros! Még lecsókolja az orrom.
A megszólított sajátságos csudája volt a természetnek. Egy egészen női ruhába öltözött, zömök alak a legdurvább férfiarculattal, gömbölyű vastag fej, kurta, bozontos, fésületlen hajjal, széles, vastag száj, tömpe butyok orr, kiülő homlok, mély, durva ráncokkal, vastag tüskés szemöldök, s a cserepes bőrű arc egyik felén idétlen szöszös barkó.
Ez az emberi állat női ruhát viselt - a jövevényt látva megkapta nagy csontos kezeivel a borjú nagyságú, vihogó ebet örvénél fogva, s hanyatt rántotta azt, s aközben éktelenül vigyorgott, röhögött minden ok nélkül.
Nő-e ez, kit a természet így tett csúffá, vagy nem az, s ő akarja csúffá tenni a természetet?
- Na, lépj be te is, ne nézz ott a semmibe - szólt a jövevény, visszafordulva társához, ki mélán elbámulva állt ott a küszöbben, talpig egy nagy szűrbe bújva, fejében széles karimás kalappal.
A kutya a konyhaajtóig kísérte a betérőket, az utóbb menőnek sarkába szaglálva, mialatt Mekipiros vigyorogva kapaszkodott az örvébe; orra alatt vérrel vagy szederlével rémséges bajusz volt neki mázolva, mit ő szörnyű öntetszéssel iparkodott észrevetetni.
- Itthon a gazda meg az asszony, Mekipiros? - kérdé az elsőbbik jövevény.
- A gazda énekel, a gazdasszony meg táncol - felelé a félember állatian röhögve.
- Mondd meg nekik, hogy megjöttünk; no, eredj, szaladj! - s ezzel hátba ütötte és oldalba rúgta a monstrumot, ki egy ideig vigyorogva nézett rá, mintha azt várná, hogy még egyszer hátba üsse, azután ügyetlenül, vihogva beugrott a konyhaajtón.
A két jövevény azalatt künn maradt az udvaron.
Az egyik talpig zsíros bőrbe öltözött, magas, szőke legény volt, elmosott, gömbölyű vonásokkal, ajkaiban sok megszokott nyugalom, tengerszínű szemeiben hideg egykedvűség volt festve. Az egész arcon feltűnő volt az a hallgatózó, kémkedő természet, mely kívül dőreséget, szórakozottságot iparkodik mutatni, míg minden kiejtett szóra fülel, mint az a kígyó, mely ha megfogatik, holtnak tetteti, megmerevíti magát, s inkább kettétörik, mintsem megmozdulna.
A másik fiatal, sápadt arcú férfi, vonásai végtelen csüggetegség által lehangolva, kis fekete bajuszának szálai mind a szájába folynak, kalapja egészen lehúzva a szemére. Látszik rajta, hogy lelke és teste nem bujdosnak egy úton.
Ott álltak a bakó udvarában. Valami megragadó ellentét volt ez udvar tekintete azon kietlen eszmével, mely egy bakó nevével van összekötve. Szép zöld pázsit teríté be az egész udvart, a falak mellett fügefák, őszibarackrostélyok terültek, a tér hátulján szép szőlőlugas, a pázsitból szív alakúra kivágott virágágyak, tele gazdag ibolyabokrokkal s a legsajátosabb erdei virágok minden nemeivel; odább dinnyefészkek szétfutó indákkal, piros ribiszkebokrok, egy-egy szomorúfűz, amott sárgarózsabokor, ezerszínű, teljes pipacsfejek s a pázsiton futó, piros szemű, fehér házinyulak...
Mily fájdalmas gúny!
A szem piros virágokat lát, zöld pázsitos udvart, futó dinnyeindát, ingó pipacsfőket, szomorúfűzfákat, sárga virágokat, kis, fehér nyulakat.
A lélek ezalatt lát véres kínpadot, jéghideg vasakat s lobogó kötelet; lát lehullott, véres főket, szomorú bitófát, sápadt, holt arcokat, fekete hollókat...
Hisz itt a hóhér lakik.
- Bejöhettek! - kiálta belülről egy erős, átható csengésű, női hang, s egyszersmind Mekipiros lódult ki az ajtón, nagy, bozontos fejével előrerohanva. Látszék, mintha belülről hatalmas tenyér adott volna fejének tetemes mozzanatot.
A bőrködmenes erre beterelé maga előtt szomorú társát, s a hóhér háza becsukódott utánuk.
A konyhába léptek. Semmivel sem különbözött az más ember tűzhelyétől; az edények ragyogtak a tisztaságtól, rendben volt minden, a tűz vígan égett a kémény alatt, s mégis - mégis a gondolat szünetlen talált minden tárgyon valamit, mi borzasztó eseményekre emlékezteté.
Az a bárd, mely a tűzhely előtt egy tőkébe van vágva...
Két év előtt a hóhér egy apagyilkost fejezett le... Talán éppen e bárd...
Az a kötél, mely a vederre van kötve... az a görbe vas, mely a tűzben izzóvá vörösült... az a nehéz lánc, mely a kéményből alálóg... Ki tudja, minő átkos, iszonyatos esemény tanúi lehettek valaha...? Talán semmié, talán nagyon is egyszerű céljuk volt eleitől fogva.
De itt a hóhér lakik.
A falon itt-ott sötét foltok vannak... Mik azok? Talán vér? A szem nem bír letévedni rólok, szüntelen visszabotlik rájok, s a lélek nem bír e gondolatra jőni, hogy az állatvér is lehet, a leghitványabb hizlalt állat vére, mit az ember megöl, hogy megegye...
Hisz itt a hóhér lakik.
A tűzhelynél egy nő sütött, főzött; magas, ideges természetű némber, izmos karjainak, domború keblének, piros, sugárzó arcának s égő szemeinek vad, boszorkányi tekintetet adott a lobogó tűz; szép fekete haja nagy kontyba volt csavarva feje hátulján, vastag szemöldei szinte összeértek, s dagadó, piros ajka felett barnult a férfias pehely.
- Üljetek le! - kiálta erős, dörgő hangon az érkezteknek. - Megéheztetek, ugye. Mindjárt. Ott az asztal. - S tovább főzött, és rakta a tüzet, hogy a kéményig lobogott, pokolbeli színt adva piros arcának.
Ez volt a hóhér felesége.
A csüggeteg ifjú öntudatlanul leült az asztal mellé, a másik odament a tűzhely mellé, s elkezde suttogni az asszonnyal, mialatt sűrűen mutogattak az asztal mellett ülőre.
A férfi suttogását nem lehete hallani, de az asszonynak csaknem minden szavát érteni lehete, ki a legnagyobb erőtetéssel sem bírta erős, dörgő hangját annyira lágyítani, hogy suttogássá válj ék.
- Ismerem - mondá -, majd megszoktassuk itt... Senki sem fogja keresni... Elmenni? Nincs mód reá...
Azután egy tál tarhonyás húst tett a jövevények elé. Az egyik szomorúan, nyámmogva evett belőle, a másik mohón látott hozzá, s aközben hol hátra beszélt, hol társát kínálta, hol a kutyának hányt csontokat, s azután oldalba rúgta, ha elkapá.
- Nem beszélhetni az öreggel? - kérdé a nőtől.
- Hagyjátok most abba, az öreget megint az ördögök gyötrik, nem halljátok, hogy énekel? Úgy énekel, mint akármelyik tót diák Luca napján.
És valóban a legtávolabb szobából mély, zúgó hangon zendültek át az ének szavai töredelmes, fájdalmas reszketegséggel:
Uram, bűneink soksága,
       Undoksága 
Érdemli haragodat.
Méltók vagyunk, hogy ellenünk 
       Szent Istenünk 
Felemeld ostorodat. -
Oly bús, oly szívfacsaró volt a bűnbánat, mit e férfias, harangszerűen zúgó hangok kifejeztek! Zsoltári ének egy hóhér házában!
A csüggeteg ifjú zavartan rezzent fel e hangokra. Végigfutott egypárszor homlokán kezével, mintha eszméletet akarna lelkében költeni, összefüggést találni annyi zavart, kietlen esemény között, azután lassanként ismét visszasüllyedt elébbi méla csüggetegségébe.
Kis idő múlva azonban újra hallaték ugyanazon ének, de nem az elébbi harangzúgású férfihangon; mennytiszta gyermeki hang kezde énekelni, bűbájosan, csengve, mint az üvegharmonika hangja:
De tudjuk, hogy ki megvallja 
       És átallja
Bűneit, s hozzád megtér, 
Azt nem űzöd el előled, 
       Sőt tetőled
Bűnbocsánatot az nyér.
Angyalok nem énekelhetnek szebben a mennyországban, mint minő e szózat zenéje volt! Ki lehet ő? Bűnbocsánatot hirdető angyal egy hóhér házában?
- Hát ezt a leányt még mindig üveg alatt tartja a vén fojtogató?
- Szentet akar belőle nevelni, mintha azzal is engemet akarna bosszantani, tudja, hogy sohasem szívelhettem semmit, ami szent.
- Az öreg, úgy látszik, hogy tökéletesen megbolondult.
- Ördögök vannak vele; a múlt héten három legény szökött meg tőle, mert nem állhatta a kegyességit tovább; ebéd előtt fél óráig olvasott nekik mindig a bibliából, s ha valamelyik nevetni talált, kidobta az ajtón, mint egy kölyökkutyát; képzelheted, milyen szép lehet egy hóhér, ki a másvilágról prédikál, s ököllel hirdeti az isten igéit.
- Talán már Mekipiros is tanult tőle valami imádságot?
- Hahaha! Hívd csak be! Te medvebocs! Mekipiros!
Mekipiros bejött.
- Gyere ide, hadd ütlek pofon. Nesze. Mégis vigyorogsz? Nesze, még egy. Sírsz mindjárt! Csinálj savanyú képet. Úgy. Tedd össze a kezed. Hunyd be a szemedet.
- Mármost kezdd rá.
A monstrum elkezdte mondani az imádságot. Az ember azt várta volna, hogy érthetlenül fogja azt eldarálni. Nem. Érthető, komoly hangon mondta végig, szemei hunyva maradtak, arca emberi alakot kezde elsajátítani, s szemeiből azon igéknél, melyek a bűnök kölcsönös bocsánatát hirdetik, két nehéz könnycsepp gördült elő, s végigfolyott ráncos, durva arcán.
- Hahaha! - kacagott a hóhérnő, s homlokon ütötte tenyérrel az imádkozót. - Hát a ,,kedves egészségére kívánom" hol maradt?
Mint lecsapó villám visszhangzó dörgése, szólalt meg ez embertelen gúnykacaj közepett a mellékszobából reszkettető hangon a dicséret verse.
A villámos ében ki mennydörög ott fent? 
A földnek reszkető ingása kit jelent?...
Az üstből kifutó forró víz egy percre eloltá a tüzet, minden sötétben maradt, minden megnémult, midőn hirtelen kicsapta a szél a félig betett ajtót, s a döbbenés némulatában hangok hallatszának, minők a halálmadár sikoltása, vagy mintha futó őrült vijjongna, önlelke elől szaladva.
- Halál! - Véres halál! - Irtózatos halál!
Az utolsó hangok már a messze távolban vesztek el. A láncos eb rémülten vonított utána.
S midőn a meggyújtott kéngyertya némi világot derített a sötétben, három alak látszott térdre nyomva az ijedelemtől. A két hóhérlegény és a monstrum. A dacos, kevély nő megvetően fordult az egyik legényhez, s büszkén nézett le rá.
- Hát még te is?!
- Nem hallád - rebegé ez - a halálmadárt?...
- Mit félsz tőle? Hisz anyám az, a félbolond.
       
Éjente a padláson hálnak a hóhérlegények. Maga a bakó az udvarra nyíló szobában. Mekipiros pedig kinn az akolban a láncos kutya mellett.
Minden elcsendesült. Künn elállt a szél, falevél sem mozdult, az alvó sóhajtását meg lehete hallani.
Ilyenkor a legkisebb hang oly csodálatos félelemmel tölti el az álmatlanul virrasztót. Majd mintha az ágy alatt elrejtett ember fészkelődnék - vagy mintha a kilincset fordítná valaki - vagy az ajtót zörrenti meg a szél, mintha valaki rázná kívülről - kopognak, suttognak az ember körül - éjjeli bogarak valahol papirosra akadnak, s úgy megzörögnek vele, mintha írna valaki a sötétben; - künn az utcán az emberek futnak, halkan dörmögve egymás közt. A tornyok sorba háromnegyedet ütnek; nem tudni, hányra. Az idő irtózatos hosszú, az éjszaka mélységes fekete.
Szénából vetett ágyon, durva takaró alatt egymás mellett alszik a két hóhérlegény. - Alszanak-e igazán? - Lehet-e ilyen helyen alunni? Szemeik hunyva vannak. Nem, az egyik nem alszik. Amint észreveszi, hogy társa nem mozdul, lassan félre hajtja magáról a takarót, s négykézláb a padlás belsejére lopózik, ott lehasal, a gerendák közti hasadékon lenéz. Azután felkel, lábhegyen a kémény mellé suhan, a deszkafalon háromszor kopogtat, azután lemászik a hágcsón a padlásról, a hágcsót a nyílásról elveszi, s füttyent a kutyának, az előjön; hallani, amint láncos örvét megrázza nyakán, s morogva, nyüzsögve a padlásajtó előtt lefekszik.
A másik legény pedig félig nyitott szemekkel amannak minden mozdulatát ügyelve kísérte. Ha feléje fordult, úgy tett, mintha alunnék, de mihelyt elvette róla tekintetét, felnyitá szemeit, és utánanézett.
Amint az utósó nesz elhallgatott, felszökött emez is álmatlan fekhelyéről, s a padlás belsején felkereste azon nyílást, hol társa lenézett. Könnyű volt rátalálnia, alulról lámpavilág tört keresztül a gerendázat hasadékán, mely a bakó szobájából jött.
Óvatosan hajlott oda, és lenézett a keskeny nyíláson.
Szigorún bútorozott szobát látott maga előtt. A fal mellett fekete szekrény állt, hármas lakattal bezárva, a szoba közepén keményfa asztal, két ágy egymás végiben, egy nagy és egy kicsiny, s két kartalan, háromlábú szék, az ablakban nehány elviselt könyv, az ágy felett nehéz, rezes puska. A halavány fényű lámpa az asztalra volt téve. Mellette egy gyermek olvasott a bibliából. A gyermek lábainál egy férfi feküdt, arccal a földre borulva.
Egy roppant termetű férfi, egy óriás, amint nagy, bozontos, szürke hajjal fedett fejét egy gyermek lábaihoz fekteti, kinek szépségén megáll a szem, fogva marad a lélek.
Egy kedves kis szőke fejű angyal - tizenkét-tizenhárom éves - haja csaknem ezüstszőke, mint az árvalányhaj, mint a holdvilágsugár - arca mennyeien fehér, mosolygása, mint angyalé - a fehér arc mosolygása oly túlvilági, mintha nem is öröm, nem is jókedv volna az, mi benne festve van, hanem valami magasabb érzemény, melyet ismerni még nem eléggé tiszta az emberi szív. Tán a buzgó hívő előtt jelenhet meg ily kép, midőn lelkét testéből kisírva, láthatlan védszentjéhez felzokog, s az egy mámoros ihlettség percében megjelen előtte, oly alakban, minőnek ember nem képzelé, és lemosolyog reá, mintha mondaná ,,Győztél az égen!".
A vénember ott fekszik a földön, ujjaival hajába markolva, s nedves marad a föld, hová arcát lefekteté.
Az árvalyányhajú gyermek pedig tiszta, mézédes hangon olvas a szent könyvből bűnbocsátó hangokat, kis kezével olykor a lapokat fordítja, s szelíd szemeivel áhítattal tekint fel, midőn az isten neve fordul elő.
- Imádkozzál, imádkozzál, én angyalom! Az isten meghallgatja a te szavaidat. Óh, a te apád oly bűnös, oly bűnös!
A gyermek leszállt hozzá, és megcsókolá ősz fejét, és tovább olvasott.
A vénember sírt keservesen.
- Óh, a te apád kezei oly véresek! Ki mossa le azokat? Annyi embert megölni, ki engem sohasem bántott, ki nekem semmit nem vétett. Hogy féltek a haláltól, milyen szomorúak voltak, hogy várták a kegyelmet, mint nézték, hogy nem jön-e az a fehér zászló! Óh, mint kértek, mint csókolták kezeimet, hogy még csak egy pillanatig ne, ... hiszen az élet olyan szép. És énnekem meg kellett őket ölnöm. Meggyilkoltam - mert a törvény parancsolá.
A vénember mély, keserű hörgésbe fojtá el sóhaját.
- Ki fog felelni majd helyettem, ha isten kérdeni fogja mennydörgő szavával: ,,Ki merte az én műveimet elrontani? Ki merte a halált osztani énkívülem?" Ki fog felelni, ki fog kimenteni engem, midőn bíráim is oly halvány, hideg alakok lesznek, mint azon eszköz, ki kezökben halál és ember félelme volt? - S ha van találkozás ott fenn, vagy tán - ott alant, hóhér és kivégzett egy asztalhoz ülnek! Óh, e véres lelkek, mik fej nélkül járnak a másvilágon! Óh, irtózatos, irtózatos! Embert fejétől elválasztani... S hátha ártatlan volt, hátha vére felkiált az égre, hátha tévedt a bíró... Hatalmas mennybéli atyám!...
Az ősz óriás iszonyú kínlódással fetrengve hanyatt fordult, s ökleivel veré mellét. Ekkor meglátszék arca. Vihardúlta, kemény arc volt az, megbarnítva sok év napjától, szakállában egy-egy csomó megőszült, szemöldei feketék voltak. Alakjából egészen ki volt véve, minden izma vonaglott, reszketett.
A kislyán leszállt hozzá, s kérlelve simogatá verítékes homlokát, ölébe vette nehéz fejét, s nem látszott félni tőle, pedig oly irtóztató volt. - Mint egy elkárhozott - a síron innen.
A vénember összecsókolá a gyermek kezeit, lábait, s félénken, gyöngéden átölelve nagy, ideges, reszkető kezével, odabútt hozzá, arcát ölébe rejté, s suttogva, meg-megszaggatva, fojtottan beszélt, mintha az iszonyú szavak alatt kiszakadna nagy melléből a lélegzet.
- Lásd, kisleányom - egyszer a bírák egy fiatal gyermeket halálra ítéltek. - Én istenem, még szakáll sem volt arcán - olyan fiatal volt. Három napig ült a siralomházban; minden ember siratta, aki látta - ezen fiatalembert azzal vádolták, hogy apját megölte. Nem tagadhatta, ott aludt a szobában, s a kés az ő véres ágyába volt elrejtve. - Hiába mondá, hogy ártatlan, hiába hítta az istent tanúbizonyságul - meg kelle halnia. - Mely nap lefejezték, a kocsi mellett, mely őt a vesztőhelyre vitte, két asszony futott sírva-ríva, fekete gyászruhában. Egyik az édesanyja volt, a másik édestestvére. Hiába sikolták, hogy ártatlan ő, hogy nem szabad meghalnia, s ha vétkes volna is, megbocsátanák neki azt a gyászruhát, hiszen csak ők az árvák, ők vesztettek mindent! Hasztalan, meg kellett halnia. Mikor leült elém a halálos székre, letevé ruháját, még akkor is felém fordult, és azt mondá: ,,Fáj, hogy meg kell halnom, mert ártatlan vagyok". Bekötém szemeit. De kezem reszketett, mikor hozzávágtam, s a kezemre feccsent vér égetett, mint a tűz... Óh, gyermekem, e vér ártatlan volt. Egy év előtt egy országos zsiványt végeztem ki; mikor a hágcsóra léptem vele, nevetve hozzám fordult, azt mondva: ,,Ezen a helyen kend egy szép, fiatal gyermeket fejetlenített meg, kit apagyilkolásért elítéltek; annak az apját is én gyilkoltam meg, s a kést ágyába rejtém el. Kössen fel hamar"... Óh, leányom, te fehér angyal - könyörögj istennek, hogy e szavakat hagyja elfelednem. - Hisz én nem vagyok oka e vérnek.
- Eredj alunni, édes jó apám. Az isten jó, az isten nem haragszik senkire. Minek sírsz? Hiszen te nem vagy rossz ember, mert ha az volnál, engemet nem szeretnél. Lásd, a múlt nyáron két kisgyermek a faluból az erdőbe ment virágot keresni, ott az égiháború utolérte őket, s amint egy fa alá menekültek, hogy meg ne ázzanak, ott a villám mindkettőt agyonütötte. Pedig a villám az isten fegyvere, s ezek is ártatlanok voltak. Ő tudja, hogy miért ad életet és halált, mi nem. Eredj alunni, jó apám! Az isten mindenütt közel van, s nem fordul el senkitől, ki szemeit hozzá felemeli. Lásd, én mindenütt látom őt. Fejem fölött van, ha alszom, kezemet fogja, ha a sötétben járok; látom, ha az égbe nézek, látom, ha szemeimet behunyom. Ő nem kerül senkit. - Csókolj meg, és eredj alunni!
A nagy, izmos ember lassan, inogva állt térdre. Keblére szorítá a fehér gyermeket, s felemelé durva, kemény arcát. Feltekinte, s ajkai rángatóztak, álla reszketett, mintha imádkoznék, s könnyei megeredtek. Azután felemelkedék. A kisleány átkarolta favastagságú, izmos karját. Hagyá magát tántorogva ágyához vezettetni, s ruhástul végigdőlt abban. Percnyi hánykolódás után dörgő horkolása reszketett a szobában végig, nyugtalanul meg-megszakadva. Olykor álmában szorongva, aggodalmasan kiálta fel, érthetlen, eszméletlen szótagokat, s nyögött irtózatosan.
A kis, fehér leány pedig eloltá a lámpát, mielőtt levetkőzék; a feljött holdvilág sápadtan sütött át az ablakon, s arcát még fehérebbé, haját még ezüstösebbé varázsolta. Odasütött hófehér ágyára. Rásütött szelíd szempilláira, mosolygó arcára, imát rebegő, kedves ajkaira.
Így szállt rá az álom hófehér holdsugár képében. Mosolygó arccal, összetett kezekkel, imádkozó ajkkal aludt el; az őriző angyal hófehér ágya fejénél...
Hallgatva bámulta e jelenetet a padláson az ifjú. S midőn fölállt, sokáig elgondolkodva támaszkodék a padlatgerendának, merően bámulva lábai elé, melyek alatt oly két különböző lélek aludta álmait.
Nagyot fohászkodék. Az éj csendében úgy tetszett, mintha fohászának visszhangjául suttogó szavakat hallana. Figyelt - világosan kiveheté a hóhérnő erőteljes, dörmögő hangját, mely úgy tetszék, mintha a ház ellenkező feléről, valahonnan alulról jőne.
Ment a hang után, s amint azon helyre jutott, hol társa a kémény mellett a padlatot háromszor megkopogtatá, világosan hallá, hogy két ember halkan beszél egymással. - A hóhérnő volt az, és szeretője.
Undorodva fordult el onnan az ifjú. Azonban úgy tetszék neki, mintha e heves szóváltás tán mégsem szerelemről beszélne. A hóhérnő szava gyakran felemelkedék.
- Pokolba vele! - kiálta.
- Csitt, csitt! - suttogott a férfi. - Valaki meg találja hallani.
- Eh, aluszik ilyenkor isten és ember!
Mit beszélhetnek ezek? Kit akarnak bántani? Szeretni nem tudnak ők senkit. Jaj annak, kiről ők megemlékeznek.
Lassan odalopózék, és hallgatott.
- Ha ezek fölkelnek, nem marad kő kövön - monda a hóhérlegény.
- S hiszed, hogy elindulnak szavaidra?
- Gondoskodtam róla. Ez a nép urait nem szereti, mert nincs is oka rá; nyúzták, köpködték, alábbvaló volt a kutyánál. Egy üszköt kell közé vetni, s lángra lobban. Maguk az okosabbak, kik valamit tanultak, a legrövidebb eszűek, két hír közül mindig azt hiszik el, amelyik legképtelenebb; mondtam, hogy készen legyenek a veszedelemre. Vigyázzanak kutaikra, szérűikre, mert az urak meg akarják őket mérgezni. Ha kérdezték, miért, elmondám, hogy az ország úgy körül van véve ellenséggel, mint egy kert, s most az urak döghalált akarnak csinálni az országban, hogy be ne merjen jőni. A nép gyanút kapott szavaimra, mert régóta hallá, hogy az urak várják a döghalált, s miután ez volt az első magyarázat, mit egy előre megjövendölhető járványról hallott, ezt hitte el. Gyanúja megvolt. S midőn az urak azt az okosat találták ki, hogy eleve külön temetőt árkoltassanak el a kolerai halottak számára, persze azért, hogy a többi holtakra el ne ragadjon a betegség, úgy hitte a nép szavaimat, mint a próféciát, s várja, hogy az urak hogy fogják megmérgezni a szegény embereket; látva, hogy előre készülnek hozzá.
- Ördögien dicső fiú vagy, Iván.
- Ehhez jött a kassai orvosnak azon nyilatkozata, hogy ha a nép a mentő vismuth porokat be nem akarja venni, erővel tölteti belé, kutakba önteti, szérűkön szóratja el. Mintha minden ember a mi kezünkre dolgoznék.
- Nem sejt ez a fiú odafenn valamit?
- Nem gondolnám, de beszéljünk lassabban. Azt ígértem neki, hogy majd itt el fogom rejteni. Azt hiszi, hogy kapitányát agyonlőtte. Szeretőjénél kapta, s rálőtt, az ember elesett, de nem halt meg. A fiú pedig megszökött a katonaságtól. Régóta biztattam e szökésre; nagy szükségem volt rá, mert már harmadszor szökik, s ezért okvetlen felakasztják. Nem rossz gondolat, éppen a hóhér házához szökni. Másutt akárhol fogják kereshetni, csak az akasztófa alatt nem. S ha itt megtalálják, nem messze kell neki fáradni.
- Haha! Ha hallaná!
És hallotta.
- De más célom van vele. Üldözőit mindenesetre nyomába hozom, kik őt elfogják, s elviszik Hétfalura, hol a hadbíró kimondja majd rá a halált, s ekkor kiteszik a siralomházba. A hétfalusi környék népe szereti a fiút mint tulajdon fiát, de apját gyűlöli, mint a sátánt. Nem lesz nagy mesterség ily zavargós időben felbujtogatni a népet, hogy mikor a fiút akasztani viszik, kaszára, vasvillára kapjon, őt kiszabadítsa, vállára emelje, s azzal nekirontson apja kastélyának, ki a fiút teljes életében üldözte, azt lerombolja, s ezzel meg van kezdve a lázadás.
- De akar-e majd a fiú e kezdetnek feje lenni?
- Ne aggódjál! A halál iszonyú kép. Nincs oly irtózatos út, melyre rá ne lépjen az ember, hogy azt kikerülje. Különben is, olyankor az ember nem bír az eszével, hagy magával tenni mindent öntudatlanul, s ezáltal saját neveink kimaradnak a lázadásból, mely ha el fog fojtatni, főnökül őt ott fogják találni. Ránk a gyanúnak árnya se szálljon.
- Csókolni való vagy, Iván.
- Soha meglepőbb lázadás nem ütött ki a nép között, mint ez leend. Mint szálland a hír faluról falura, saját fia támadt a méregkeverő apa ellen bosszút állani a nép élire, s felkoncolá apját, testvéreit, s lerontá ősi házát. Irtózatos fekete esetek fognak szétfutni az országban. A nép őrült dühbe fog jőni ezek hallatára, míg az urak eliszonyodva, a sejthetlen veszély kitörtével azt sem fogják tudni, hogy hol vannak.
- Ördögi fiú vagy, Iván, hadd öleljelek meg...
Az ifjú minden ízében reszketve kelt föl kémhelyéről. Minden szót hallott, mi ott alatta kimondaték.
Percig félőrülten, eszméletlenül állt ott elbámulva, magánkívül. Majd a kétségbeesés eszméletével kezde körültekinteni, mint a verembe hullott vad, mely keresi a menekülést, megfeszíti minden erejét, küzd, találékonnyá lesz, a szabadságérzet elfeledteti vele az élet ösztönét, nincs félelme semmitől. Sikertelen erőszak után kétségbeesetten adja meg magát, lefekszik, behunyja szemeit, s perc múlva ismét újra kezdi a sikertelen menekülési harcot.
Lenézett a padlásnyíláson. A hágcsó el volt onnan véve, s alant az udvaron a nagy, lompos kutya cammogott morogva s örvét rázva nyakán. Olykor a bundáját tépte fogaival, vagy a farkát harapdálta, s a holdvilágra morgott.
Az ifjú kezében egy jó éles kés volt, azt fogai közé szorította, és széttekintett. Szükség esetén megvívott volna a kutyával, s lehet, hogy megölte volna. De ez nem eshetett volna meg zaj nélkül. S neki mindenáron észrevétlen kellett menekülnie.
A kerítés is magas volt, hogy juthasson azon keresztül? A hágcsót nem látta sehol.
A ház túlsó felén, a hóhér szobájának ablaka előtt volt egy nagy eperfa, melynek terebélyes ágai ráhajlottak a háztetőre; ennek ágairól könnyen a kerítésre lehete jutni; onnét aztán csak egy merész szökés kell, alig másfél ölnyi magasról.
Mint a kalitkájából menekülő párduc, mászott ki a padlás szűk ablakán az ifjú, szájába fogva kését. Hason csúszva felkapaszkodott a ház gerincére, ott óvatosan végigmászott az eperfáig, megfogta annak egyik lehajló ágát, felkapaszkodott rá, s átlépett a túlsó felére... Csendesen, legkisebb nesz nélkül...
Itt azonban a kerítésig jókora ugrást kellett tennie, s eközben túlszámítá az ág erejét, melyen állt; nagyot reccsenve tört le az alatta, s ő félesésben, kezeivel kapaszkodva maradt a kerítésen.
A nagy reccsenésre észrevette a komondor a menekülőt, s üvöltve rohant neki, s míg az magát a kerítésen túlvetni erőködve hánykolódott, öltönye egyik szárnyát elkapta, s annál fogva dühösen rángatta lefelé.
- Ki az? - dörgött közbe egy felriadó hang. A hóhér felébredt az ablaka előtti zajra, s kinézett az udvarra. Egy embert látott ott a kerítésen mászni, ki előtte egészen ismeretlen vala, amint kutyája lefelé ráncigálta. - Ohó, megállj, akárki vagy! - ordító, s eszeveszetten puskát ragadott, s ráfogta a szökevényre. Szemei vérben forogtak. Ekkor egy fehér kéz lenyomta fegyverét, s erős, csengő, gyermeki hang kiálta rá onnét belül:
- Ismét gyilkolni akarsz, apám!?
Az ember keze aláhanyatlott. Percig mozdulatlan volt, arca elsápadt. Azután ismét visszanyeré nyugodt tekintetét. Átölelte a gyermeket, ki fegyverét lenyomta. Azután oda célozott. A lőszer eldördült... A nagy láncos eb ordítás nélkül esett le a földre, s végigmeredt rajta. A szökevény egy lódulással átugrott a falon.









Jókai Mór: Szomorú napok


III. Gyermekgonosztévő
Azon ház, mely most Hétfalu közepén oly elhagyottan áll, nem volt mindig oly szomorú tekintetű.
Ablakai, mik most be vannak szegezve vagy téglával berakva, egykor virágokkal voltak tele; azok a fák, mik most körüle kiszáradva állnak, mintha urokat gyászolnák, s nem akarnának többé kizöldülni annyi iszonyat után, mi alattok történt, egykor gazdag árnyékot vetettek az alattok elhelyezett márványpadra, hol komor, öreg úr szokott estenként üldögélni, s gyönyörködött a pompás ibolyákban, mikkel udvara tele volt.
Gyönyörködhetett, hiszen szíve tövissel volt tele.
Ez volt Hétfalusy Benjámin.
Azon két ablak előtt, mely a kertre nézett, s mely most be van falazva, egyetlen szőlőtőke volt ültetve, melynek indái gyümölccsel rakodtan kapaszkodnak fel a háztetőig. Most elvadulva fekszik ez a földön, s éretlen egreseivel a közel bokrokra tekergőzik.
Ez ablakok sűrűen le voltak függönyözve. A sárga selyemfüggönyök beteges fényt árasztottak el a szobán, hol minden oly csendes, oly szomorú volt.
Beteg volt a háznál. Hétfalusy Benő leányának, az egykor oly kevély Leonórának kisfia, Ödönke.
Ezt a szegény asszonyt sok csapás érte. Lázas kalandok közt leélt fiatalság után férjhez ment a becsületes Zihanyihoz, s lett két szép gyermeke, egy fi és egy leány.
Ödönke és Emma voltak neveik. E gyermekek szüntelen civakodtak egymással; de hisz ez oly mindennapi dolog testvérek között.
Egy napon a kisleány eltűnt; senki sem tudta, hova lett. Keresték erdőkön, mezőkön, a közel tóban, szerte a vidéken, a kedvenc leány sehol sem volt.
Ödönke e naptól elkezde betegeskedni. Elveszté arcszínét. Étlen, álmatlan lett. Agynak feküvék, szüntelen a láz gyötré. Éjente félrebeszélt, s ilyenkor szüntelen Emmát, kistestvérét hítta, kiáltozá, és sírt, és megmereszté arcát és szemeit, mint egy őrült.
Az orvosok azt mondták, hogy a nyavalya töri. Gyógyíták mindenképp. Misem használt neki, napról napra rosszabbul lett, s apja, anyja reggeltől reggelig sírtak ágya mellett.
Éppen úgy, mint azon este, mikor künn úgy zúgott a szél, úgy csapkodta a jéggel elegy záport az ablakokhoz.
A gyermek sírt, nyögött az ágyban, künn ugattak a kutyák, fütyült a szél, az elszabadult kútostor nyikorogva himbálta magát az ágason, mintha kísértet énekelne odakinn.
- Ah - nyögött félálmában felneszezve a beteg -, Emma! Eresszék be a kis Emmát! - Nem hallják, hogy sír odakint! - Nem tud bejönni az ajtón! - Fázik, fél a sötétben. - Menjenek ki, nézzék meg!...
- Nincs senki ott kinn, kisfiam, édes, beteg fiam.
- Van, van, én hallom, hogy ott van, az ajtót kaparja, a kilincset zörgeti, a kutyákkal enyeleg; nem hallják, hogy nyög, édesanyám, édesanyám...
- Aludjál kedves betegem, nem jöhet ide senki, minden zárva van.
- Meghalt, meghalt - nyöszörgé hagymázosan félrebeszélve a fiú -, megölték a rossz emberek, mikor az erdőn járt virágot szedni. Követ kötöttek a lábára, beledobták a sárga tóba. Istenem, istenem! - Miért nem sietnek, mindjárt belefullad! Ah, istenem -, hogy vérzik a homloka... Ah...
A szögletben az apa térden állva imádkozott. Az anya könnyes szemekkel takargatá a beteg fiút, s az ősz öregapa mereven bámult maga elé.
- Hah! - Nem hallják, a kis Emma megint sír, nincs jól eltemetve a föld alatt, ki akar jőni. Csitt, csitt, ne menjenek oda, talán majd elhallgat.
Künn rázta a fákat a zivatar.
- Jaj - zörgetnek az ajtón. Engemet keresnek. Meg akarnak ölni. A kis Emmát hozzák. Istenem, ne hagyjanak! Mondják, hogy nem vagyok itt. Zárják be az ajtót! Apám, apám, ne hagyj!
Oly irtózatos volt a kétségbeesés e halvány, izzadó kór, gyermekarcon. Angyalokat szoktak kisgyermekek alakjában festeni. Ha valaha festőnek eszébe jutna négyéves gyermek arcával festeni ördögöt, elesett, elkárhozott lelket, ilyen lehetne az.
- Isten, könyörülj rajta, és vedd őt magadhoz - hörgé az asztalra roskadva arcával az öregapa. Nem nézhette a gyermek emberfölötti kínjait; míg a gyönge, elkeserült apa sírva nyögé:
- Egyetlenegy fiam, kedves szép reményem!
A gyermek futni, bújni akart, minduntalan felugrált ágyából, s irtózatos képeket látott, és azokról beszélt, s küzdött és vergődött magában, mint kit kígyó bánt belül.
- Jer leányom, fiam, jertek! - nyögé az öreg Benjámin, és letérdelt. - Térdeljetek mellém, imádkozzunk érte, ha bűneink büntetése megért, ránk szálljon az, ne e gyermekre.
S a három szülő letérdelt az ágy mellé, egymás kezébe tette kezét, és sírt, és az istent hítta, és gyógyulást kért.
E percben a kapun három erőszakos ökölütés hallék, az ebek vonítva futottak végig az udvaron, s éles sivöltő hangon hallék e szó: ,,Halál! halál!".
Az imádkozó öreg fölugrott térdéről, dühösen, mint kin az őrültség üti ki magát, átkozódva kapta le fegyverét a falról, s kirohant az udvarra, és kereste, hogy kit lőjön agyon, ki kiáltott.
Tán ha az égből jött volna e kiáltás, az égbe lőtt volna! Ah! Az életért imádkozónak ámenére halált kiáltani!
És ismét hangzék a sivító hang: ,,Halál, halál!". Éppen úgy, mint azt a kuvik szokta mondani.
A halálmadár ott állt a rácskerítés előtt, szemeivel az ablakokra nézett, fehér volt arca, mint a halotté, fehér haja lobogott a fergeteges éjszakában.
- Tiéd a halál, őrjöngő boszorkány! - ordítá rá Benjámin, s alig tízlépésnyiről rásütötte fegyverét.
A halálmadár ránézett, és meg sem mozdult. Benjámin kábultan ejté ki kezéből a fegyvert, nem jutott eszébe, hogy a golyókat ő saját kezeivel szedte ki abból, nehogy egy kárhozatos percben önagyát szakítsa szét velök.
- Mit akartál, Benjámin? - szólt sértő, nyugodt hangon a vénasszony. - Nem tőled jön a halál, hanem hozzád. Engem nem ölhet meg senki. A halál itt felejtett engem, nem gondol, nem törődik velem, hágy elevenen lélekké változnom. Vén vagyok és rút, a halálnak sem kellek már; az is jobb szereti a szépet, a fiatalt; a szép, ifjú nőket, mint a te leányod, az erős, derék férfiakat, mint vőd; a gyenge piros gyermekeket, minő unokád, s az olyan kövér, érett gabonát, mint te magad, kinek több már a bűne, mint a hajaszála. - Hétfalusy Benjámin, én láttalak téged fiatalnak, mikor házamból kipöröltél, s kivetted kezemből a száraz kenyeret is. Ugyan meghíztál tőle! De panaszos volt az árva könnyel áztatott kenyér, nincs rajtad isten áldása. - Megvénültél. Meghalsz. Nem hagysz magad után senkit, te temeted el mind, akiket szerettél. De én élve maradok, hogy sírodat meglássam. Kiböjtöllek a világból, hogy meglássam, hogy pusztul el minden, ami a tied volt. Ez a szép ház mint marad üresen - ezek a fák hogy száradnak ki egyenként - földeiden hogy osztoznak meg idegen emberek. - Eredj haza - úgysem sokáig fogsz itten lakni. Odakint majd meglátogatlak.
A halálmadár fölegyenesedék e szavaknál, még egyszer nagyobbnak látszék így, mint szokott összegörnyedve lenni; mankójával a temető felé mutatott.
A kutyák rémesen ugattak a ház háta mögül, és nem mertek előjőni.
A vénasszony ismét összehanyatlék. A kerítés mellett nagy rakás deszka volt felrakva, mankójával hozzáért:
- Mennyi szép koporsónak való fa! - mormogá magában, s dünnyögve, bicegve, mankójára támaszkodva odább ment. Hétfalusy Benjámin az udvaron ájultan feküdt, s midőn magához tért, nem bírt szólani többé. Nyelvét megütötte a szél. Másnap hajnal előtt, mikor a háznál mindenki aludt, egyedül, lopva, senkitől nem kísérve távozott el a háztól Zihanyiné, s a kerteken keresztül Magdolna viskójához sietett.
Ez az úri asszonyság mívelt külseje dacára minden babonát és kuruzslást hitt és használt, s e gyöngesége miatt nem első eset volt nála, hogy a vén javasasszonynál megfordult.
Ott ő magának kártyát vettetett, jövendőt mondatott, italokat főzetett, miktől a férjek hűségesek lesznek, szavakra taníttatá magát, amiktől a szúnyogok elvesznek, balzsamokat használt, miktől a bőr megfehérül, s hitte a vénasszony minden szavát.
Magdolna sokáig hagyta őt az udvaron várakozni, míg az ajtót kinyitá neki. Azt mondta, hogy sokat imádkozott, s behúzta maguk után az ajtót.
Az úri asszonyság leült egy szalmaszékre, és elkezdett sírni. A vénasszony pedig egy zsámolyra kuporodott, és gombát tisztított az ölében.
- Magdolna asszony, nem segíthet-e fiamon? - zokogá Zihanyiné.
- Nem.
- Mindenemet odaadom annak, ki őt meggyógyítja. Óh, ha látná, mennyit szenved, ember annyit nem szenvedett soha.
- Tudom; még fog többet is szenvedni.
- Egy orvos sem tud rajta segíteni.
- Számára nem termett gyógyító fű a mezőn, mindegy volna, ha balzsamban fürösztenék is.
- Meghal...?
- Jó volna lelkének, ha még csak meghalna.
- Hát mi van még a halálnál több?
- Elkárhozik!
- Te őrjöngsz! Egy gyermek, ki négy év előtt még angyal volt az égben, egy négyesztendős gyermek...
- Vétkezett, mennyi egy hosszú életre, s egy örök kárhozatra elég.
- Úgy annak a véteknek még nincs neve az emberek előtt.
- Van: átkozott és iszonyú. - Testvérgyilkolás.
- Irgalmas isten! - Ne halljam, amit mondasz.
- Minek kérdeztél? Én nem szóltam senkinek. Eredj haza, nagyságos asszony, az isten kegyelmét nem adják pénzért.
- És mégis úgy van. Szüntelen testvérét emlegeti. És - óh - milyen arca van olyankor.
- Tudom. Az utcára kihallik nyögése. Szegény ember gyermeke, ha úgy jajgatna, a kútba dobnák.
- Szólj; hol, mint eshetett az?
- Künn játszott a két gyermek a tóparton, én a túlsó parton szedtem a nárdusfű virágát. Egyszer egy partos sziklán a két gyermek egy szép virágot vett észre. Mindkettő sietett leszakasztani. A lyány hamarabb odaért, s amint leszakítá a virágot, a fiú elkezde vele civakodni, s amint egyet rántott rajta, a kisgyermek leesett a partról, fejét egy kemény fa gyökerébe csapta, s ott maradt mozdulatlanul. Elsápadva állt mellette a fiatal Káin, ijedten, elmerülve nézte, mint folyik testvére halántékából a vér. Látta, hogy meggyilkolta testvérét, s hasztalanul kérte, ráncigálta, hogy ébredjen fel újra. Azután elkezdett sírni, mint a kétségbeesés, nekifutott a tónak. Én láttam, mint tekinte le a vízbe, és sokáig nézett bele, tán bele akarta magát fojtani. Félt attól az arctól, mely a víz színéről felnézett reá tulajdon szétdúlt arcától. Lassan visszalopózék ismét; fehér volt, mint a halál, és ajka kékült. Széttekinte: nem látta-e valaki? Azután hirtelen felölelte az élettelen testet, s képtelen erővel vonszolta azt egy árokig, melyet sűrűn benőttek a bokrok, s ott betemette azt ágakkal és falevéllel. Még ekkor volt élet a lánykában; amint a fiú a ráhalmozott leveleket lábával letaposta, felnyögött, és azt mondta: ,,Ne temess el, Ödönke, Emma nem sír, Emma nem mondja meg mamának..."
- Óh, kedves kisleányom!
- A fiú, amint e szót hallá, elkezde futni, futott, míg aléltan lerogyott az erdőben, hol makkoló kanászok találtak reá, s azóta szüntelen a forró hideg leli.
- Álomnak is iszonyú!
- Igazat mondtál, ilyesmit csak a te családod érdemelt meg; testvérgyilkos már négyesztendős korában. A ti bűneitek siettetik a világ elmúlását.
- S hova lett kedves, ártatlan leányom picike holtteste?
- Másnap kerestem, de nem találtam; aznap nem mertem odamenni, mert féltem, hogy majd azt hiszik, hogy én öltem meg. Néhol egy-egy rongy akadt fenn a bokrokon kis, rózsaszínű ruhácskájából, meg egy kis, piros, aranypillangós cipő s a tarka szalagok, mik hajába voltak fűzve. Éjente sokszor hallom, hogy azon a tájon a farkasok ordítanak. Azok tán tudják, hogy hova lett.
- Bárcsak meghalna ez a fiú! - kiálta kétségbeestében az anya.
- Ha nem kívánnád is, meglenne. Vén ember tán meg tudna élni e lelki ráksebbel, de a gyermeket meg fogja az emészteni. Óh, a lélek férgeit nem hajtja el semmi orvosság.
- Sokáig fog-e még kínlódni?
- Ha nem akarod küszködését látni, állj meg ágya előtt, mikor kívüled senki sincs ott, vess keresztet magadra háromszor, s mondd neki a szavakat, miket haldokló testvére mondott: - ,,Ne temess el, Ödönke, kis Emma nem sír!" - és ő meg fog halni.
- Mint fogja apja siratni! Neki ez volt kedvenc gyermeke, nem a kisleány.
- Mint fogja öregapja siratni mind a kettőt. Neki kedves volt mind a kettő.









Jókai Mór: Szomorú napok


IV. Isten látogatásai
Sötét volt az egész vidék, fele múlt el az éjnek, az élet nem volt sehol.
De e sötétségben nem lakott az álom. Isten rettenetes szava elűzte azt az emberek szeméről, úgy mennydörgött az ég, mintha szét akarta volna morzsolni e ködös csillagot itt alant. - Ki bírt volna alunni ilyenkor?
Egyik villám a másikat követte. Ha néha a harsogás szünetet hagyott, lehete hallani a harangszót, mivel hitbuzgó népek szálltak táborba a világijesztő fergeteg ellen.
Hallgatva imádkozik ilyenkor minden lélek néma fekhelyén. Egy ablakban sem ég a gyertya, szembehunyva fekszik takarója alatt az álmából fölriadó, s bűnei jutnak eszébe, s azoknak büntetése - a halál.
Csupán egy háznál nem alszanak. Talán senki sem alszik ott a ház urától kezdve a házőrző ebig. A földesúr háza ez, ablakai mind ki vannak világítva, ajtajai zárva mind.
A kertre nyíló szobában egyedül volt az anya és beteg gyermeke.
A gyermek forrólázban volt, iszonyúan félrebeszélt; arcvonásai változtak minden percben.
És az anya minden szavát értette halálos lázálmának; azon vonások minden kifejezésiben feltalálta a gondolatot, melynek iszonyú változatai alatt egy férfiszív is meg tudott volna szakadni.
Mit kelle szenvednie!
Ki mérget vesz be, iszonyúan hal meg, egyenként szakadnak el erei; inai, ízei ropognak, velője összeég. Óh, de mi ez azon halálhoz, mi a megmérgezett léleké! Amabból tán van gyógyulás, emebből soha. Amazt tán bevégzi a sír, ezt az sem; innen is, túl is rajta átok az emlékezet.
Megbünteti az isten az apák bűneit a fiakban és az unokákban negyedíziglen. Beoltják vérük rosszaságát fiaikba; egyik nemzedék a másiknak adja azt át; nyomorék, mikor születik, bűnös, mikor eszmélni kezd, kárhozott, mikor meghal.
A gyermek homlokáról gyöngyözött az izzadság; olyan már három nap óta, mint a halál. Nem olyan, mint a halál! Mint valami a halál után.
Az orvosok azt mondák: lehet, hogy megél, de örök időkre tébolyodott marad.
Minő jövendő egy négyéves gyermekélethez! Terheül a világnak, terheül önmagának, a lélek halála után évtizedekig élni. Örökre tébolyodottul!
Jót tenne vele, ki meg tudná ölni...
Fogja-e isten tenni?... Vagy élve akarja őt hagyni, hogy az élő kárhozat arcával rettentő példát mutasson a népnek, eleven tanújelét büntető kezének?...
Elfogad-e váltságul ennyi szenvedést az apa, az anya, az öregapa összes bűneiért? Vagy amilyen hosszúk voltak a vétkezés évei, oly hosszúk leendnek a büntetésé?
Ki lesz, aki szenvedéseinek véget vessen?... Hallgatva ül ágya fejénél az édesanya...
Nem, ő nem teheti azt.
Hiszen ő mégis anyja neki. E fiatal virág gyökerei félig még az ő szíve földébe vannak nőve. Jótét volna ugyan rá nézve a halál. S tán jobban el lehetne őt feledni, ha már a föld alatt volna. De az életet nem adja ember, a halált sem szabad neki adni. Várnia kell, míg a kimért napok utósója eljön.
Pedig az csak nehány szóba kerülne.
A halálmadár megsúgta a bűvös mondatot, melynek hallatára a halál megjelen.
De ki merné őt ilyenkor hívni, mikor a mennydörgéstől a föld alapja reszket?
Szegény asszony!
Csoda, hogy ő is meg nem tébolyodik. Már sírni sem tud; keble mint piheg; nem volna jó embernek tudni, miről ő gondolkozik.
- Hívnak! hívnak! - rebegé a gyermek. - Fejetlen emberek. - Szaladnak utánam. - A fekete kutya kaparja a földet. - A halott keze kilátszik. - Szegény kis Emma!
Az asszony reszketve állt föl fekhelyéről, csendesen, nehogy zörögni találjon, állt fel székéről, az éjjeli lámpát az asztalon nem bírta elfúni; lélegzete kevés volt reá, leverte azt onnét, úgy oltá el.
Azután a sötétben az ablakhoz ment, megnézni: vajon be vannak-e jól húzva a függönyök, nem néz-e be valaki onnét kívülről, tűzszemekkel, mik keresztüllátnak a fekete éjen. Hah! Minőt villámlott a szeme közé! Azután ismét sötét lett; - senki sem látta - senki...
...Elhatározta-e magát?
Visszament lassan az ágyhoz. A gyermek rémségesen nyögött. Fájdalmas hörgése közt szavakat makogott.
- Milyen kék - a szája... Milyen véres - a homloka... Szegény kis Emma!
Az asszony odahajolt ágya fölé. Meg-megjelent kísértethalvány arca, amint néha a villámfény átlobbant az ablakon. ...Elhatározta-e már magát?
- Szegény kis Emma... - nyögé a fiú.
E nyögésre a nő háromszor keresztet vetett magára, s tört hangon, elfulladt szóval mondá:
- Ne temess el, Ödönke, kis Emma nem sír...
Mint a szíven talált vadmadár sikoltása, oly hangon kiálta fel e szóra a gyermek; azután hosszat, nagyot sóhajta, és elhallgatott.
- Hah! - ordíta kétségbeesetten az anya, mintegy föleszmélve bűvös kábulatból, melynek hatása alatt szenvedett.
- Segítség, segítség! - s őrjöngve futott a csengettyűzsinór felé, mely a kandalló felett csüggött alá.
Megkapta az aranyzsineget, a csengettyű szólt, mint a lélekharang, midőn hirtelen földrendítő csattanás hallaték, a villám beütött a kandalló kéményén át a szobába, végigfutott, mint fényes tűzkígyó a csengettyű sodronyán; a csengettyű érce olvadtan hulla le; ekkor vakító fénnyel futott végig a csengettyűzsinór aranyos bojtján, s halk pattanással elenyészett.
A csattanásra összefutott az egész cselédség.
Rémült, ijedt arcokkal jövének egyenként, lepedőkbe, ágyruhákba burkolva, ki mit kaphatott magára hirtelen, mint kísértetek, fehér gyászruhában.
A szobában két halott feküdt, az anya és gyermeke.
Holt, sápadt tetemek; arcaikat úgy feledte a halál, amint kimúltak: a rémület és kétségbeesés pokol-kifejezésivel. Keserű jajkiáltás hangzott szét a házban.
Jött futva az apa és nagyapa.
Vijjongva, sikolta, mint valami soha nem látott vad, rohant halottaira az édesapa, a gyermektől az anyához és ismét vissza, csókolta, tépte őket. Kebléhez szorongatá, és üvöltött, mint kit az isten irgalma elhagyott.
Tántorogva, némán jött a nagyapa. Fehér ruhában, dúlt fehér hajakkal, mint kísértetkirály.
Nem tudott szólani. Szélütött nyelve egyetlen hangot nem adott kietlen bánatának. Térdre esett halottai előtt. Arcát fölemelte. Mint erőködött csak egyetlen szót szólani! Egyetlen fájdalmas jajszót, mely az egekbe hasson. És néma volt örökre. Szája mozgott, mintha beszélne, de nyelve hallgatott...
Óh, mennyit kellett e családnak vétkeznie, hogy annyit szenvedjen?









Jókai Mór: Szomorú napok


V. A nem szeretett fiú
Nagy nehezen megvirradt. Hideg, borongós lett a reggel, mint szokott viharos éjszaka után.
A halottas háznál nagy járás-kelés volt; szemfedőt, koporsót kelle csináltatni, a halottakat öltöztetni. Az öreg úr akará, hogy a temetés pompás legyen.
Az udvart tisztára seperték. Minden gazdasági eszközt félretakarítottak. Komor ünnepi készület volt ez, minő minden családnak kijut.
Az utcaajtó ilyenkor nyitva van; hadd jőjön be a nép a halottat bámulni, hadd tanulja meg róla, hogy a halál a nagy uraknak is bírája; hadd lássa, mint iparkodnak a gazdagok még halálok után is ragyogni, mint fényesítik ki koporsójukat, mint verik ki aranyszegekkel, mint hímezik ki szemfedőjüket rózsákkal és aranyfonalakkal, hogy úsznak a halotti ágyon is habos, fehér selyemben, mely drága balzsamtól illatoz.
És a balzsam nem bírja elnyomni a halottszagot. Az emberek kendőt tartanak szájuk elé, mint a szegény ember halottjánál. Mert a halál igazságos bíró.
Egy rongyos ember jött be az ajtón. Sáros volt, és egészen át meg átázott; az éjt, azt a fergetegest, ez is aligha tölté födél alatt. Lábai kivoltak takaróikból, haja összecsapzott a homlokán, szemei be voltak esve, képe csupa csont, ajkai kékek és csüggedtek.
Bejött az udvarba tétovázva, mintha lopni jőne és nem tudna hozzá, s ott megállt a tornác előtt, s vállával a küszöbnek támaszkodott, és szemeivel lenézett a földre.
A kutyák odamentek hozzá, körülszaglászták, és rámorogtak.
Csak egy kutya, egy öreg, sovány kopó nyüzsgött nyugtalanul a többi között. Odafutott a jövevényhez, feltette rá két első lábát, megnyalta lelógó kezét, s félvígan ugatott reá.
Erre kijött a mindenes, egy öreg, fehér bajuszú, napbarnított férfi; adott egy nagy darab kenyeret a szótlan jövevénynek, s azzal útba igazítá.
- Na, mármost isten hírével mehet kend, ne álljon ide, ahol útjában lesz a jövő-menőknek.
A jövevény nem mozdult, hanem maga elé nézett, álla és ajkai rebegtek, mintha a sírás erőltetné.
A mindenes nem vette észre. Hanem a vén kopó ismét odafutott, s ráugrált a jövevény kezére, s úgy csaholt fel rá, hogy szinte érteni lehete, hogy mit akar mondani?
- Na, induljunk szaporán, édes földim, ne ugattassuk itt magunkra a kutyákat hiába - szólt a mindenes, s ezzel megfogta a jöttment kezét, s kifelé fordítá.
Ekkor tekinte arcára.
A rongyos ember szemeiből sűrűn hullott a könny, sírva, zokogva borult a falnak, és arcát elrejté.
A vén szolga megijedve állt meg. Először nem akart hinni saját szemeinek, azután összecsapta kezét, s csodálkozva kiálta:
- Maga az, Imre úrfi? Istenem, istenem! - s aggódva ment hozzá, és kérlelni kezdte, s azután nyakába borult, és együtt sírt vele.
- Senki sem ismert rám - zokogá az ifjú, kinek bal keze erősen vérzett. Igen megütötte, mikor a hóhér kerítésén átugrott.
- Óh, minek jött most haza? - sopánkodék a szolga. - Csak ma ne, akármikor az esztendőben; szomorú tanya ez a mi házunk, két halott van benne.
- Ki holt meg?
- Ágnes asszony és a kis Ödönke. Mint sírnak odabenn.
- Én leszek a harmadik.
A szolga hallgatott. Tán gondolá: ,,Téged senki sem fog siratni."
- Harmadszor szököm az ezredemtől.
- Boldogtalan! S miért jött megint haza?
- Apámmal akarok beszélni utoljára.
- Nem beszél azzal az istenen kívül senki.
- Nem kérem tőle, hogy nyájas legyen hozzám. Meg akarom neki mondani, hogy halála nem messze van, kerülje ki.
- Szemközt menne neki, szegény öreg, nem hogy futna előle; de az úrfit meglátják itt, felismerik, visszaviszik és...
- Fölakasztanak? Ne félj. Töltve van az a pisztoly, mellyel kapitányomat meglőttem, nekem is elég lesz egy lövés, hogy a bitófától megmentsen. - Mutasd meg, hol van apám!
- Csak menjen, ahonnét a legtöbb sírás hallik, ott van ő. Az ifjú ment, s hol a sírást hallotta, benyitott a szobába.
A terem be volt sötétítve egészen, a tükrök és képek sötét fátyollal behúzva, a középen állt két ravatal, benne két sápadt alak, mint fehér viaszkép.
Nem lehetett volna rájok ismerni.
A ravatal mellett nagy ezüst kargyertyatartókban négy szál viaszgyertya égett, középen kis asztalkán aranyzott feszület volt felállítva.
Lenn a két halott lábainál egy ősz ember térdelt, hol egyikre, hol másikra nézett, összekulcsolt kezeit szájához szorítá, s lassan hörgött, mint ki mélyen álmodik.
Oly szívszorító volt e tekintet. A vén, fehér hajú ember összeroskadva az isten keze alatt, nyögve, mint a halálra vált vad, de szótalanul, könnytelenül.
Kinek isten fájdalmakat ad, könnyet is ad hozzá, melyben bánatát kisírja, és szavakat, mikben kínjait elbeszélje; tőle ez is meg volt tagadva. Ott térdelt megostorozva, földre tiporva, mint letört ág, mely száradni indul, és nem panaszkodik.
Az ifjú tántorogva, fájdalomtól zsibbadt lélekkel lépett hozzá, s halkan, nesztelenül melléje térdelt.
Az öreg ránézett merően, sokáig bámult reá. Nem szólhatott, nyelvén még éltében úr lett a halál; fia azt hivé, hogy nem ismert reá. Tán ez elkényszerült arc, e rongyos mez, kuszált hajak, nem hagynak emlékezni rá.
- Fiad vagyok, kit elkergettél, s nemsokára halottad, ki itt marad - szólt, s érzékenyülten nyúlt az ősz ember keze után, hogy megcsókolja.
Iszonyodva kapta az vissza kezét. Látszék arcán a borzadály, mintha legszentebb fájdalmában az ördög nyúlt volna kezéhez.
- Megérdemlem, hogy utálj, hogy ne ismerj. Vétettem ellened sokat. Korán megőszültél miattam. De mindez egy halállal le lesz fizetve. Nem szerettél engemet soha, kivertél házadból, mit egy kutyáddal sem tettél soha, el hagytál pusztulni nyomorúságomban, gyermekéveimtől fogva egy jó szót nem kaptam tőled, pedig talán akkor minden másképpen lett volna. Kiket úgy szerettél, isten vette el; kit nem szerettél, magad taszítád el, most egyedül vagy a világban.
Az öreg némán mutatta, hogy ne szóljon tovább.
- Nem jöttem tőled kérni semmit, oly rövid időre, mint az én életem, nem kell útravaló. Egy iszonyú, pokoli tervet akarok felfedezni, mely ősz fejedet, családodat s tán hazádat is fenyegeti. Apám! Tíz perc múlva nem élek, nem fogják szavaim háborítani lelkedet, halálom óráján ne taszíts el magadtól.
Az öreg lassan felemelkedett, véghetlen megvetéssel nézett le rongyba öltözött fiára, s ajka, mintha beszélt volna, mozgott, hebegett, de szó nem jött ki rajta.
A fiú nem tudta, hogy apja szélütött, és beszélni nem tud.
- Egy szavad sincs számomra. Legyen az jó vagy rossz szó, áldás vagy átok: egy szót hozzám, apám, mielőtt halva látnál! - szólt, s térden csúszott lábaihoz az öregnek, ki reszketve támaszkodott a két ravatal közti oltár széléhez; haja szerteállt, szemei forogtak. Megragadta az aranyzott nehéz feszületet, lassan felemelte azt jobb kezével magasra, mintha a térdeit átölelő fiút akarta volna lesújtani vele.
E fájdalmas jelenet alatt megnyílt az ajtó, lábhoz ütött puskák csörrenése hallék, három katona jött egy káplár kíséretében.
Imre visszatekinte a zajra. Egy percre holt halvány lett arca, a katonák háta megett rossz ördöge arcát látá bepislogni, a hóhérlegényét. Érzé, hogy veszve van.
Körültekinte, kihez fusson ótalomért... Mellette két halott, hideg, részvétlen arcával... A harmadik leghidegebb, legrészvétlenebb... Élő, és mégsem élő. Édesapja, ki még mindig úgy állt ott: felemelt öklében a nagy, nehéz feszület...
A káplár odalépett a fiúhoz, s megfogta gallérját. Mit bánta az, hogy két halott volt mellette, leterítve szemfedővel, mit érdekelte őt a bánatos jelenet? A katona szökött, a katonát el kellett vinnie.
Erre kétségbeesetten kezde föleszmélni az ifjú. Fölébredt benne az önfenntartás ösztöne. Egy mágikus perc végigfuttatá lelke előtt a rémjeleneteket, miket a jövendő készített számára. A hideg börtönfal, szűk rostély őrzötte ablakával - a nehéz csörgő lánc - a vallató bírák - a felolvasott ítélet - a nyílt siralomház - a bámuló népség - a fehér vesztőing - a halál embere, a bakó, ki egy kezében a zsoltárt, másikban a kötelét viszi - a gyalázatos halál - a fekete hollók...
- Áh - ordíta kétségbeesetten, s az őrültség vas erejével taszítá el magától a káplárt, ki nekiesett a kandallónak, s azt bedönté dühös zökkenésével.
- Ide jöjjön, ki halni akar! - rikoltott Imre a düh elszánt csatahangján, s mellén széttépve az öltönyt, egyik kezébe kést, másikba nehéz huszárpisztolyt ragadott. A szárnyaszegett sas így fordul vissza üldözőire, véres száját gyilkolásra nyitva, s fél szárnyával arcul csapva megtámadóját.
A katonák hátrálni kezdtek a dühödt elől, ki vérben forgó szemekkel, tajtékzó szájal fordult vissza rájok, s félelemből vagy szánalomból utat nyitottak neki.
Ekkor a fehér, ősz ember hátulról megkapta fiának gyilkolásra feszített ökleit, s visszarántá.
Amint a fiú e hideg, reszketeg kezeket karjaihoz nyúlni érzé, kiesett mindkét kezéből a fegyver, karjai zsibbadtan estek alá, egész teste összehanyatlott, szédülten, ájultan rogyott le a földre. A katonák felvették vállaikra, kihurcolták a szobából, láncot tettek kezére, lábára, és elvitték.
Az öreg ember hidegen nézett utánuk. Mikor elmentek, ismét odatérdelt a két koporsó közé, fehér haja arcába lecsüggött, kezeit összekulcsolta s rebegő ajkához emelte, és nézett, nézett sokáig hol egyik halottjára, hol a másikra.
Egyetlen könny - egyetlen könny sem jött ki szeméből.









Jókai Mór: Szomorú napok


VI. Két famózus népnevelő
Egyik volt a kántor, tisztes Kordé Mihály uram.
Másik a rektor, Bodza Tamás.
Kordé Mihály uram talpig nevelt ember volt, leszámítva azon virtusát, hogy a bort rendkívül szerette, és sohasem tudá, hogy mikor van délelőtt, mikor van délután.
Életében sok mogyorófát elnyűtt, melyet konvencióképpen minden tanítványa maga tartozott beszerezni, de volt is láttatja. Kik az ő keze alól kikerültek, nem néha a vármegye ápoló kezei alá kerülve, meg sem mozdultak a huszonöt bot alatt. Annyira ki voltak készítve.
Az iskolaház éppen az ő házával nézett farkasszemet. Mióta felépült, azóta soha meszelve nem volt, de annál inkább teleirkálva a falu valamennyi ott megfordult sihederének kereszt- és vezetéknevével, mely után a később érkeztek nem mulaszták el szorgalmatosan asinust, csacsit és szvinyát regisztrálni - akiben festői hajlamok voltak, vörös krétával huszárokat pingált a falra, kétlábú fejeket, hat orral, egy szemmel, nagy tajtékpipával; néhol falhoz vágott kalamáris pecsétmaradványi s iszonyú bokréták cseresznyébe mártott ujjal festve, mikből csak itt-ott hiányzott valami, hol a falról a vakolatot az irodalom népe porzónak apránként lekörmölte.
A hosszú lágyfa padok, kidűlt-bedűlt oldalaikkal, összevissza faragva nevekkel és emblémákkal. Az ablakok jobbára kitördelve, s tört helyeiken beragasztva írott papirossal, az egész házban por és összegyűlt szemét. A szegletekben lelógó pókhálók szőnyegzete.
Ilyen szép volt Kordé Mihály uram akadémiai magazinuma, hol ő harminc év óta osztogatá a tudományt és a pofleveket. Mily sikerrel? Alább meglátandjuk.
Mikor a bakterek alunni mentek, s a kakas hajnalra kezdett kukorítani, akkor tért meg rendesen tisztes Kordé Mihály uram az ő díszes lakásába a kocsmából, s végigordítá a falut harsány éneklésével, hogy a falu minden komondora utána vonított.
Ez éneklés arra szolgált, hogy ezt meghallva otthon a tisztes kántor életpárja, előtte az utcaajtót jó korán kinyissa.
Mert noha kerítésnek nyoma sem maradt a kántor háza körül, de az utcaajtó még mindig ott állt a kapubálványokkal egyben, s Mihály úr azt tartá, hogy tisztességes embernek nem illik a kerítésen bemenni, mikor utcaajtó van - kerítés pedig nincsen.
Otthon aztán a feleségét egy kicsinyt megverte, egyet-mást, ami keze ügyébe tévedt, összezúzott, ordítva, káromkodva felfeküdt a padlásra, pipára gyújtott és elaludt és horkolt, mint egy vadártány.
Isten őrzötte, hogy naponként magára nem gyújtotta a házat. Reggel aztán, mikor a gyerekek begyülekeztek az iskolába, s elkezdtek iszonyatos zajt ütni, föltápászkodott a gyönyörűséges népnevelő, kirázta a szalmát a hajából; széttörülte a bajuszát, s emberevő képpel nézett szét a padlásablakból, nem jutva egyhirtelen eszébe, hogy hol van.
Bizonyosságba helyezvén magát afelől, hogy az iskolaház még mindig nem szökött meg előle, lecammogott, fogott két pálcát a kezébe, s ment tanítani.
A fiúk ezalatt egymással szörnyű hadakat viseltek. - Kinek képe volt lekarmolva, kinek az orra beütve, mikor a mester belépett, rendesen minden pad felforgatva, s ahány kéz, annyifelé cibálta a másik üstökét.
Amint Kordé Mihály uram beütötte a képes felét az ajtón, a kis zendülők rögtön szétröffentek, s iparkodtak helyeikre jutni, ahonnét is a nagy egzekutor egyenként előszólongatva szittyáit, a médiumon végighasaltatá, s saját becses kezeivel sorba vágta az egész klasszist.
Erre a commotióra egy kicsinyt kiment az álom a szemeiből, s mikor a fiúk valamennyire alábbhagytak a bőgéssel, kimért nekik arasszal egy nagy darab katekizmust meg valamiféle Hübnert, hogy azt tanulják fennhangon, maga pedig ment a pálinkásboltba. Onnan izent néha a fickókra dél felé, hogy már most hazamehetnek.
Azok aztán rontottak ki az ajtón, mint mikor a csürhét hazaeresztik, mindenik első akart lenni a hazamenésben, megfelelő rúgás és öklelőzés és ruhaszaggatás közben.
Vasárnaponként rendesen kikeresték a fickók, hogy hova mennek labdázni a lutrános gyerekek, ők is odamentek, összebeszéltek, vittek botokat magukkal, telerakták zsebeiket kövekkel, s azokkal ott ünnepélyesen összeverekedtek.
Akinek aztán hétfőn reggel a képe meg volt karmolva, vagy a feje beütve, azt Kordé Mihály uram lelkiismeretesen sós vízben áztatott virgáccsal még egyszer megverte.
Vasárnap kétszer templomba is elvitte őket, hol prédikáció alatt a padok alá bújva legyeket fogdostak, vagy pitykövekkel játszottak a kis múzsák, vagy ha igen szépen akarták magukat viselni, nekitehenkedtek a padnak, és aludtak keresztyéni módon.
De meg is látszott rajtuk a fölséges nevelés még felnőtt kamasz korukban is.
Ki a faluban a legügyesebb csirkelopó volt, ki legjobban értett a veremfeltöréshez, az bizonyosan Kordé uramnál járt iskolába.
Kit minden vasárnap kidobtak a kocsmából, kinek a fejét legtöbbször beverték, ki legtöbbet ült a vármegye tömlöcében, az is mind Kordé uramnál rakta le tudománya első alapjait.
Ki hazudni, tagadni legjobban tudott, ki legtöbb pálinkát meg tudott vedelni egy hajtókában, ki a feleségét legtöbbször megverte, ki apját, anyját ki tudta verni a házból, ki legrestebb volt a dologban, kinek legrondább volt a háza, ki legjobban ütötte, verte a lovát, ki legtöbbet ült a kalodában: az egytől egyig Kordé Mihály uramtól tanulta az életbölcsességet.
Ki is harminc év óta terjeszté ekképpen a tudományt Hétfalunak az ő helységében.
A másik népnevelő, mladipan Bodza, egy inkarnátus pánszláv.
Kevés ész mellé sok tudomány. Olyan ember, ki azt, amit hallott, mind megtanulta, de meg nem értette; féltudós, az emberi nem legveszedelmesebb osztályából.
Egy nap Kordé uram szokatlanul leitta magát.
Mikor azt mondom, hogy szokatlanul, az alatt azt értem, hogy szokása ellenére már éjfélkor azt sem tudta magáról, hogy fi-e vagy leány, s bőgőhegedűnek nézte a csillagos eget.
Künn volt a szőlőkben Csicseri Márton urammal a pincében borokat kóstolni, s ott úgy megverte magát mind a két férfiú, hogy bajos lett volna tőlök megtudni, mi nyelvet beszélnek.
Elindultak azután hazafelé, vállaikat egymásnak támasztva. Csicseri bíró uram talált egy árkot az országút mellett. Esküdött mennyre-földre, hogy az paplanos ágy, aminthogy ugyancsak bele is feküdt, és elaludt.
Kordé uram egy ideig húzta-vonta kifelé, hol kezénél, hol lábánál fogva. A bíró minden rántásra felserkent egy kicsinyt, szidta a feleségit, hogy miért vetette olyan alacsonyra a feje alját, de többre nem is vitte a dolgot; aludt, mint a káposztakő.
A kántor elhagyatva érzé magát ez idegen országban.
Előtte volt ugyan az országút, s a faluja csak vagy háromszáz lépésnyire, de a bor rossz kompasz az ember fejében, hol ide, hol amoda mutatja az északot.
Elhatározta tehát, hogy visszamegy a pincéhez. E becsülendő szándék következtében nekiindult ismeretlen hegy-, völgynek, belebódorodott a kukoricaföldekbe; neki kendernek, ugarnak, bejárt véghetetlen utat, mászott négykézláb árkokon, bakhátakon keresztül, belevágtatott a mocsárba, és keresztülgázolt rajta. Józan korában bizonyosan belevész, hanem a részeg embereket pártolja a fátum.
Végre is beletévedt az erdőbe, csörtetett keresztül-kasul cserjéken, bozótokon, mint egy szakállas farkas, meg-megfogta magát a kökénybokrok közt; utoljára egy rongyos csőszházhoz vetődött, melynek nyitva volt a kapuja.
Már ekkor nem ismert sem embert, sem állatot.
Az udvarból egy nagy lompos, renyhe komondor cammogott elibe, ki is midőn látta, hogy négykézláb közeledik felé valami ismeretlen állat - embernek csak nem nézhette -, odacammogott hozzá példátlan flegmával, s elkezdte körülszaglászni.
Kordé uram pedig fogta, átnyalábolta a nagy kuvasz nyakát, s kezdte azt összevissza csókolgatni, mondván, hogy ,,Kedves barátom, régi kenyeres társam, be régen nem láttalak, ismersz-e még édes, hajdani iskolatársam?" S ezzel oly konfúzióba hozta a nagy ebet, hogy az leült mellé nagy meglepetésében, s elfelejtett ugatni.
Kordé uram tökéletesen el volt érzékenyülve, s miután véletlenül feltalált barátját még egyszer összeszorongatta, vele együtt az udvarra becammogott. Panaszkodott neki, hogy földönfutóvá lett, hogy hivatalából elcsapták, hogy ezentúl barátja nyakán fog élni, sírt, rítt, és könnyeit törülte, és fogta a komondor farkát.
Ez pedig annyira meg volt lepetve, hogy magát semmiképpen fel nem tudta találni. Néha rávicsorította fehér fogait az idegenre, s morgott magában, de bántani nem merte. Alkalmasint félt, hogy jobban tud harapni, mint ő.
Így szépségesen beballagtak az udvarba mindketten négykézláb. A kutya megállt háromszegletű óla előtt, mit Kordé uram oda magyarázott, hogy a becsülettudó házigazda vendégét előre akarja bocsátani, mely ajánlatot ő érzékenyen elfogadva, bepréselé magát a szűk kutyaólba, míg a künn szorult kutya elbámulva ült le háza nyílása előtt, nem foghatva föl, hogy mely jognál fogva bitorolja ez idegen vadállat az ő ősi telkét.
Kordé uram pedig elkezde horkolni odabenn oly félelemgerjesztő hangon, hogy a kutya kiült az udvar közepére féltében, s ordított torkaszakadtából, mintha szurkot evett volna.
Ami ezután következik, afelől nagy a kétség, hogy Kordé uram szemeivel látta-e e dolgokat, vagy pedig részeg fővel álmodá, s eleven képzelődése oly erősen rajzolá azt emlékébe, hogy utóbb is valóságnak hitte.
A holdvilág lement, s a csőszlak udvarán nagy zaj volt.
Egy lámpás volt a félszer alá kitéve, körülötte tömérdek ember állt, sápadt, mogorva férfialakok, kik figyelve dugták össze fejeiket egy hosszú, sovány, kaputos ember körül, ki egy levelet olvasott fel előttük.
A felolvasó közellátó volt, s amint a levelet betűzgeté, egész arcát eltakarta a papiros.
Mi az ördög? - gondolá magában Kordé uram, amint kitekinte a kutyalak hasadékán. - Mit keres itt az én kollégám, a myops iskolamester? Ni, hogy húzza végig az orrát a papiroson...
Mit olvas? Szavait szélesen meghúzza, olykor kétszer is elmond némely dolgot, sokat rögtön tótra lefordít, azután ismét a szeméhez kapja a papirost, oly közel, mintha nemcsak látni, de egyszersmind meg is akarná harapni a betűket.

,,Kedves sógor uram! (Ezeket olvasá a rektor a levélből.)
Sürgetve tudósítom kegyelmedet, hogy az ellenséges seregek már az ország határain vannak. Mi célja van az ellenségnek, azt nagyon jól tudja kegyelmed: ez országot haddal elfoglalni, a magyar földesurakat kipusztítani, s földeiket felosztani a parasztok között. Mit tevők legyünk? Parasztjaink haragusznak ránk, mert rosszul bántunk velök, kegyelmed főképpen nem sokat bízhatik bennök. Mikor a házát építette, három hétig folyvást robotoltak a jobbágyai; mikor fiatal volt kegyelmed, sok parasztembernek feldúlta a házi boldogságát, a közlegelőt elfoglalta majorsági földnek, a templommal sohasem gondolt, a papot egyszer megpálcázta, jus gladiit gyakorlott, noha nem volt rá hatalma; ott felejtette a tömlöcben négy-öt esztendeig a szegény legényt, azalatt üttette, verette; ha a szegény ember épített, nem adott neki sárt vályognak, nem adott nádat a tetejére valót, ott rohadt a deszka az udvara végében, s mikor két szegény fiú koporsóra valót lopott belőle az apjának, kiköttette mind a kettőt az égő napra, s iglicetüskével veretett a meztelen testére; egyik hatodnapra meghalt napszúrás miatt; kelmed egy béresének leütötte a csípejét, máig is nyomorék; kelmed mikor a birkái elhullottak, a bőreiket az iskolaházba rakatta száradni, ha mindezek a dolgok eszibe találnak jutni a kegyelmed jobbágyainak, rossz következhetik belőle. De mi többiek sem vagyunk különben. Misem gondoltunk soha népeink nevelésére. Felnőttek, megvénültek, a nyomorúságon kívül semmit sem ismertek életökben, s most bizony semmi okuk sem lehet rá, hogy bennünket szeressenek. Mit tehetünk mi, ha nyílt összeütközésre kerül a dolog? Ötszázezer nemes hússzor annyi paraszt ellen! Egyikünk feje sem marad ott, hova azt az isten teremtette. Nekünk védelmeznünk kell magunkat a kétségbeesés minden fegyvereivel. Most már késő volna a pórnépet hozzánk édesgetni akarni, mint ezt némely atyánkfiai akarják, kik most nyakra főre bort, gabonát osztanak ki alattvalóik közt, kórházakat alapítanak, a papokkal előre józanságra, istenben bizalomra, földesuraik becsülésére intetik a jobbágyokat. Most már késő. Ezzel csak gyanút gerjesztünk. Nekünk a halált kell segítségül hínunk. Azért is mi elhatároztuk titkos konferenciánkban, hogy a népesség rettentésére legelsőbb is kordonokat fogunk felállítani, minden határszélben katonai őrszem fogja megvizsgálni a jövő-menőket; ez azért lesz, hogy egyik faluból a másikhoz ne csoportosulhasson a népség; szükség azonban őket minden módon kevésíteni. Evégett küldök kegyelmednek ezen levelem biztos vivőjétől egy iskátula port; hintesse el ezt kegyelmed a szérűkön, a mezőkben, hol a tehéncsorda legelész, kiváltképpen pedig kutakba, melyekről az ivóvizet hordják. A nemes vármegye gondoskodott róla, hogy ahol e módszer nem sikerül, ott a megyei orvos erőhatalommal adassa be ezt a parasztoknak. Mi ugyanakkor nagy lármát fogunk ütni, hogy a szomszéd országból behozták a dögmirigyet, s az emberek halni fognak. Kelmed ezalatt, míg ennek híre megy, keríttessen egy nagy darabot a majorsági földeiből temetőnek. Ajándékozhat kelmed nekik, úgyis tőlük foglalta el. A harangok nyelveit szedesse ki, hogy felötlő ne legyen a sok halálozás. A templomban imádkoztasson e csapás elfordulásáért, s azalatt a porokat hintesse széjjel. Azért ásasson pedig külön temetőt, nehogy később ez a mirigy az úri rendre is elragadjon. Ezáltal két cél lesz elérve. Egy az, hogy a parasztság idebenn megritkul, és az egészet isten csapásának tulajdonítva, félni fog egy általános felkeléstől; másik az, hogy az ellenség azon hírre, hogy országunkban a dögmirigy uralkodik, félni fog táborával bejőni, nehogy úgy járjon, mint Senakérib király, kinek seregeit éppen így ölték el egy éjszaka, mint ezt a biblia tanúsítja.
Egyébiránt szíves jóakaratába ajánlom magamat, kedves sógoromnak szerető atyafia
Ligety Ambrus, 
főszolgabíró."
A levél hátára írva: Nagyságos Hétfalusy Bálint úrnak atyafiságos indulattal. - - -
- Istentelenség! Istentelenség! - ordítá vagy három-négy ember, míg a többi félelmetes bámulatából magához térni nem bírt.
- Csendesen, barátim - szólt a rektor csitítva. - Nem kell elhamarkodnunk a dolgot. Annyi bizonyos, hogy életünkre törnek, hogy el akarnak bennünket emészteni.
- Bizonyos! Miért olyan nyájasak most hozzánk? Miért osztanak oly bőven ennivalót? Eddig sem kértünk mi az uraktól alamizsnát, de amink volt is, kivették volna a szánkból, miért hízelkednek most? Mert félnek.
- Mert el akarnak bennünket veszteni. Tegnap is a pálinkaházban egy pohár pálinkát adtak innya. Láttam, hogy nem olyan, mint a többi, s hogy próbára tegyem, kenyeret mártottam bele, s a kutyának dobtam, és nem ette meg.
- Hát a papok miért prédikálnak annyit az isten csapásairól, a döghalálról, hiszen sohasem volt olyan jó termés, mint most; mint tudhatják ők, hogy halál lesz? Amit istenen kívül senki sem tudhat előre, csak aki ölni akar.
- Függesszétek fel ítéleteiteket, jó barátim! - szólt a rektor tettetett kegyességgel. - Látjátok, az isten keze mindnyájunkkal szabad, ő tehet nagy csudákat, minek eljövetele nem lehetetlen. Láthattátok az égi jegyekből, minő nagy változásoknak kell történni a földön. Nagypénteken a mádi hegy táján véres eső esett; nemrég három éjszakán át égő kard látszott az égen; a földön mindenütt csodálatos nagy gombák vetik föl magukat, miket ha leszakít az ember, rögtön kékre, zöldre változnak. Ég és föld érzi előre, hogy az isten keze nehezedik.
(Hogy a kő vágja le! - gondolá magában Kordé uram a kutyalyukban. - Hogy bolondítja a népet ez a népnevelő.)
- Láttátok, ugye, felebarátim, két hét előtt mint vándoroltak végig a patkányok fényes nappal az utcákon, mint szöktek meg a földesúr gabonatárából, s elmentek más falut keresni, s útonútfélen megdermedve hullottak rakásra.
- Ott van, ni - ordítá egy fülelő -, meg van mérgezve a gabona a magazinumban.
(Ott gebedj meg - ordítá magában a kántor -, a patkányok voltak megmérgezve, nem a gabona.)
- Pedig ezelőtt két héttel ebből a gabonából kaptunk mindnyájan kölcsön aratásig.
- Majd visszafizessük jó interes mellett - ordíta közbe egy, vasvilláját rázogatva kezében.
(Ez az én tanítványom, mert verekedhetnék - gondolá a kántor.)
- És én már ettem is e gabonából kenyeret; isten engem! Megkékült, mint a bolondgomba, mikor leszakasztják.
(Igen, balgatag, mert a konkolyosából és csermelésiből kaptál, az tette kékké.)
- S aztán majd szétvetett, mikor megettem.
(Persze, mert cupákossá sütötte a feleséged, s forrójában pofáztál belőle.)
- Meg vagyunk mérgezve, megettük a halált mindnyájan.
- Engedjetek szóhoz jutnom, felebarátim - szólt a kegyes rektor -, tudjátok, hogy én mindig javatokat akartam, de lássátok, ez a halálveszedelem más környékeket is meglátogat, miről talán csak isten tehet; van olyan falu, honnét minden házból halt ki két-három ember, másutt egész családok az utolsó szolgalegényig egymás után mentek; volt ember, akinek még ma kilenc fia volt, holnap kilenc halottja a háznál.
- Az urak gyilkolták meg azokat is!
- Úgy van! Mi szüksége volna istennek annyi holt emberre?
- Legyetek csak egy pillanatig türelemmel; én nem mentem az urakat, de igazságtalanul vádolni sem akarok senkit; ha van valami igaz e borzasztó vádban, előbb-utóbb napfényre jövend, s akkor az isten keze sem rövid.
- Köszönjük szépen, ha már egyszer a föld alá dugtak bennünket.
- Hozzátok elő azt a suhancot, aki ezt a levelet hozta.
Két legény egy farkasgúzsba nyomorított sihedert hozott elő a vállán, s a nép között letette.
- Ez az a drága madár, aki a halálizenetet hordja? - mondák a lázongók, körülállva a fickót; egyik a haját cibálta meg, másik a fülén rántott egyet, harmadik az orrát peckelte fel; mindegyik örült, felbőszített kegyetlenségének hűtő tárgyára akadhatni. A fiú hallgatott, és fogait csikorgatta.
Szegény Mekipiros volt. Az ő sörtés ábrázatja, az ő félállati arca, összekínozva, gyötörve. Nincs iszonyúbb, mint egy megkínzott állat, aki beszélni nem tud.
Egyike azoknak, kik őt ide hozták, a hóhérlegény volt.
Nehány szót sugdosott a rektorral, azután a megkötözött monstrum háta mögé állt, s arca hideg kegyetlenség színét ölté magára, ajkait beszítta, és szemeit kimereszté.
- Hallod-e, édes fiam - kezdé szelíd hangon a rektor -, ne gondold, mintha mi teneked bántásodra akarnánk lenni, mert hiszen te arról nem tehetsz, ami abban a levélben írva van; hanem ha azt akarod, hogy semmi bántásod ne történjék, felelj igazán, kényszerítés nélkül azokra, amiket tőled kérdeni fogok.
A hóhérlegény vonagló arccal néze feszülten a vallatottra.
- Ki adta teneked ezen levelet? - kérdé a rektor.
Mekipiros ült kétrétbe görnyedve, feje térdei közt, és nem vette észre, hogy hozzá beszélnek.
- Oda hallgatsz! - súgá rekedten a hóhérlegény, karjába csípve.
A monstrum felordított, de csak egy percre, azután ismét néma lett, arca nem változott.
- Ugye bizony, édes fiam, ezt a levelet neked egy úr adta? - kérdé ismét a rektor megfordítva a kérdést.
Mekipiros nem felelt.
- Fogsz beszélni, csoda! - rivallt rá fogcsikorgatva üldözője, s megrázta fejét izmos üstökénél fogva jobbra-balra, hogy a fiú eszéhez térjen.
Ez pedig ordított addig, míg a haját tépték, szemei egészen eltűntek, a feje szélesebb lett, mint hosszú; amint a haját elereszték, ismét vigyorgott, és nem felelt.
- Fiam, gondold meg, hogy mi neked bántásodra lenni nem akarunk, ha mindeneket megvallasz; ellenben kegyetlenül fogunk büntetni, amint megérdemled, ha átalkodottan megmaradsz hallgatásod mellett; ki adta neked ezt a levelet?
- Na, nyomorú kutya, mire tanítottalak? Ki adta neked azt a levelet? - súgá fülébe a hóhérlegény.
- Kend adta maga - felelt dacosan a siheder.
- Nesze, semmirevaló - ordítá dühösen a kérdező, s felrúgta a megkötözöttet -, még rám akarja kenni a vétket. Kötelet ide! Az ember arca fehér volt, mint a fal, tán féltében, tán dühében. A rektor is elsápadt egy percre.
- Igen, kend adta maga a kezembe, azt mondta, hogy fogjam rá...
- Nem hallgatsz, nyomorú!... Nézzétek... ez a parasztkölyök! Csak olyan rongyos, mint akármelyikünk, s rá hagyja magát venni, hogy saját földieit megrontsa. Elfogom, mikor a kútba fehér port hint, a kútban a víz még lángol, még bugyog a méreg erejétől, s imhol kitagadja magát belőle.
- Azt a port is kend tette a zsebembe.
- Jó, megállj, hát ezt az erszény aranyat is én tettem a zsebedbe? No, bámulj. Mondd, hogy tőlem kaptad, majd elhiszik; nálam szakajtóval áll az ágy alatt az arany, persze. A gyepmester ilyennel fizeti a legényeit, ugye?
- Ejnye, megátalkodott gonosztevő - kiáltá egy vénember -, kötelet neki, föl vele a fára, cégérnek.
- Nem, barátim, megölnetek nem szabad őt, szükségünk van rá, hogy éljen, mert sokat tud.
- De hát ki vele, amit tud.
- Ki fogja mondani... - szólt a hóhérlegény, s keresztbe vetett karokkal állt meg a fiú előtt... - Fiú... Tudod-e, hogy én hat esztendő óta vagyok hóhérlegény? Tudod-e, hogy én meg szoktam embert és állatot hidegvérrel kínozni és megölni? Emlékezzél arra a mosolygásra, amivel áldozatom kétségbeesésére szoktam felelni, s fagyjon meg a koponyádban a velő, ha rá emlékezel; amit csak átkozott mesterségem tudnom engedett, mindazt remekben elpróbálom rajtad, ha mindent el nem mondasz úgy, amint akarom.
- Én nem tudok már semmit.
- Semmit?
- Elfelejtettem, amire kend tanított.
- Hazug kígyó! Én tanítottalak valamire? Nézzétek ezt a kitanult akasztófa bimbóját; mindenképpen nyakamba akarja a maga bűneit varrni. - Hiszen majd eszedbe juttatom! - mormogá fogait csikorgatva. - Vigyétek őt oda a gerenda alá. A lámpást el kell oltani, mert akadna ember, aki ha ránézne, meg találná szánni. Tegyétek ide a tőkére. Hol az a kötél? Egy dézsa vizet, majd ha el talál ájulni...
E perctől fogva a kántor nem látott a sötétben semmit, de képzelete annál irtóztatóbb képeket feste az egyes elkapott szavakból, mik a félszer alul hozzá jutottak.
A hóhérlegény hidegvérű mormogása.
A rektor vallató szavai.
A körülállók dühös káromlása.
S egy-egy kétségbeesett felordítás, mit a monstrum hallatott, s melyre a kutya szűkölve ordított, s félve kaparta a kapu alját, hogy kifuthasson.
A kántort a hideg kezdte rázni.
- Mégsem vall a fertelmes csoda - ordítá a hajlékban egypár dühödt hang.
- Ne bőgj, hanem arra felelj, amit kérdek! - rikolta a rektor, türelméből kikapva.
- Kifáraszt a nyomorú - dörmögé a bakó. - Összeharapja a fogát, és szemem közé nevet, mikor a csontjai ropognak.
- Mondj igent, és szabad vagy. Eleresztünk.
- Még fölkacag rá.
Azután ismét sokáig lehete hallani, mint dolgoznak odabenn. Hidegvérrel, nekitürkőzve, mintha nagy, sietséges munkát végeznének, hallatszék a sok lábdobogás, az erőködés lélegzetfúvása.
A csoda ez idő alatt folyvást röhögött, és közbe nagyokat ordított, s szidta, akasztófáravalózta az egész gyülekezetet.
- Tüzes vasat ide - ordítá végre egy elmérgedt hang, s rögtön futottak hárman a konyhába; nehány perc múlva látta a kántor, mint szaladtak vissza a félszerbe, izzó vörös tárgyakat fogva kezeikben, mik szikrát hánytak a szélben.
- Vallasz-e? - hangzék odabenn.
A csoda rémesen felordított, s azután vad hörgése hallatszék... Az emberek egy percre elhallgattak odabenn, azután a bámulás és meglepetés hangán suttogák egymásnak:
- A kölyök elharapta a nyelvét...
A kántor használva az általános megdöbbenés pillanatát, kimászott a sötétben rejthelyéből, a kapu alatt az ebek nyílásán kicsúszott, s akkor elkezde futni; rohant, mint ki hegyről fut alá, futott behunyt szemmel, s reggelre háza küszöbén lelték félholtan összerogyva.
Mikor feleszmélt, odahítta néhány bizalmas jó emberét, elmondá nekik titokban, hogy miket látott; beszéde közben irtózattal fordult félre, mintha szemével látná a csoda véres arcát.
Azok pedig fejcsóválva mondák egymásnak, hogy bizony iszonyú dolog az, mikor az ember úgy szereti a bort, hogy három nap sem tud kijózanodni.
Senki sem jött arra a gondolatra, hogy valami igaz lehessen a dologban. Kordé uram nem most álmodott először rézorrú bagókkal.
Ha azt mindig elhitte volna az ember, amit ő beszélt!









Jókai Mór: Szomorú napok


VII. A vas ember
Vértessy tábornok több év óta parancsnokolt Magyarhon egyik felvidéki hadőrségi helyén.
Annyi idő alatt az emberek megismerkednek egymással; a katona egészen családtaggá válik, a városban úgy kezdik emlegetni, mint aki a többi úri rendhez tartozik, nagyobb mulatságok nem történhetnek meg nála nélkül, s az utcákon a polgári rendűek is köszöntéseket szoknak vele váltogatni.
Számos nagy jelentőségű szolgálatáért a megye kinevezi őt táblabírájának, a város elválasztja díszpolgáraul, s elvégre egyik legtekintélyesebb nemesi család egyetlen leánya, meghatva a derék katona jeles tulajdonai által, nejévé lesz, s ilyenformán a tábornok mint polgár és táblabíró, mint férj és földesúr a legerősebb kötelékek által fűzetik azon földhöz, melynek oltalma rá mint katonára van bízva.
Ismerői általában mind bizalommal vannak hozzá, jobbágyai hálálkodva emlegetik, mert irgalmasan bánik velök; a polgárok bámulják, mikor a tűzveszély idején kirukkoltatja katonáit, s saját maga mász legelöl az égő háztetőkre, a veszély közepéből osztogatva parancsait, mintha csak annyit törődnék az életével, akár egy kiszolgált közkatona; az iskolás nép örvend láttára, mert közvizsgálatok alkalmával mindig ott szokott lenni az ünnepélyen, s a legjobban felelőknek húszast és tallért osztogat, s biztatja őket, hogy egyenesen álljanak. Mikor találkoznak vele az utcán, úgy vetik hátra fejöket a kis múzsák, s úgy düllesztik mellöket kifelé, hogy gyönyörűség nézni. Aztán a tábornok nagyon is szereti a gyermekeket; sokszor behajítják az ablakát labdával, bigefával, még csak meg sem szidja őket, labdájokat is visszaadja. Gyermekek még, hadd játsszanak.
Társaságokban igen vidám, mulatságos ember, hölgyeknél finom és délceg udvarló, közhelyeken jó szándékú, értelmes és illő élcekkel fűszerezett beszédei által tünteti ki magát, a polgári osztály furcsaságai irányában türelemmel viseltetik, s viszont nem iparkodik arra a katonai különlét sajátságai által visszahatni. S ha mindjárt első telkintetre az ismeretlent tartózkodóvá teszi is e még akkoriban a katonai rangnál szokásos simára borotvált arc, de amint megszólal, e jó, tiszta kiejtésű, teljes magyar ércükben megmaradt hazai hangok, annál jobban megnyerik azt számára.
Hanem mindez csak a kaszárnya ajtajáig tart. A kaszárnya udvarán belül azután vége van minden barátságnak, atyafiságnak, komaságnak, patrónusságnak, táblabíróságnak, díszpolgárságnak és udvariasságnak s minden egyéb tulajdonságnak, ami az embert kellemetessé teszi. Itt Vértessy csak katona, a szigorú, hibát el nem néző, meg nem bocsátó, kérlelhetlen parancsnok.
A jó iskolás gyermekre nézve nincs kedvesebb biztatás, mintha azt mondják neki, hogy ,,majd eljön a generális úr, és megveregeti a válladat", de a rossz gyermekre nézve sem lehet nagyobb fenyegetés, mint az, hogy ,,ha nem akarsz tanulni, majd elmégy te a generális úrhoz, s majd megveregetnek ottan vállodtul sarkadig úgy, hogy megjavulsz tőle".
Annyi igaz, hogy a legkényesebb, makrancos kamaszokat, kiket minden iskolából kicsaptak, ha végre nagy, anyai sírás-rívás után beadták a tábornok tanodájába, azok egypár év múlva úgy kerültek ki onnan, mintha kicserélték volna. Pontos, rendes, férfias alakok lettek belőlük, emberségtudók és szófogadók, csinosak, mintha skatulyából vették volna ki. Hogy micsoda kikészítések történtek velök ott a skatulyában azalatt, azzal rendesen egyik sem szokott dicsekedni; hanem annyit a laikusok is gyaníthattak, hogy odabenn a kaszárnyában nemigen vesztegetik az időt a sok beszéddel.
Biz a tábornok a vétkes katonákat meg is vesszőztette, és nem kérdezgette tőlük, hogy ki fiai. A büntetés egyformán járt ki nála, mint az egyenruha, s a hadsorban nem ismerte meg az embereket, hogy ,,ez a komámuram fia, az meg a tiszttartómé". Itt csak káplár, szabados és őrmester teszi a különbséget; a többi ,,legény", aki ha valamiképp ki találja magát tüntetni azáltal, hogy a kabátja ronda, az rajta úgy kiporoltatik, amint csak illendő.
A tábornok a szolgálat alól sem igen szokott senkit felmenteni; a drága kadét uracskák csak úgy meredtek a silbakon a hétfontos puskával a vállukon, mint akárki más, ha a szíve szakadt is meg a nagyságos mamának, mikor azon kocsikázott; a kényes betegek sorsa pedig éppen irtóztató volt nála. Az úrfiak sohsem kérezkedtek egyszernél többször a kórházba. A nagyságos mamák kétségbeesetten futottak a tábornokhoz, s könnyezve mondák el neki, hogy ez meg emez úrficska halálos betegen fekszik a kórházban, engedje meg, hadd vitessék haza, vagy legalább hadd ápolja őt édesanyja a kórházban, hadd küldjön neki betegnek való gyönge ételeket, hadd járassa oda bizalmas háziorvosát! Semmit, semmit sem! A tábornok állig be volt gombolkozva, sehol sem lehetett a szívéhez férni. A ,,legénynek" jó helye van a kaszárnyában, kap illendő ápolást, mint őfelségének mindenik katonája, az ezred orvosa elégséges tudománnyal bír őt kigyógyítani. Rendesen azután négy-öt napon át folytatott egy tányér árpakása leves s négy lat komiszkenyér úgy kigyógyította az úrfit minden nyavalyájából, hogy soha annak többet semmi porcikája sem kívánt a kórházban mulatni, hanem inkább felvette a mindennapi kötelességeket.
Tisztei sem igen dicsekedhettek valami nagy engedékenységével. Irtóztató volt, ahogy el tudta őket foglalni egész nap; tanulmányok, hadgyakorlatok, írás, számadás, katonai ismeretek betölték a nap minden óráját; a kávéházak pipázótermei s az utcai verőfény nagyon ritka alkalmat találtak arra, hogy Vértessy tiszteit csoportokban leljék együtt. A tisztnek mindent kellett tudni, amit a tábornok tőle kérdezett, s nagyon rövid utasításokból saját esze után kiokoskodni a kivitel részleteit. Azt tudta mindenki, hogy legkisebb gyávaságot el nem tűr; amelyik tiszten sérelem esett, annak meg kellett verekednie, vagy ki nem állta az ott maradást. Ha pedig a városbeliek valamit megtudtak a párbaj kimeneteléről, akkor azért büntette szigorúan embereit, mert a dicsekvést a gyávasággal egyrangú hibának tartotta. Ez a szigorúsága aztán azt is eredményezte, hogy katonái iparkodtak békében élni a polgári renddel, miután egy kaputos emberrel végbement párbajnál meggátolni, hogy az másnap a város mind a négy végén közbeszéd tárgya ne legyen, csaknem lehetetlen dolog.
El is volt ismerve országszerte, hogy Vértessy ezredének tisztei a legmíveltebb, rendesebb és komolyabb férfiak, és hogy ez eredmény mind annak a ,,vas embernek" tulajdonítandó.
Erre a névre olyan könnyű volt rájönni.
Arc, termet és kifejezés úgy hozzá illett. Magas, egyenes tartású alak, széles vállakkal, domború mellel; a fő szinte kicsinynek tetszik e rendkívül kifejlett termethez, rövidre nyírt gesztenyeszín hajjal, arca erősen piros, álláig simára borotválva, két kis, félkör alakú szabályszerűen nyírott oldalszakállal; egyenes orr, kicsiny száj és éles, szürke szemek; és azután minden, ami ez arcon van: orr, száj, szemek, a legkisebb vonás is, együl egyig kemény, szigorú katonai fegyelem alatt látszik lenni, melynek a parancsnok akarata ellen mozdulni nem szabad, melyre ha egyszer rá van parancsolva a szigorú, hideg érctekintet, az ajknak nem szabad megmozdulni az örömtől, szemnek elborulni fájdalomtól, szemöldnek haraggal összehúzódni, vagy akármiféle vonásnak gyaníttatni, hogy arra, aki odabelül lakik, valami befolyással vannak a körüle történő dolgok.
Különben ezt a megtisztelő elnevezést nem a békés időkből kapta a tábornok; hajdan Drezda alatt, mikor még alig huszonöt éves alezredes volt, érdemelte azt ki, amidőn csatatéri helyét oly keményen állotta meg, mintha igazán vasból lett volna öntve, s törhetlen ellenállása által egész szétzavart hadtestét menté meg a diadalmas ellen üldözése elől. Maga az ellenfél vezére mondá rá: ,,Ki az a vas ember ott, aki nem akar sem törni, sem hajolni?" Innen hozta még a vas prédikátumot.
Később azután, hol csúfolták, hol dicsőítették vele; lehetett kötekedésnek is venni, félelemnek is, hódolatnak is, ahogy mondva volt. Természetesen csak háta mögött, mert a kötekedéssel igen rosszul járhatott volna nála az ember, a hízelkedéssel pedig, ha lehetséges, még rosszabbul.
A vas ember előszobájában áll az ordonánc, kezében nagy pecsétes levéllel.
Egy magas, granátos termetű vitéz, keményen kipödört két hegyes, öklelő bajusszal, melyek úgy állnak előre, mint két veszedelmes szurony, két piros pofáján egy-egy kemény ránc vonul végig, élő tanúbizonyságaul, hogy a vitéz már nem mai gyerek. Álla meg van támasztva erősen a kemény nyakszorítóban, s csákója lekötve álla hegyére a viharcsatlóval. Kabátja fehér, mint a kréta, s gombjai úgy fénylenek rajta, mintha most hozták volna a boltbul; a melle közepén ott ragyog díszesen az a nagy rézérem, mire hajdanában olyan büszkék voltak a vén hadastyánok. A vitéz mozdulatlanul áll az ajtófél mögött, keblébe dugva egy nagy pecsétes levél; semmi íz sem moccanik meg rajta, sarkai egymáshoz nyomva, két tenyere a zsinóron, csak a szemei járnak néha lopva félre, de a nyaka akkor sem mozdul meg.
Járnak pedig a szemei félre azonképpen, amint egy kis tömpe leány, valami faluról hozott pesztonka, gömbölyű, ragyogó orcával, hátul leeresztett pántlikafarkú hajjal, jön-megy a szobában, mintha valami dolga volna ottan, s loppal felkacsingat a szál katonára, s látszik, mennyire szeretné neki mondani: félek ám én kendtül.
- Ugyan mér nem ül le, katona bácsi, no? Itt a szék, ni. - Meg is törülte a széket kötényével szépen.
- A volna szép - viszonz a hadfi -, ha az ordinánc leülne a generális szobájában. Majd készen volna a kurta vas.
- Hát mért jött, hallja?
- De biz azt nem kötik a te orrodra, húgám.
- A generális urat keresi? Odabenn van az asszony szobájában; menjen be!
- No, te szép emberséget tudsz. Az ordináncot beküldenéd a nagyságos asszony szobájába.
- Hát adja ide azt a levelet, majd én beviszem.
- Nem azt, húgám. Nem szabad az ordináncnak más kézbe adni a levelet, mint akinek írva van.
- Tud kend írni, ordinánc bácsi?
- Hát te tudsz-e? No, hát mit kérdezed másról? Ha írni tudnék, régen őrmester volnék.
- Mért nem teszi le azt a csákót? Nehéz lehet a.
- No, mármost, húgám, elég volt a szép szó: Fordulj! Indulj! Takarodj! Hínak a konyhában.
A pesztonka szaladt; a veteránt bosszantani kezdé már a sok együgyű indítvány.
Kis idő múlva visszabandzsalgott a kis, kurta leányzó, elébb csak a fejét dugta be a konyhaajtón, mintha kémlelni akarná, ha vajon nem harapja-e le az orrát az a nagy katona? Pedig így is elég pisze volt.
- Ordinánc bácsi. A szakácsné küldött három pogácsát magának.
- Hát jól van.
- Vegye el hát, no - szólt messziről nyújtogatva neki a tepertős pogácsákat, mint valami harapós ugatárnak, aki láncra van kötve.
- Azt nem tehetem - válaszolt szilárdul a hadfi.
- Hát nincsen keze?
- Az nincs. Hanem, ha akarod, hát beleteheted a tölténytartómba ide hátul.
- Ebbe ni? - kérdé a tömpe elbámulva. - Hátha puskapor van benne?
- Tedd közé, nem árt az annak.
- Nem sül ez el?
- Ha csak a te szikrázó szemeidtől nem.
A pesztonka félve nyitotta fel a katona táskája fényes fedelét, fel-felnézve rá, ha nem ijeszti-e meg, s aközben kíváncsian nézegette azt a sok furcsa gömbölyű dolgot, amiktől úgy szeretett volna félni.
A hadfinak ugyan nem volt szabad megmozdítani a kezét, de annyit mégis megtett, hogy a két ujjával hátra nyúlva, jót csípett a leány kövér karján.
- Ejnye, de rossz ember kend, katona bácsi.
- Elhiszem azt, nem is nőttem volna meg különben ilyen nagyra.
- Hát aztán tudja, mért küldte magának ezt a szakácsné?
- Azért, hogy megegyem.
- Jaj, be rossz ember kend. Mindenre olyan rosszakat mond. Azér küldte, hogy majd ha vesszőzés lesz, hát aztán megmondja neki.
- Szereti a szakácsné a vesszőzést nézni, ugyé? Szép mulatság is az. Hát te láttad-e már?
- Nem én.
- No, azt megnézd! Ez leányoknak való. Annyi úri asszonyság van ott olyankor, mint valami komédián.
- Jaj, csak már lenne mentül hamarébb. Nem lesz mostanában? Ugyebár azt a generális úr rendeli el? Ha én generális volnék, mindennap reggel vesszőztetnék, este muzsikáltatnék.
- Az nagyon jó lenne. Gyere ide hát, majd megsúgom!
- Igazán? - kérdé a leány a katona felé fordítva fél képét.
- De nem kiált a fülembe?
Mikor azután olyan közel volt a katonához, hogy az a fülébe súghatott, ez egyszerre kegyetlen mérges csókot cuppantott a piros pofájára.
A leány az ajtóig ugrott ijedtében, de ott megállt, kék kötényével dörzsölve orcáját.
- Maga ugyan rossz ember, ordinánc bácsi. Aztán még csak azt sem mondta meg, hogy mikor lesz hát vesszőzés?
- Ne búsulj, húgám. Lesz annál is szebb. Főbelövés lesz nemsokára.
- Főbelövés? No, az derék. Kit lőnek főbe?
- Katonát, húgám.
- Talán éppen kegyelmed lövi meg?
- Az bizony meglehet, húgám.
- Jaj, katona bácsi.
A tömpe leányzó el is pusztult abból a szobából, ahol olyan kegyetlen ember áll, aki még az eleven embert is meglövi, s odakinn a konyhában azután sokáig eltanakodott a szakácsnéval, hogy milyen mulatság lehet az, mikor valakit főbe lőnek. Akkor majd korán fel kell kelni, mert bizonyosan hajnalban történik meg; bárcsak el ne aludnák az időt, bárcsak ki volna már téve a főbelövendő a siralomházba, vajon mit véthetett? Hátha meg találnak neki kegyelmezni? De iszen az nem fog megtörténni, a tábornok nem ad kegyelmet senkinek; ha tulajdon fia volna, sem kegyelmezne meg neki, aki vétett; mert az ,,vas ember".
A vas ember pedig odabenn ül neje szobájában, egy kis hímzett kartalan székecskén; átellenben egy magas, emelvényes dívánon neje foglal helyet, egy kis, finom, átlátszó asszonyka, olyan arccal, mint az alabástrom, s kezecskékkel, amikkel egy tízéves gyermek is meg volna csalva, ha osztályképpen jutott volna neki. Apró, epernyi szája alig látszik beszédre alkotva lenni, annál többet tudnak beszélni nagy, sötétkék szemei, mik e pillanatban arról beszélnek, hogy aki szeret, az nagyon boldog.
A vas ember ott ül előtte, két könyökét térdeire téve, s két karját előre tartva. Ezen a két karján van egy tekercs cérna kifeszítve, amit a kis, finom asszonyka nagy gyorsasággal gombolyít le onnan.
Csak egy kissé kellene a karjait szétfeszítenie, s az egész tekercs szétszakadna róla, de tud vigyázni, hogy a szál el ne akadjon, s nagyokat kacag fölötte, ha ügyetlenül hordozta karjait, hanem azután bocsánatot kér, és ígéri, hogy jobban fog ügyelni.
- Kedves édes. Van nekem egy régi kardom a francia háborúból; nem tudná valami hasznát venni?
Az asszonyka elneveté magát, olyan kedvesen tudott nevetni. Mintha az üvegharmonika harangjai ütődnének egymáshoz.
- Értem a célzást. Ha a gazdáját tudom gombolyításra használni, a kardját használhatnám olló gyanánt.
- Igazán mondom.
- Nem használ semmit. Önnek el kell várni, míg a fonal lejár.
- Természetes, azt én igen helyesnek találom. Nem is engedném másnak. A cérna tartásához nagy lelkierő kell, azt nem minden ember állja ki; akinek szédelgős a feje, az megbukik vele. Ez tudomány. Aztán én meg is esküdtem a pap előtt, hogy ,,véle tűrök, véle szenvedek". Íme, tanúsítom. Ahol, ni. A fonal megint bogra akadt. Mármost, ha ezt a szobalyány tartaná, ön bosszankodnék, az én kedves kis feleségemnek pedig nem szabad bosszankodnia. Tudja? Nem szabad bosszankodnia.
Az asszonyka kibontá a bogot, a férj gyöngéden megcsókolá a közel jutott kezet; az asszonyka úgy tett, mintha észre sem vette volna, pedig tudta azt igen jól.
- Lássa, édes kedves, engemet ön tanított meg arra, hogy én önmagamat rendkívül derék embernek tartsam. Azelőtt, ha mondták, hogy Vértessy tábornok ilyen meg amolyan ember, én csak hallgattam magamban; beszéljetek, beszéljetek; én tudom, hogy Vértessy tábornok olyan félénk, mint egy gyermek; van egy dolog, amitől úgy fél, mint akármelyik iskolás gyerek - a cérnagombolyítástól. Mikor kisdiák voltam, kétszer szöktem el hazulról emiatt. És lám, az én kis feleségem felvilágosított engem, hogy Vértessy tábornok ettől sem fél! Tisztelet! Vértessy tábornok bátor ember.
- Persze, Herkules is a tizenharmadik munkája által lett leghíresebb, mikor Omphale asszonyságnál tartotta a fonalat karjain.
- Ez volt legnagyobb hőstette. Önök, delnők, nem képzelik, mekkora zsarnokságot gyakorolnak a férfinemen, mikor e rettenetes rabszolgaságra kényszerítik. Láncot viselni tréfaság, de mikor megkötik az embert szál cérnával, egy vékony fonálkával s azt mondják, hogy azt elszakítani nem szabad: ez kegyetlenség. Miért is nem találnak fel az angolok valami gépet erre a célra; törték a fejüket a gőzhajón, a nő-emancipáción, a négerek felszabadításán, hanem ettől a bilincstől, ettől!...
- Ügyeljen a cérnámra!
Valóban a veszélyes bilincsek nagy veszélyben forogtak, hogy a tábornok egy mozdulatával igen apróra fogja őket szakítani.
- Mindjárt elveszem öntül, ha szépen nem viseli magát. Ki látta azt: ennyit lamentálni egy kis cérnagombolyítás miatt!
- Óh, én nem magamért beszélek. Én szokva vagyok mindennemű strapáciákhoz. De különösen sajnálom a szegény ártatlan gyermekeket, akik e természet elleni járom alatt nyögnek. Csak vegye fel, kedves édes: egy olyan ártatlan, nyolc-kilenc esztendős fiúcska, akiben még olyan elevenen pezsg a vér, aki látja az ablakon besütni a napvilágot, hallja a pajtások lármáját oda kinn, amint labdáznak, aki szeretne maga is futni, hajigálózni és kurjongatni, szeretne birkózni és bukfenceket hányni, és azután ott kell neki állnia a szoba közepén, megkötve egy szál pamuttal és jártatni a kezeit, mint valami igen együgyű gépnek, és egyik lábáról a másikra állani és várni a véghetetlen cérnának végét. Csodálom, hogy a fiúk mind buták nem lesznek emiatt. Csodálom, hogy ezt a tanárok be nem tiltják. Ha énnekem gyermekem volna, annak nem lenne szabad cérnát tartani. Nem, az én fiam nem fog gombolyító gép lenni soha...
S úgy látszik, hogy már ez több volt a tréfánál, mert a derék hadfi egészen elfeledkezék a karjaira bízott tekercsről, s gyöngéd elragadtatással ölelé magához piruló kis nejét.
Az asszonyka türelmesen bontogatá ki a zavarba jött fonáltekercs labirintjait, s azután nagyot sóhajtva monda:
- Aközött még az élet és halál van...
Ők tudják, hogy miről beszélnek.
A félbeszakadt munka ismét újra kezdődött; a vas ember most már egészen elhallgatott, csak arca öntudatlan derűjén látszott, hogy lelkét valami kedves eszme foglalta el, s most mulat legjobban, észre sem veszi, hogy a fonál lejárt.
Akkor azután azt mondja, hogy:
- Kezdjünk másikat.
Nagy mulatságát találhatja benne.
Az asszonykának most már gombolyítandó selyme is van. Ez magasabb jele a gyöngédségnek. A népdal is megbecsüli vele a szerelem rabját, midőn foglyul selyemszálra köti.
- Hanem, kedves édes, mikor én kisgyerek voltam, s aztán cérnatekercset kellett tartanom, nekem akkor a nénéim meséket szoktak mondani, azzal kárpótoltak.
- Szívesen.
- Tehát: ,,Hol volt, hol nem volt".
- Volt egyszer egy leány, aki mindig halni készült.
- Aha! Ez aligha az óperencián túl volt.
- Szüntelen sápadt volt, és bóknak vette; ha azt mondták, hogy olyan fehér, mint a halál.
- Sok nyers kávét és krétát evett bizonyosan.
- Kérem, én mesét akarok mondani, nem emberszólást.
- Hallgatok.
- Néha annyira mentek bizarr eszméi, hogy táncvigalmakban fekete szegélyű, fehér ruhában jelent meg, fején mirtuszkoszorúval, ahogy a halottakat szokták öltöztetni; melltű gyanánt halálfőt viselt egy gyöngyszemből faragva, s dicsekedett, hogy kesztyűje egy megholt barátnéja koporsójából való.
- Nem követek el gyöngédtelenséget, ha mosolyogni találok?
- Nagyon kérem, hogy ne tegye azt; igen meg fogná bánni egy perc múlva.
- Ah, ah. Én ismertem egy embert, aki abba a hölgybe szerelmes volt.
- Annál inkább.
- És azután nagyon kiszeretett belőle.
- Ne siessen ön ítéletével.
- Dehogy sietek; négy évig tanulmányoztam ezt a pert.
- Mint alperes?
- Hol felperes, hol alperes. Azt a lyánkát nekem kellett volna nőül vennem. Óh, még akkor ön kicsike volt; ilyen pici kis leány, mint az ujjam, akkor tanult táncolni; fel sem tűnt.
- Ön az esküvő előtti napon hagyta oda ezt a leányt.
- E tettem okait, úgy hiszem, sohasem tudta meg senki.
- Azt mondták, hogy ön megtudta, miszerint Hétfalusy Benő, a lyány atyja, sokkal adós, s azért lépett vissza.
- Én ráhagytam a hírt; Vértessy tábornokra olyan jól illett az a vád, hogy pénzért akart nősülni.
- Önnek azután nagy ellensége lett a Hétfalusy család.
- Sértettek, de nem sebesítettek.
- Ön megbocsátott nekik érte.
- Nem törődtem velök.
- Mondja, hogy megbocsátott.
- Nem akarok magamnak hízelegni. Elfeledtem őket.
- Mármost folytassuk a mesét. Ezt a szegény családot nagyon súlyos csapások érték ez időkben.
Vértessy arca nagyon elkomorult.
- Kedves édes, attul tartok, hogy elszakad karomon ez a fonál, ha ilyen meséket mond. Ne szóljon nekem Hétfalusyék bajáról. Ha örömük van, engem nem érdekel; ha bánatuk van, arról se tudjak. Örökké keresve keresték a fátumot, nem csodálom, ha megtalálták; de nem akarok róla tudni; arra, hogy balsorsukat szánjam, nem vagyok elég jó; arra, hogy rajta örüljek, nem vagyok elég rossz. Ne erről, kedves Kornéliám.
Kornélia letette kezecskéiből a gombolyagot, levette férje karjairól a tekercset, s azután mellé ülve a kis zsámolyra, addig könyörge neki azokkal a kis kezecskékkel, addig simogatá velük arcát, míg az ismét felderült, s megadta magát, mint a jó gyermek, hogy nem bánja hát, hallgatja a mesemondást.
- Szegény Eliz, igen boldogtalan volt házaséletében.
- Pedig vágyai célját érte el benne.
- Nem értem. Ön, úgy látszik, mesémből többet tud, mint magam.
- Én csak a boldogságig tudom. Férje volt ifjúkori ideálja.
- Ezen csodálkozom. Valahányszor újabb időkben összejött velem, mindig tele volt panasszal, hogy minő szerencsétlen; én azt hittem, hogy Széphalmihoz csak dacból ment hozzá, midőn ön elhagyta.
- Megsúgok neked valamit, édes kedves, amit kívülem csak egy lélek tud még. Te nem fogsz szólani felőle senkinek, mert jó vagy, az az egy pedig hallgat, mert fél. Az a halvány delnő, aki úgy szerette a halált emlegetni, aki mirtuszkoszorúval járt a dalidóba, s fehér ruhát viselt fekete szegéllyel, egy vénasszony házában, rossz faluvégi viskóban szokott találkozni egy ifjúval, aki nem más, mint Széphalmi, mostani férje. A dolog oly titokban ment, hogy senki sem tudott róla semmit. A megbízott vén, nem tudom, mi okból, éppen azon a napon, midőn a hétfalvi kastélyban voltam már a menyegzőre készen, elárulá előttem e titkot. Úgy volt, ahogy mondá; az én halavány holdsugáram, midőn mindenki aludt a kastélyban, pórleány-ruhában, fejét virágos kendővel bekötve, egyedül suhan át a kert ösvényein a faluvégi házhoz, hol a kapuajtóban fiatal juhásznak öltözve várt reá kedvese. Óh, az régi, régi viszony volt. Én hallottam őket beszélni. Az első düh tanácsadására oda akartam rohanni és meggyilkolni mind a kettőt; hanem lassankint eszemre tértem, elgondolva, hogy nem nagyobb gyalázat-e az rám, egy katonára, hogy egy nő után leskelődtem, mint azon nőre, hogy engemet megcsalt? Aztán mit tehetett arról, ha mást szeretett? Igaz, hogy akkor nem kellett volna nekem ígérnie kezét. Kezet szív nélkül - és becsület nélkül... Nem szóltam semmit, senkinek egy szót sem. Visszamentem a kastélyba; másnap a leány atyja előtt olyan anyagi követelésekkel léptem fel, miket tudtam, hogy az zavart pénzviszonyai mellett nem teljesíthet. Ezen összevesztünk. A házasság elmaradt. A vendégek széjjelmentek. A világ kacagott. Engem kikiáltottak nyerészkedőnek, s sokáig olyan hírben álltam, hogy ha egy tisztességes leányt nőül kérek, kockáztatom, miszerint annak rokonai ajtót mutatnak. Az én kedves kis Kornéliám bizony nagy lélekerőt tanúsított, amikor hozzám mert jönni, aki arról voltam híres, hogy a menyasszonya elől megszököm.
- És önnek emiatt tömérdek üldözést kellett kiállania.
- Igen, sokat. A Hétfalusyaknak hatalmas rokonaik vannak, akik mindent elkövettek, hogy az életet kellemetlenné tegyék rám nézve. Egy unokaöccse Benőnek a testőrségtől a nyílt utcán megsértett. Ellenben felsőbb helyekre a leggyűlöletesebb sugdosásokat tették; intézkedéseimben nyíltan gáncsoskodtak; a megyét összeütközésbe akarták velem hozni; bevádoltak fent és alant. Én védtem magamat, és hallgattam. Megvívtam, megfeleltem, tűrtem, és el nem árultam azon hölgy titkát. Tartogasd azt szívedben, kedves édesem, ahogy én tartogattam eddig.
Kornélia megcsókolta férje nyílt, magas homlokát.
- Tehát az is büntetés volt szegény Elizen, hogy akiért epedett, midőn megnyerte, az által lett boldogtalan. Széphalmi csapodár volt.
- Kedves Kornéliám, a szerelemhez becsülés is kell. Mikor Széphalmi elvette nejét, már akkor csak a nő kétségbeesése kényszerítette rá. Sokszor beszélték, hogy Eliz úgy táncol a dalidókban, mint aki el akarja magát ölni, s mikor leghevültebb állapotban van, jéghideg vizet iszik. Az akkor már nem volt színlés többé. Minő jelenetek történtek otthon közte és atyja között, azt én nem fürkésztem, hanem azt jól tudom, hogy a leány egy napon egyenesen Széphalmi házához ment, és valami borzasztó dologgal fenyegette azon esetben, ha őt nőül nem veszi. Azt, hogy mivel fenyegette Eliz egykori kedvesét, én teneked soha meg nem mondom, mert az a te tiszta, szép kedélyedet nagyon feldúlná, arra a te szívedben nincsen eszme; hanem annyi bizonyos, hogy Széphalminál erősebb ok volt a félelem, mint a szerelem, mely őt oltárhoz vezette. Hanem én mégis úgy tudom, hogy a házasság nem maradt áldás nélkül: két gyermekük van.
- Csak volt.
- Ah. Meghaltak?
- Borzasztó sors nehezült az egész családra. A kisleány, atyjának kedvence, egyszer minden nyom nélkül eltűnt, s a másik gyermeket, midőn anyja betegágyánál virrasztott, a villám megütötte anyjával együtt.
A tábornok megrendült e szóra. A vas ember szíve reszketett.
- Boldogságos isten...
- Az öreg Hétfalusyt félig megütötte a szél, amint a csapások érték.
- Nem, nem érdemelt ennyi szenvedést. A sors szigorúbb hozzá, mint ahogy érdemelte.
- És még ez nem volt elég; te ismerted Hétfalusynak azt a fiát, akit katonaságra adott?
- Ismertem. Heves fiú volt. Háborúban talán jó katona lett volna.
- Ez Lengyelországban összeveszett kapitányával, és rajtament, s pisztollyal rálőtt.
- Ez nagy baj, igen nagy baj - szólt a tábornok, olyan erősen összeszorítva ökleit, hogy ha akármi lett volna bennök, csakugyan összetörött volna.
- E tény után azonban a fiú megszökött.
- Ez még gonoszabb - mormogá a tábornok, s még erősebben szorítá össze azokat a vasöklöket.
- S ha jól tudom, ez már harmadik szökése.
A tábornok homloka izzadni látszott, kezével végig akarta azt törülni, de nem lehetett, mert öklei nagyon össze voltak szorítva, s az nem jutott eszébe, hogy azokat ki is lehetne nyitni.
- Kérem önt, kedves Kornélia, ha ön tud valamit arról, hogy ez a fiú hol van, arról nekem ne szóljon semmit. Tudja, hogy ezt nekem nem szabad hallanom.
- Pedig nagyon hamar meg fogja ön tudni; a szerencsétlen fiú éppen azon a napon, amidőn testvére és annak fia koporsóban feküdtek, jelent meg az apai háznál.
- Akkor már el van fogva - kiálta sebesen a tábornok.
- Hogy gondolja ön ezt?
- Mert akkor tulajdon apja szolgáltatta kézhez!
Kornélia bámulva nézett férjére.
- Nemde úgy van, ahogy mondom? - szólt ez indulatosan, felállva helyéről. - Hétfalusy kiadta szökevény fiát, erre esküdni merek, mielőtt valaki tudtomra adná.
Kornélia csüggedten mondá:
- Valóban úgy történt.
- S hogy tudhatod te ezt elébb, mint nekem jelentve lenne?
- Szolgabíró nagybátyám mondá, ki kocsin jött onnan, míg a szökevényt gyalog kísérik fel.
- Ide, ide, énhozzám - hörgé nyugtalanul a tábornok, és elsápadt bele. - Nekem fogják általadni. Nekem kell rá ítéletet mondanom!
Úgy félt, úgy irtózott ettől a gondolattól.
- Rosszabb mesét nem mondhattál volna nekem - monda a tábornok, visszatérve nejéhez, s annak szelíd fejecskéjét ölébe véve. - Ez nagyon szomorú mese volt.
- De a vége még hátravan.
- És az a legszomorúbb benne, hogy a vége az én kezemben van.
- Én azt hiszem, jó helyen van.
- Hogy mondhatod ezt? Nem személyes ellenségem-e az egész Hétfalusy család? Nem kell-e emlékeznem arra, ha mindent elfelejtettem is, hogy bántalmaztak téged; maga ez a szeles fiú nyílt mulatságban megsérte mint nőmet, és most őt, a család utolsó ivadékát, a sors úgy veti elém, mint bírája elé, akinek halált kell mondani rá! Az egész világ azt fogja hinni, hogy örültem a szomorú alkalomnak, melyben magamért véres, példás bosszút állhattam ellenségemen. Hogy bitófára ítéltem ellenségem fiát, mert szomjaztam vérét! S te azt mondod, hogy ez jól történt így.
- Azt mondom. Én meg vagyok abban nyugodva, hogy te meg fogod őt menteni.
- Én? - kérdé a tábornok, s bámulva nyitá fel nagy, kerek szemeit. - Az lehetetlen.
- Én azt hiszem, hogy Vértessy tábornok, a szigorú, hajthatatlan férfi, akit tisztelői és haragosai vas embernek hínak, aki soha semmi rokonáért, barátjáért a fegyelem szabályaiban kedvezést nem tanúsított, mindent el fog követni, hogy egyszer életében kivételt tegyen a törvény szigora alól, hogy megmentse ellensége fiát. Óh, én ismerem ezt az urat jól; bizonyosan tudom, hogy így fog cselekedni.
- Az lehetetlen, az lehetetlen. Ha tesvérem volna, sem menthetném meg ily balhelyzetben.
- Testvéredet nem; de ezt igen. Én meg vagyok abban nyugodva, hogy te addig meg nem nyugszol, amíg a szerencsétlen ifjú megmentésére valami módot ki nem gondolsz.
És amidőn ezt mondta, olyan jól tudott olvasni annak a vas embernek a szíve, lelke mélyében.
A tábornok nyugtalan kedéllyel hagyta el neje szobáját; de amint kilépett abból, már akkor arca e nyugtalanságról nem tanúskodott.
Az ordonánc ott állt az előszobában akkor is, s sarkon fordulva tábornoka felé, átnyújtá neki a keblébe dugott pecsétes levelet.
Az volt a hivatalos tudósítás a szökevény elfogatásáról. A tábornok inte a katonának, hogy elmehet.
Azután szobájába vonult, kiteríté maga elé az iratot, hozzá ült, fejét két tenyerébe hajtá, és sokáig, sokáig küzdött nehéz, lélekfárasztó gondolataival.









Jókai Mór: Szomorú napok


VIII. A lengyel nő
- Ki van itthon? - kérdé egy erős, csengő hang a hóhér lakában, mialatt egy szürke köpönyegbe burkolt alak lépett be a konyhaajtón.
A tűzhely mellett Iván és az asszony ültek, odakinn sötét zivataros éjszaka volt; az idő tíz óra körül, és minden ajtó zárva.
A férfi és a nő csak bámult az idegenre, és nem felelt neki.
- Ki van idehaza? - kérdé ez újra, közelebb lépve a tűzhöz, melynek lobogó fényénél szép, ifjú, sima arca látható lőn, élesen rajzolt szemöldeivel, vékony, de erőteljes ajkaival s bátor sasszemeivel, amik merészen tekintének az emberek arcaiba.
A nő és a férfi egymás szemeibe néztek. Iván szinte félve kérdezé felelet helyett:
- De hogy jöhet ide be valaki?
- A kerítésen szöktem be - válaszolt az idegen, minden kínálás nélkül leülve a tűzhely mellé. - Zárva volt az ajtó. Kétszer, háromszor zörgettem, nem nyitotta ki senki; kénytelen voltam vele.
- Hát a kutyák? - kérdé hüledezve a házi nő.
- Nem bántottak. Én tudok az ebekkel beszélni. Van valami módom. Gonosz, zivataros idő van, az eső csak úgy szakad. Nem várhattam odakinn sokáig.
- De hallja, mit akar itt? - kérdé a nő csaknem félelmesen tekintve az idegen arcába.
- Azt majd megmondom, kedvesem. Elébb adjon egy pohár vizet; erősen szomjazom.
A nő önkénytelenül kényszerítve érezte magát engedelmeskedni.
- Te meg, barátom, terítsd le addig a köpenyemet ide a tűzhely mellé - szólt Ivánhoz fordulva, s lekeríté nyakából a bő köpenyt, melyről csurgott a víz.
A nő és a férfi mintegy megigézve teljesíté parancsait.
Köpenyét letéve, karcsú, idomzatos termetet láttatott az idegen, mely férfinak nagyon is gyöngédnek tetszett, kezei finomak és fehéreknek látszottak, amint a nyújtott poharat elvette.
- Ez valami asszony - suttogá a hóhér neje Ivánnak, gyanúsan összevont sűrű szemöldei alól kémlelve az ismeretlent. Azután közelebb lépett hozzá, s jól szemei közé nézve, monda neki:
- Galambom. Magy úgy látszik, hogy nem jó járatban van. Kit keres?
- A gazdát - felelt az idegen röviden, s a tűzhelyre könyökölt.
- Maga tán azt gondolja, hogy ez a ház vendégfogadó, hogy úgy a város végire esik.
- Nem gondolom, szép asszony. Itt Zudár gazda lakik, a becsületes révészmester.
- Révészmester?
- No, igen; aki ebből a világból a másikba átszállítja az embereket.
- Honnan ismeri maga a gazdát?
- Én sohasem láttam, hanem azért jól ismerem. Most nem lehet vele beszélni, ugyebár, mert már imádkozni ment, s rendesen egy óráig szokott imádkozni, s azalatt nem jó őt háborgatni. Önök is azért húzódtak ki ide a konyhába. Ön, szép asszony, Zudár uram felesége, nemde, s ez a fiatal ember itt a legénye. Én jól ismerem önöket is.
- De hát maga kicsoda? Szóljon. Mit akar? - kérdé a nő szorongva.
- Azt majd megmondom a gazdának odabenn, ha elvégezte ájtatoskodását. Mielőtt lefekünnék, ki szokta sütni puskáit; akkor majd bemegyek hozzá. Üljön le addig mellém. Nézze, elférünk ketten is a lócán; beszélgessünk egyről, másról.
Az idegen leemelte kerek kucsmáját fejéről, s hosszú, fekete haja tömött fürtökben göndörült alá vállaira.
- Ez nő! Ez nő! - suttogá egymásnak Iván és a háziasszony.
Az utóbbi most már merészebben közelíte a rejtélyes alakhoz, s helyet foglalva mellette, elkezde vele beszédbe elegyedni.
- Mi dolga lehet magának az én urammal?
- Ej, kedves jó asszony. Maga is mindig mást kérdezget, mint amit kellene. Ahelyett, hogy azt kérdezné tőlem, nem vagyok-e éhes, vacsoráltam-e már. Pedig erre igen hamar tudnék felelni.
A nő fölkelt nagy duzzogva, s valami faliszekrényből egy tál lepényt vett elő, s azt az idegen elé hozta.
- Ha nem utál a bakó tányéráról enni, uram!
- Ejh, hagyja azt. Hátha én magam is az vagyok.
- Ah, persze. Ezekkel a fehér, puha kezecskékkel; nem is olyanok, mintha férfi kezei volnának.
De amint e szavakat kimondta, egyszerre el is sikoltotta magát a némber, mert a tapogatott, fehér kacsók egyike úgy megszorítá vastag, húsos tenyerét, hogy a csontjai is ropogtak bele.
- Ez férfi, hogy a sátán vigye el, férfi - suttogó a nő sziszegve Ivánnak. - Olyan a keze, mint a vasfogó.
Az ismeretlennek igen jó étvágya volt. Hagyott is, nem is a tányér fenekén valamit.
- Ejnye, pedig ezt tán nem is kellett volna mind elfogyasztani. Alkalmasint valaki számára volt eltéve, aki még nincsen itthon.
- Óh, csak tessék! Mi már mind vacsoráltunk.
- Tehát senki sem hiányzik a családból? Vannak önnek gyermekei?
- Igen - felelt a nő, de szemeit nem merte az idegenre emelni. - Van egy leányom.
- Tulajdon, saját gyermeke?
A nő tétovázva kétszer is az idegenre tekintett, a szó kétszer is megakadt a torkán:
- Igen, saját gyermekem.
- Hát több legénye nincs Zudár gazdának, csak ez az egy?
- Nincs. Minek volna?
- Hogy győzheti másodmagával a mesterségét? Hisz az annyi mindenféle dolgot ád.
- Lelkem! Ne beszéljen a hóhér mesterségéről.
- Miért ne? Üzlet az is, mint a többi. Csakolyan tisztességes, mint akármi más. Sőt, annál jövedelmesebb, minthogy olyan kevés ember adja rá magát. Látja, énnekem éppen ez a szenvedélyem. Én most csak azért jöttem, hogy ha megegyezhetem Zudár gazdával, megveszem tőle a mesterségit, amit ön úgy utál, szép asszony.
A hóhér neje bámulva és kétkedve nézett a beszélőre, s gyanakodva hebegé:
- De ilyen fiatal ember létére?
- Óh, galambom, ne gondolja ám, hogy én minden, a mesterséggel járó alkalmatlanságban gyönyörűségemet akarom találni; én tartani fogok több segédet, magam benn a városban lakom, ott ülök az első vendéglőkben, kávéházakban; ki mondja rólam, hogy mi vagyok? Gavallér vagyok. Csak akkor lépek hivatalomba, ha megillető végrehajtás vár reám: valami csinos nyakazás s más efféle. Óh, én nagyon vígan fogok élni mellette.
Zudárné úgy érzé, hogy testét borzongatja valami. Nem mert az idegenre többet pillantani.
- Hanem ez baj, hogy nincs több most egy legényüknél. Úgy látszik, önök nagyon elhanyagolták ez üzletet. Azt restellem. Nehéz lesz újra jó lábra állítani. Nem is volt több ez egynél?
- Volt. Igen - rebegé önkénytelen kényszerítve Zudárné.
- Hát azt mért eresztették el? - kérdé az ismeretlen, mialatt a tűzből egy parazsat rántott ki finom mutatóujjával; azt puha tenyerébe felkapta, megrázogatta, s kisded pipájába helyezé.
A nő és Iván egymás szeme közé néztek, mintha összeszólalkoznának adandó feleletért, azután a nő sebesen válaszolt:
- Elment maga jószántából, megutálta a szép mesterséget.
- Hm. Bohó ember lehetett. Hát azután jobb dolga van most?
- Azt nem tudom - felelt durcásan a némber -, én csak nem járhatok valamennyi elment legényem után, hogy mi lett belőle? Megunta, s mást kezdett.
- Önnek tökéletesen igaza van, szép asszony. Nem minden ember való erre a mesterségre. Kell már arra valami hajlamnak lenni az emberben. Én például sohasem fogadnék meg olyan embert, aki valami börtönben nem ült még, aki úgy öt-hat évet két-három ízben ki nem töltött a hűvösben; mert a többi mind visszakívánkozik a szép társaságokba, mindjárt a városban akar lakni. Mindjárt azon sóhajtozik, hogy őérte kár, hogy ő nagyon jó ehhez az állapothoz. Az ilyen embereket nem szeretem.
- Az való igaz.
- Aki erre a mesterségre való, az már korán kimutatja a foga fehérit; azok a gyerekek, akik a verebek szemeit kiszúrják, akik a denevéreket szétfeszítik, akik a kiskutyákat szeretik nyíllal lövöldözni, azokbul lehetne jó legényeket nevelni nekünk.
- Hallja, maga valami hóhér fia lehet, hogy úgy ismeri az állapotokat.
- Eltalálta, bizony az vagyok; az apám is az volt, az öregapám is; firól-fira szállt nálunk a mesterség.
- Hová való?
- Lengyelországba, Rochowban lakik az apám. Ugye, venni észre a beszédemen, hogy lengyel vagyok?
- De az arcán is.
- Megosztoztunk a bátyámmal; ő a rochowi mesterséget kapta, engem pedig készpénzzel kifizetett, hogy keressek magamnak másutt állomást. Én azt hallottam, hogy a hétfalusi gyepmester már megunta a hivatalát; öreg ember, ugyebár? Nono, maga bohó menyecske, azért ne fortyanjon fel. Elég öreg embernek van szép, fiatal felesége. Aztán nem baj az. Csak azért kérdeztem, hogy öreg ember-e, mert akkor valószínűbb, hogy inkább kíván nyugalomra térni.
- Biz, ifj'úr, annyira utálja az a mesterségét, mint ahogy csak valaki méltán utálhatja azt.
- Pedig az nagyon mulatságos. Én sokszor bementem Lembergbe, gavallérosan felöltözve, melltűvel nyakkendőmben, arany óralánccal, kis halhéj pálcikával a kezemben, elbolondítottam két-három asszonyt, bevezettettem magamat a legfényesebb társaságokba; s az volt azután a mulatság, mikor megtudták, hogy ki vagyok. Hahaha! Mint sápadtak el az emberek, hogy álltak hajuk szálai az ég felé.
- Nem ugratták meg azután?
- De biz egyszer egy fiatal kadét párbajra is kihívott. Magasabb rangú tisztnek nem illett ilyen emberrel megvívni, azok legfeljebb kiugrattak az ablakon. Ez egy magyar fiú volt, akinek meg is ígértem, hogy megjelenek a kitűzött helyen. De biz az várhatott rám sokáig. Szeretek vért bocsátani, de csak úgy, ha engem nem bánthatnak.
Mind a hárman kacagtak ez ötleten.
- De hallják csak, még folytatása is van ennek a mesének. Az én apámnak az a jó szokása volt, hogy senkit sem szeretett úgy legényül fogadni, mint szökött katonát. Tudta, hogy az ilyen fajta ember nem kívánkozik a világba. Hát egyszer ki toppan be hozzá, este későn, sárosan, rongyosan? Az én hadapródom, aki velem párbajt akart vívni. A szeretője miatt rálőtt a kapitányára, s emiatt szökni kellett szegénynek.
A nő és Iván önkénytelen rezzenéssel néztek egymás szeme közé.
- Képzelhetik, hogy kacagtam szegény fiún, ahogy megismerém. Valahányszor elém került azután, mindig azt kérdeztem tőle: ,,No, hát vívunk-e párbajt?" Az nem is állhatta sokáig a vegzát, megszökött harmadnapra; s nem tudom, hová lett szegény. Bizonyosan főbe lőtték azóta.
- Ha még nem tették is, de aligha van messze tőle - szólt Iván.
- Sz-sz-sz! - sziszegett a némber feddő figyelmeztetéssel. Az ismeretlen nem látszott ezt észrevenni.
E percben hangzottak a bakó ablakából a lövések. Éjszakára mindig ki szokta lőni fegyvereit, hogy azokat újra megtöltse. Attól tart, hogy nappal valaki hozzájuk férhetett, s vagy a golyókat szedte ki, vagy a lőport nedvesítette meg. Nem érzi magát biztosságban saját házánál, s szobája ajtaját be szokta zárni, mielőtt lefekszik.
- No, most beszélhet vele, ha akar - monda a némber. - Majd mindjárt kijön a leánya, szokás szerint vizet visz be neki éjszakára, attól beizenhet, hogy itt van, és szólni akar vele.
Nemsokára nyílt az ajtó, egyik kezében égő mécsessel, másikban üvegkorsóval kilépett rajta a holdfehér leányka; olyan csendesen, mintha félne zajt költeni; szép szőke fürtei le voltak már bontva éjszakára, s szabadon tévedeztek sima hóvállain, apró, mezítelen lábacskái csak csókolni látszottak a földet, nem rajta járni.
Az ismeretlen bámuló gyönyörrel nézte a szende gyermeket, ki őt nem látszott észrevenni a félhomályban, midőn mellette elsuhant, a tornácon keresztül sietve a kútra.
- Ez a kegyed tulajdon gyermeke, szép asszony? - kérdé az ismeretlen, bátor sasszemeit a nő szemeibe villantva.
- Igen, tulajdon gyermekem.
- Milyen szőke és milyen halavány.
A némber kacagott.
- Én pedig milyen barna és milyen piros vagyok.
És azután újra kacagott.
Az ismeretlen arca mélyen elpirult. Esküdni lehet rá, hogy nő! Ez a szemérem pírja az arcon.
Néhány perc múlva visszatért a gyermek, a telt korsóval kezében.
- Kedves leánykám - szólítá őt meg az idegen, nyájas, szeretetteli hangon.
A gyermek összerezzent.
- No! Mit ijedezel? - förmedt rá a némber. - Nem hallod, hogy ez az úr beszélni akar veled? Jól félj, leharapja az orrodat.
Azzal durván megkapta a gyermek kezét, s odarántá őt az idegenhez.
Az gyöngéden megsimogatá a lyánka fejecskéjét.
- Ne félj tőlem, kislyánykám, semmit se félj. Hogy hívnak? A némber felelt:
- Böske.
- Ah, minek Böske? Ilyen durva nevet választani ilyen gyöngéd gyermekhez. Elizke, én úgy foglak hívni, hogy Elizke. Egy névből van mind a kettő.
- Nono, csak bolondítsa az úr is, nem eleget bolondítja már az apja? Parasztember leányát Erzsunak hívják meg Böskének; úri kisasszonyok neve Eliz, Lizinka. No, erre ne hallgass te! Hanem eredj be, és mondd meg az apádnak, hogy egy úr van itt Lengyelországból, aki mindjárt akar vele beszélni, hát addig le ne feküdjék.
A gyermek félve csúszott ki az idegen kezéből, ki alig akarta elereszteni apró kezecskéit, s sietett apja szobájába.
Az idegen rendbe szedte öltözetét, haját kétfelől lesimítá halántékaira, miáltal arca szelíd, nyájas küllemet vőn fel, s halkan bekocogtatott az ajtón.
- Szabad - hangzék belülről a mély, melankolikus hang. Az ifjú ismeretlen benyitott, s gondosan becsukta maga után az ajtót.
Amint az ajtón belül volt, egészen eltűnt arcáról az iménti könnyelműség kérkedő mosolya; a szilajon hányt-vetett fej szelíden hajolt meg; a vékony ajkakon, a fátyolozott szemeken áhítatos ihlet vonult el; egész termete keskenyebbnek látszék, vállai összébbhúzódtak, melle behajlott; az egész arc és alak egy kegyes misszionárius jellegét viselte magán.
Valóban egy kegyes misszionárius állt a bakóval szemben. A herkulesi ember reszketve kelt föl előtte, s kezével aggodalmasan keresve lyánkája kezét, alig hallható szóval kérdezé az idegentől, hogy mit kíván tőle. Talán nem is érthette az, oly lassan mondta.
- Áldás, békesség e házra - szólt az ismeretlen szelíd, malasztteljes hangon.
- Ámen. Ámen - sietett utána mondani a bakó.
- Szálljon a te szívedbe az ég kegyelme, fiam - szólt az ifjú az ősz emberhez, áldóan nyújtva felé kezét.
- Ön lelkész? Lelkipásztor? - rebegé a bakó. Valóban egész külseje azt bizonyítá.
Zudár Péter lehajlott az ifjú kezéhez, és megcsókolá azt. Nem mert kezével hozzányúlni, csak ajkaival érinté azt.
- Lelkész az én házamban? Leánykám, vezesd kézen fogva e jó urat a karszékhez, ültesd le; a te kezeid szép tiszták, hozzáérhetnek. Óh, az én házamban lelkész? Soha nem remélhettem ezt.
- Én messze földről jövök - szólt az ifjú ismeretlen, leülve az előre tolt karszékbe, míg a vén bakó levett föveggel állt előtte, nagy, izmos kezeit összetéve; a kisleányka karjába öltve kezeit, állt mellette.
- Én messze földről jövök, nem is vagyok e nemzetből való, bár nyelvét céljaimhoz képest elég érthetően beszélem. A szent hit hajdani követei egyszerre nyerték az égből az idegen nyelvek ismeretét, nekünk méltatlanabb utódoknak sok fáradsággal kell megszereznünk azt, hogy szólhassunk minden nép nyelvén, hirdetve nékik az ég vigaszait. Én Angliából jövök. Tagja vagyok egy ájtatos társulatnak, mely nevezi magát az ,,égi vigasztalásról". A mi célunk az, hogy felkeressük a szenvedőket a társadalom minden osztályaiban, minden rétegeiben, és igyekezzünk velök a mennyei vigasztalást közölni, melyet oly ingyen osztogat az isten minden tört szívűnek. Az emberiség minden osztályait külön küldötteink járják be, akik szüntelen egynemű rétegben forogva, annak általános szenvedéseit okaikkal és orvoslataikkal jobban kitanulhatják. Egyik a paloták urai, másik a gunyhók lakói között jár, mert mindegyiknek más szenvedése van, és mindegyiknek nehéz a magáé. Egyik választá vigasztalása köréül a börtönöket, másik a családélet titkos bánatát vagy a munkás osztályok nélkülöző tömegeit; némelyek a bukott kereskedőket választák ki lelki betegeikül, mások a halálra ítélt rabokat: - nekem jutottak a bűnösök rémei, a bakók.
Az idegen szilárd tekintettel nézett e szavaknál a férfi arcára, ki lesütött szemekkel, rebegő ajakkal állt előtte.
- Nyolc év óta járok e saját világban - folytatá az ifjú. - Megmértem a legmélyebb sebeket és a legmagasabb bánatot. Ez osztály szenvedése többnyire mindenütt hasonló. Némelyik jobban tudta titkolni, másik kevésbé. Vannak hideg, hozzájárulhatlan kedélyek, zárkózott szívek, mikhez nehéz férkőzni. Vannak könnyelmű, kicsapongó, szenvedélyes lelkületek, akik külső vígságban, borban, gyönyörben hiszik a kábulást feltalálhatni. Vannak ismét dacos, kérkedő jellemek, akik pompáznak azzal, ami másoknak félelem, de a szív fenekén ugyanaz a féreg mindenütt. Egyik elhal fiatal korában, másik megőszül, s késő vénséget ér. Ugyanaz a féreg ölte meg az egyiket, amely a másikat nem engedte meghalni. Ismertem olyat, aki bármennyit ivott, nem bírt ittas lenni soha; ismertem másikat; aki irtózott a bortól, és nappal is álmokat látott. A baj egy. És az isten irgalma is egy.
- Az isten irgalma is egy - rebegé utána a férfi.
- Ha ez irgalom végtelensége nem fedné be a földet, ki mentené meg az ítélettől mindazokat, akik élnek? Ha egy napon azt mondaná az Úr: ,,Igazság legyen irgalom helyett a földön!", nem lángoknak kellene összecsapni fejünk fölött, amik mindent megemésszenek? Az Úr nem a külszínre, hanem a szívekbe néz, elítéli ő a templomajtóban alamizsnát osztó kegyest, azon bűneért, mit az lelkében gondosan eltakart, és fölemeli a tört szívű bűnöst, ki elbukott a kísértés alatt.
A bakó lassanként térdére ereszkedék az ismeretlen széke mellett, s két összetett kezét odatevé annak kartámjára.
- Mik vagyunk mi? Erőtlen eszközök egy világépítő hatalom kezében. Nagyobb őelőtte az alázatos erőtlen, mint az erejére büszke, kedvesebb a megtért bűnös, mint az erkölcseivel kérkedő. Ajándék volt minden, amit bírtunk, és minden az ő urához tér vissza. Porrá lesz az erő, üres hang az érdem; csak az Úr kegyelme az, ami örökkön él. Az ég mindenki előtt nyitva van, aki azt keresi.
Az ifjú szelíden érinté az öregember kezeit, míg az remegve akarta azokat visszavonni.
- Óh, uram, ne érintsd az én kezeimet.
Az ifjú erővel megfogta azoknak egyikét, s odavoná magához, hol a kézre, hol az ember arcára tekintve.
Egyik kezének finom mutatóujjával a férfi homlokára mutatott.
- Itt egy ránc keresztülszeli a másikat. E baljóslatú kereszt a homlokon a szív nehéz tudását jelenti. A te kezed azért remeg az enyémben, mert ártatlan vér foltjait érzed rajta.
- Igen, igen! - hörgé az erős ember, eltakarva arcát kezeiben.
- Te kivégeztél egy elítéltet, akinek ártatlansága később napfényre jött.
- Úgy van. Szívembe látsz. Úgy van minden.
- És ez a gondolat most nem bírja elhagyni lelkedet, ott van a helye homlokodon.
A bakó homlokán mélyen látszott e percben az egymást keresztté vágó, baljóslatú redő.
Az ifjú odatevé hűs kezét égő homlokára a férfinak.
- Pedig ki tudja, miért rendelte ezt így az Úr? Ki tudja azt, hogy a vaktában kivégzett nem érdemelte-e meg büntetését? Nem volt-e gonoszabb szívében, mint az, ki a vértettet végrehajtá; nem óhajtá-e apja halálát, gonoszabbul vétkezve, mint az, ki ez óhaját teljesíté? Keleten egy bölcs király egykor tizenkét rablót akasztatott fel az országút mellé, s őröket rendelt éjszakára oda, akik a hullákat őrizzék. Az őrök elaludtak, s azalatt a rablók társai fővezérüket levágták a kötélről és ellopák. A felébredt őrök büntetéstől féltükben egy azon jövő pórt akasztának a hiányzó hulla helyébe. Egy ártatlan embert. És íme, amidőn a pór öszvérén megvizsgálák a málhát, abban egy meggyilkolt utas véres tetemeit lelék meg. Ez volt az isten ítélete!
De hátha valóban ártatlan volt az ifjú, aki igaztalanul öletett meg? Ah, ki mondja akkor azt, hogy a halált büntetésül osztogatja az ég? Hátha jutalmul volt ez ráküldve. Rég időkben egy istenfélő pár ikerfiainak istenhezi hűségeért a legnagyobb jutalmat kérte az égtől, s reggelre halva voltak mind a ketten. Ki tudja, minő sorstól őrizte őt meg az ég e csapással? Nem lett volna-e silány, elvetemült? Nem veszett volna-e el nyomorban, elkárhozottan? Nem lett volna-e egykor öngyilkossá? Nem veszett volna-e ugyanazon vérpadon méltán, megérdemelve halálát? Erre csak az felelhet, ki a meg nem történt jövendőket tudja. Mi pedig homály által látunk, és tükörből csupán, s még csak azt sem tudjuk, mikor sírjunk, mikor nevessünk.
Az ifjú elvevé kezét az öreg homlokáról, s íme azon el volt simulva a gonosz ránc, a bakó könnyes szemekkel tekintett fel a magosba, s kezeit összetéve ziháló nagy mellén, halkan kezdé el rebegni:
- ,,Mi atyánk isten, ki vagy a mennyekben."
Az ismeretlen ifjú felemelé őt gyöngéden az ,,ámen" után, a kis halavány leányka átölelte a vénember karját, úgy simula hozzá.
- Nem az ég irgalmát hirdető angyal-e ez itt körüled? - szólt az ifjú a szép gyermekre mutatva. - Nem úgy küldötte-e őt az ég le hozzád, tudtod-, sejtelmeden kívül; anélkül, hogy tudnád, honnan jött?
A férfi megtépte keblén ruháját, és azt mondá:
- Olvass szívemben! Te mindent jól tudsz, uram.
Az idegen most a lyánkához fordulva, őt szólítá meg nyájas, bizalomgerjesztő szóval.
- Jó gyermekem, szólj odaki a cselédnek, hogy lovamat, mely a kapun kívül maradt, vezesse be valami födél alá, ne ázzék kinn a zivatarban.
- Majd magam bevezetem - szólt a gyermek -, és enni, inni adok neki.
- Köszönöm, leánykám.
A kis Erzsi valamit keresgélt a falszekrényben, s azt kötényébe rejtve, ment ki.
Az idegen utánanézett, míg az kilépett az ajtón; azután ünnepélyes csend maradt a szobában, az ifjú hallgatva nézett az öregre, mintha várná, hogy beszéljen.
Zudár Péter kis idő múlva az ajtóhoz lépett, kinyitá azt; a konyhában sötét volt már.
- Alszanak már - suttogá félig az idegenhez, félig magához intézve szavát. - Az asszony alunni ment; a legény a lovakhoz; a gyermek kinn fog maradni a konyhában, valami dolga lesz; már tudom. Van időnk beszélni, jó uram. Künn éjszaka van és zivatar; úgysem bocsátanám önt ma tovább.
- Üljön mellém!
Az öreg csak unszolásra fogadott szót, és leült az ifjú mellé.
- Én vén vagyok, uram, deres hajam igazat mond; nagyon sokat éltem. Apám is bakó volt, nagyapám is az. Úgy maradt rám a ,,mesterség" örökségül. Ifjabb férfiéveimben könnyelmű, szilaj valék; szerettem a tivornyát, a bort, az örömöket. Valami nehéz, kimondhatatlan teher nyomta szívemet örökké, valami elkábító sötétség, amit űztem volna magamtól, ahogy tudtam. Ez a nehéz léleknyomás, ez a fárasztó homály mindig kínzóbb kezdett lenni rám nézve, ahogy az évek szomorú emlékei szaporodtak, és én annál inkább ittam a bort, és annál jobban ordítottam a trágár tivornyadalokat, hogy ne halljam azokat a csöndes sóhajtásokat magam körül, amik olyan rémségesen bántottak, mikor semmi hang nem volt szobámban, mikor egyedül maradtam. Azért csúfoltak is ismerőim, hogy olyan ember vagyok, aki egymagában danol és iszik késő éjszakán is, mint ahogy csúfoltak később, hogy egyedül zsoltárokat énekelek.
A férfi nagyot sóhajtva pihent meg, mintha szétágazó eszméi fonalát keresné.
- Látott ön talán egy asszonyt odakinn? Ez az én nőm. Megházasodtam, azt gondolva, hogy ez lelkemnek nyugalmat fog adni. Az a képzeletem volt, hogy ha nekem egy gyermekem lenne, milyen boldog tudnék lenni; akkor volna valami, ami az élethez, a világhoz visszakössön. Nem, az nem fogná utált sorsom átkát örökölni tőlem; választanék neki pályát, melyen boldog lehessen, melyen becsüljék, tiszteljék; szereznék neki vagyont, neveltetném tőlem és házamtól távol, hogy derék, mívelt, okos ember legyen belőle. Pár évig voltak ilyen ábrándjaim. Ezekben olyan boldog valék. Lelkem egészen felderült e reményektől. Azután - újra elkezdtem a keserves ivást. A gonosz emlék még jobban elkezdett gyötörni, és a jó remény még jobban elhagyott, mert a nő szívében, óh, uram, élet és halál van, ki az egyiket, ki a másikat leli meg benne. Újra kerülgettek az éjszakai suttogások, a némasági nyögés, a rettegett magányos hangok, amik ébren és álmomban üldöztek, és én ittam és daloltam újra.
Az ember két kezébe hajtá csüggedt fejét. Még most is meghajolt az e súlyos emlék alatt, ha visszagondolt rá.
- Egyszer azután elkezdtem siket lenni. Valami folytonos zúgás lepte meg füleimet, mely örökös kábultságban tartott. Nem értettem a szót, hacsak a beszélő ajkaira nem néztem; nem vettem észre, ha valaki bejött hozzám, csak amidőn hirtelen megláttam. Óh, ez valami borzasztó kín, a siketség! A világbul ki van zárva az ember, jobban, mint a vak. Titkoltam eleinte e bajomat, nehogy csúfot űzzenek belőlem miatta. A siketség iránt senkinek sincs szánalma. Azt hittem, hogy ha két ember halkan beszél előttem, rólam árulkodnak; féltem elaludni, attul tartva, hogy megölhetnek, anélkül, hogy meghallanám, ha valaki rám töri az ajtóm; és azután az éjszakában, a sötétben, a magány-, némaságban, annál jobban hallottam azokat a nyögéseket, sóhajtásokat, miket kívülem nem hallott senki. És hiába ittam, hiába daloltam; minden pohár bor után mintha mélyebben merültem volna egy zúgó, feneketlen tengerbe alá, s végre saját ordításomat sem hallottam többé. Ekkor megrendült bennem a lélek, kétségbeesve vetettem magamat ágyamra, és először életemben jutott eszembe, hogy imádkozzam. Nem tudtam egyebet, mint: ,,Én istenem! Én Istenem! Én istenem!" és a kezeimet tördeltem, és a könnyeim csorogtak.
Még most is kicsordult a könny e szavaknál a bakó szeméből.
- Ezen az éjszakán csendesen elaludtam, semmi sem háborított. Több óráig úgy aludtam, mint egy halott, s csak arra ébredtem fel, hogy egész arcom nedves volt. Amint arcra voltam feküdve, a vér orromon, számon megindult, és egész fekhelyemet ellepte. Fölkeltem, egy nagy dézsa vízben leöblítém arcomat s érzém, hogy fejem egészen megkönnyebbült; nem hallom azt a tenger mélységébül jövő zúgást magam felett többé, nem suttognak, nem sóhajtanak körülöttem, hanem ahelyett hallok a csendes éjszakában - gyermeksírást... Gyermeksírás az én házamnál! Azt hittem, ez is csak ábrándjaim hangja, hisz én siket vagyok, s az üldöző rém helyett most a csalogató rém hangzik fülemben. De a gyermeksírás újra áthallatszott a mellettem levő szobából, melyben nőm szokott aludni. Mi lehet ez? Odaléptem, s íme lépteim halk csoszogását is hallám. Még halkabban kellett lépnem. Még halkabban; a lábam alatt nyikorgó palló neszét is hallottam. És közbe folytonosan a gyermeksírást. A szoba felőlem volt bezárva tolózárral; halkan kellett félrehúznom, hogy a nesz ne hallassék; halkan nyitám fel az ajtót. És, íme, a szoba közepén, az asztalon egy kisded csecsemő volt letéve, a mécs lobogó világot vetett arcára; alig lehetett több pár hónaposnál. Finom pólába volt burkolva, hímzett ingecske rajta; kis, gömbölyű fejét gyöngyös főkötő takarta, mely alól oly szépen pöndörültek elő a finom aranyszálhoz hasonló fürtöcskék. Mint azok a kis festett angyalok, akiknek csak a fejük van kinn az égből.
Az ismeretlen oly érzékenyen mosolygott a vén bakónak e gyermeteg szavára.
Zudár Péter arca ezután újra elkomorult, székét közelébb húzá vendégeéhez, s halkan folytatá:
- Nőm nem volt a szobában. Agya üresen állt, s félig nyitva hagyott ajtaján át kivehetém, hogy a konyhában nagy tűz lobog; a tűzhely mellett nőm foglalkozik, és annak anyja, egy ravasz, gonosz vénasszony, kit a vidék boszorkánynak tart. Mit mívelnek ily késő éjszaka? A fiatal asszony egy serpenyőt tartott a tűzre, a vén mindenféle növényt hányt abba. Nem volt mitől tartaniok, mégis suttogva beszéltek egymással, és félve tekingettek körül. Én nem tudtam, mi adta nekem akkor azt a gondolatot, hirtelen ölembe vettem az asztalra tett kisdedet, s átvittem azt szobámba, ott lefektettem ágyamra, kezébe adtam elveszett csörgettyűjét, mire az megszűnt sírni. Azután leskelődtem, hogy mit csinálnak az asszonyok tovább; a serpenyő tartalma főtt, zuhogott a tűz felett, ha néha kicseppent, olyat lobbant tőle a láng, a vén egy nagy kalánnal fölözte. Azonközben beszélgettek. ,,Nincsen-e valaki ébren?" - ,,Minden alszik." - ,,Hát a vén dög?" - ,,Részeg az most, s olyan süket, hogy a trombitaszót sem hallja." Végre elkészültek vele, kitöltötték egy szilkébe, s jöttek a szobába mind a ketten. Én ott álltam a szoba közepén. Mintha az istennyila ütött volna közéjük! A vén elejté a szilkét, az ifjasszony dühösen támadt rám: ,,Süket disznó, hová tetted azt a gyermeket!?" - ,,Ne kiabálj, jó asszony, olyan nagyon - mondám neki -, mert lassabban is megértem." - ,,Hová tetted azt a gyermeket?" - ,,Jó helyen van, ne féltsétek!" - ,,Őrült bolond, szerencsétlenné teszesz mindnyájunkat, nem tudod, hogy mit cselekszel?" - ,,Azt nem tudom, de annyit tudok, hogy e gyermek, akárhol vettétek, kezetekbe nem kerül többet. Én magamhoz vettem, és gondját fogom viselni, s aki be mer érte a szobámba lépni, annak majd eszébe juttatom, hogy én vagyok a bakó!" - Azzal szobámba mentem; bezártam azt; az asszonyok átkoztak, dörömböztek az ajtómon, a vén boszorka fenyegetett, hogy mindenféleképpen megront; én pedig szép csendesen elővettem tejfőző gépemet, kenyérmorzsából és tejből pépet főztem borszesz mellett; mikor készen volt, ölembe vettem a kisdedet, és szépen megetettem őt magam, azután csináltam neki bölcsőt a gerendára kötött lepedőbül, elringattam, elaltattam, és reggelig elnéztem, hogyan alszik.
A bakó egy kis záros szekrényből valami papírba tekert csomagot vett ki e szavak után, s azt sokszoros kötelékeiből kicsavargatva, szétterjeszté az idegen előtt.
Egy finom gyermekingecske volt abban, picike harisnyák és egy tarka gyöngyből hímzett főkötő; mindenik darab egy piros E betűvel jegyezve.
- Emlékül tartogatom ezeket magamnál. E kis, fodros ingecske, e nefelejcsekkel és rózsabimbókkal hímzett főkötő drágább énnekem az élet minden kincseinél; mert ezekkel kezdődnek lelkem nyugodtabb órái. E gyermek mellett megtanultam imádkozni, uram. Valami azt súgta lelkemnek, hogy e gyermeket az ég küldte nekem. És úgy kell lenni. Senki sem szeret az ég alatt, csupáncsak ő. És én sem szeretek senkit, semmit mást a földön. Sohasem kutattam, ki gyermeke lehetett, sőt rettegtem attól, hogy valaha rá fognak találni, s visszakövetelik tőlem. De annyi év óta nem kereste senki. Úgy hiszem, rossz anyja volt, akinek azt mondták, hogy meghalt, s megnyugodott benne. Sőt talán ő akarta, hogy megöljék. Óh, uram, a hóhér házán kívül születnek azok, akik a hóhér küszöbénél végzik életüket. - Soha egy órára sem hagytam el magamtól e gyermeket. Én tanítottam járni, beszélni, én készítettem neki ételt, később pedig ő énnekem. Senki kezéből meg nem enném a főtt ételt, mint az övéből. Míg nagyon kicsiny volt, én virrasztottam ágyánál, ha aludt; most ő vigyáz, míg én elalszom. Mikor útra megyek, velem jön, el nem marad tőlem soha. Csak az aggaszt, ha néha rágondolok: mi lesz belőle, ha elhalok, mi lesz belőle, ha felnő?
Az ifjú érzékenyen szorítá meg az öreg kezét, s indulatáruló hangon monda néki:
- Legyen ön nyugodt. Ön jó atyja volt e leánynak; ha ön meghal, én jó anyát fogok néki adni. Írja ön fel magának e nevet: ,,Kamienszka Mária, Lembergben." Bármikor fog ön e cím alatt e tárgyról írni, az válaszolni fog rá, s értesülve lesz felőle. Talán korábban is fog írni, mint ön kérdené.
Az öregember kezeit csókolá az ifjúnak, s szótlanul rebegé érthetlen áldása hangjait hozzá.
E percben nyílt az ajtó, s a kis Erzsike bejött, egy tálcán két pohár borlevest hozva a konyhárul.
Az illatos, gőzölgő italt odahelyezé az asztalra, hófehér abroszkát terítve alája, s nyájas, édes hangon kínálgatá az idegent, hogy fogadja el azt, bizony felmelegszik tőle.
Az idegen megveregeté nyájasan szép, szelíd orcáját, megcsókolá szőke fejét, s ráköszöntve a poharat a gazdára, egy férfias hajtással kiüríté azt.
- Igen jó volt, kis gazdasszonyom. Egészen fölélénkíte.
A vénembernek több kínálás kellett; elébb megkóstolá azt leánykája, hogy kedvet szerezzen neki hozzá. Látszik, hogy nagyon elkényeztette fogadott apját.
Zudár Péternek egészen felderült az arca.
- Óh, uram! - szólt az idegenhez - én még sohasem éreztem magamat úgy, miként most; olyan könnyű a lelkem, mintha semmi teher sem fekünnék rajta. Embernek érzem magamat. Meddig fog ön nálam maradni? Bár sokáig lehetne.
- Nem tehetem, jámbor férfi; hivatásom tovább siettet. Vannak-e önnek legényei, kik tán óhajtanák a lelki vigaszt?
Zudár Péter arca elsötétült e szóra.
- Csak egy van. Arra ne vesztegesd az isten igéit, uram, nem kell a kenyeret az ebeknek hányni.
- Másik nem volt?
- Nemrég késő este vezetett amaz egy idegent házamhoz. Reggelre, mielőtt láthattam volna, megszökött a padláson keresztül; maig sem tudom, miért; sem azt, hogy hová lett. Nem első eset az ilyen.
- Úgy küldetésemet e háznál bevégeztem - szólt az ismeretlen önkénytelen felsóhajtva. - Fogadja ön tőlem e kis imakönyvet emlékül, valahányszor olvasni fog benne, vigaszt találand abban. Táblájára van azon hölgy neve írva, akit el nem kell önnek felejtenie.
A férfi ajkához szorítá a könyvecskét ájtatosan, s elrejté azt szekrényébe.
- Hát én mit adjak, mit adhatok hálaul önnek, lelki jóltevőm, isten után újjáteremtőm? Mit adhatok én?
Az idegen hirtelen válaszolt:
- Ha szabad kérnem valamit: adja ön át nekem kincsei felét, a kis hímzett főkötőt.
A bakó egy percig meg volt lepetve, azután hirtelen kibontá újra a kis tekercset, elővette a gyöngyös főkötőcskét, megnézte, egy könnye esett rá, megcsókolá, azután szótlanul nyújtá át az idegennek.
- Ha nehezére esik önnek megválni tőle, nem viszem el.
- Jó helyen lesz - susogá az öreg, s odanyomta azt az ifjú kezébe, ki eldugá a kis ereklyét mellénye alá.
- És most isten önökkel, pihenjenek le, késő az éj. Nekem még reggelig nagy utat kell tennem.
A bakó maga akart vele menni, hogy lovát felnyergelje; az ifjú visszautasítá.
- Majd felköltöm a legényt; szóm van hozzá!
- De az ebek harapósak.
- Engem nem bántanak.
Az idegen nem engedte magát kikísértetni; a konyhában felvevé köpönyegét, megmagyaráztatá magának, hogy hol alszik az istálló mellett a legény, kezébe vevé a meggyújtott lámpát, s azzal kiment az udvarra.
A komondorok, amint rájuk nézett, félénk, nyugtalan morgással húzódtak el előle, s a ház háta mögé futva, ott kezdtek el vonítani. Bűbája volt csodás szemeinek emberre és állatra.
Benn a szobában éneklé a bakó: ,,Ne jöjjön addig szememre álom".
Az ifjú sietett a hóhérlegény szobája felé. Útközben találkozott a menyecskével. Megcsípte az orcáját, s a vállára ütött.
- Ej, be hamis legény maga!
A némber bepöndörült a konyhaajtón, ráhagyva a vendégre, hogy keresse, amit akar.
Rátalált. Csak oda kellett neki bemenni, ahonnan amaz kijött. Iván úgy tett, mintha alunnék.
- Héj, öcsém, talpra! - kiálta rá az idegen, s megráncigálta üstökét, hogy az ijedten nyitá fel szemeit.
- No! Micsoda ez? Mit bánt maga engem?
- Mit-e? Te sehonnai, azt majd mindjárt megtudod; kelj fel!
A legény nem sietett az engedelmeskedéssel.
Az idegen nem szólt neki többet, hanem pofon ütötte innen is, túl is, hogy jobbra-balra lódult tőle a feje.
Iván erre dühödten ugrott fel fekhelyéről, s bántójának rohant, de az oly ügyesen, mint a kígyó, torkon ragadta jobb kezével, s odaszorítá a fejét a falhoz, míg a bal kezével egy öblös pisztolyt tartott az orra elé.
- Meg ne moccanj, semmirevaló; vagy ide ragasztalak a falhoz, mint egy festett képet.
A legény el volt rémülve a váratlanul erős markolástól s a nekiszegzett fegyvertől, s féltében szepegve kérdezé:
- De hát uram s én istenem, mit vétettem én önnek? Kicsoda ön? És mit akar?
- Ki vagyok? Rendőr vagyok; gazember! Egy szökött katonát üldözök, akit te rejtettél el; mondjad, hova tetted?
Iván kezdett az első ijedségből magához térni.
- Hiszen megmondom, kérem; csak eresszen el; igaz, hogy én egy szökött katonát csaltam ide, de nem azért, hogy én elrejtsem.
- Nem azért hoztad ide, hogy elrejtsd? Hazug kutya! Mondj még egyet, még egy ilyen szépet, ha azt akarod, hogy a lovamhoz kösselek, úgy vigyelek el Dukláig. Hova tetted hát?
- Elmondok mindent, nagyságos rendőr úr; én igaz ember vagyok. Igaz, hogy idecsaltam azt az úrfit; egykor inasa voltam, később együtt katonává lettünk; engem azután elbocsátottak, mert megvakultam. Igazán mondom, akkor vak voltam. Bízott hozzám a fiatalember, s nekem könyörgött, hogy rejtsem el, amint meglátott Duklában az utcán.
- Mit kerestél te Galíciában?
- A gazdám küldött lovakért, de nem kaptam nekünk valót. Bizony mondom, igazat mondok.
- Tudtad, hogy az az ember mért szökik?
- Igenis, mert a kapitányát meglőtte egy asszony miatt.
- Hallottad az asszony nevét is?
- Hallottam, de már elfelejtettem.
- Hazudsz. Tudod. Mondd ki!
- Mondom már. Jaj, a torkom! - Kamienszka grófné.
- Tőle hallottad?
- Nem, csak úgy gondolom, mert annak írt levelet a futás közben, énvelem adatta a postára; bizonyosan arrul akadtak a nyomába.
- Arra semmi gondod. Hol van most ez ember? Ne hazudj, mert megtudom, s akkor véged.
- Jó helyen van már, nagyságos rendőr uram. Innen még aznap megszökött, de én feladtam őt, s elfogták a tulajdon apja házánál.
Az idegen dühösen vágta oda a fickó fejét a falhoz, s azután lelökte a földre, s egyet rúgott rajta.
- Feladtad őt? Nesze, te utálatos kutya!
- De hát, uram. Miért üt ön most? Hiszen jól cselekedtem; elfogattam, s bezárták, ki is van téve a siralomházba már. Mit vétettem én ezzel önnek?
Az idegen parancsolt indulatának, s leküzdve dühét, hidegen válaszolt:
- Mit vétettél? Bolond! Azt vétetted, hogy én most hiába fáradtam, s elvesztem a jutalmat, ami a szökevényre ki volt tűzve. Csak te még egyszer ártsd magadat az én dolgomba!
Fogcsikorgatva szorítá öklébe a pisztolyt, olyan kedve lett volna legalább az agyával egyet ütni a legény feje búbjára.
- Eredj! Nyergeld fel gyorsan a lovamat!
Iván örült, hogy a szűk szobából kiszabadulhatott, ahol olyan közel érte őt a veszedelmes látogató mind a két kezével, s ment a paripát felnyergelni, melyre azt az észrevételt tevé, hogy ez egy kicsinyt nagyon is jó egy titkosrendőr alá.
Az idegen nem várhatta, míg elkészül vele, maga is segített neki. Azután gyorsan felszökött lovára, s valamit nyújtott feléje.
- Nesze.
A legény félrekapta a fejét, azt gondolta, megint pofont kap.
Az idegen egy tallért vetett a lábaihoz.
- Kapd fel, kutya. Fáradságodért. Nyiss kaput!
A ló telefecskendé szemét-száját sárral. Az idegen tovarobogott.
A távozó lódobogásnál a bakó gondolá magában
- Ez egy mennyei, kegyes ifjú vala.
A menyecske így sóhajta:
- Ej, be csinos gavallér volt.
A legény dühödten dörmögé:
- Ez egy pokolbeli sátán.
És azzal felvette a tallért, megtörülte, zsebre tevé, s aztán dühében nekiesett a házi komondornak, kiütötte az egyik fogát; ráfogta, hogy nem akar ugatni...
       
A Hétfalusy-háznál még mindig állandó a gyász. Az orvos mindennap kilátogat a fővárosbul. Egyik fogat kihozza, a másik beszállítja. Két beteg is van. Az ifjú Széphalmi ugyan fennjár, de olyan, mint a féregrágta virág; csak látszik benne az élet. Az öreg Hétfalusy ellenben nagyon megadta magát bajainak, ágynak feküdt, és gyakran a nehézkórság töri.
Az orvos, tekintetes Sarkantyús Lőrinc úr, naponként odateszi az ajtóba nagy gombú nádpálcáját, megdörzsöli zsebkendőjével rövidre nyírt, szürke haját, megtapogatja az ütereket, ír recipéket drága jó kenetekről, boronyakról, szörpönyekről; rendel fördőket, hólyaghúzókat, löveteket és zuhanyokat; és mégsem akar használni semmi; a két férfi napról napra jobban enyész. Bizony csak arról van még szó: melyik fogja a másikat eltemetni.
Egy reggelen, midőn már dr. Sarkantyús megfőzeté a fördőket, egy könnyű hintó hajtatott be a kastély udvarára, melyből a mi ismeretlenünk szállt ki, ezúttal divatos fekete kabátba öltözve, finom kecskebőr cipőkkel lábain; hátrafésült, hosszú haja, mely kétfelül fülei mögé volt simítva, s igen éles szemüvege különben is eléggé elváltoztaták elébbi alakját; mihez ama jellemzetes, hideg, mozdulatlan szeglet az ajkak mellett, a homlok közepén a két szemöldök közötti vékony vonal, a vont arc komolysága tökéletessé tevék a csalódást. Egy tudós, egy tapasztalt bölcs férfi, egy világjártas orvos áll előttünk.
Széphalmi úr után tudakozódék.
Azt előhívták a cselédek. Egy összerokkant, koravén férfi lépett elő; arca kétfelől beesve, ajkai elhalványulva; szemei merően kiülnek, és sokat elvesztettek kifejezésteljes fényükből.
Az idegen egy levelet nyújt át neki az első üdvözlet után; Széphalmi engedelmet kér, hogy elolvashassa. Kezei egyre reszketnek, míg a levelet feltöri.
Komája, Ligety Ambrus írja azt neki, tudósítva róla, hogy a levél átadója egy hírhedett orvos, ki most jön Franciaországból, és delejjel gyógyít. Engedje meg neki, hogy kísérletet tegyen az öregúrral; neki okai vannak hinni, hogy ez nem lesz sikertelen.
Széphalmi nagyot sóhajtott, s bevezeté az idegent a terembe; ott inte neki, hogy foglaljon helyet. Egy szót sem szóltak eddig egymáshoz.
Azután Széphalmi egy mellékterembe lépett, s ott találva doktor Sarkantyús urat, közlé vele az egész levelet.
Doktor Sarkantyús azt mondá neki, hogy Ligety szolgabíró nagy szamár, a francia doktor még nagyobb szamár, de legeslegnagyobb szamár lesz az öregúr, ha meggyógyul tőle. Ám próbálják meg.
Nem állhatá meg, hogy mégis ki ne menjen, megnézni ezt a csodabogarat, aki az ujja hegyével akar gyógyítani.
A fiatalember finom udvariassággal üdvözlé őt, míg doktor Sarkantyús azt a tréfát vette magának, hogy elmondá neki:
- Ű-le koma, itt a kű.
Az idegen megütközve nézett rá; nem értette ezt a franciát.
A doktor meg akarta neki mutatni, hogy igazán is tud franciául. Még Napóleon idejében tanulta.
- Vuz-ét - ön - medeszén? Moszjő.
- Oui, monsieur collègue.
- Ördög a kollégád, nem én. Vuz - ét őn - magnetizőr, moszjő?
- Oui, mon cher bonhomme.
- Szet - űn - sarlatáneri, moszjő?
- Comme toute la médecine, monsieur.
Doktor Sarkantyús hátratette a két kezét, végignézte a fiatalembert, először alulról felfelé, azután felyülről lefelé; megrázta rá a fejét, s azzal otthagyta faképnél.
Széphalmi újra kijött az idegenért, s kérte, hogy lépjen be vele a beteghez.
A mellékszobában, hol az öreg Hétfalusy feküdt, le voltak eresztve a függönyök, a padozat szőnyegekkel fedve, hogy semmi fény, semmi hang ne zavarja a szenvedő nyugalmát.
Ha ugyan nyugalomnak lehet azt nevezni.
A magara vetett ágyon feküdt egy mozdulatlan alak, lehunyt szempillákkal, maga mellé tett kezekkel; erőtlen, mozdulatlan darab föld, csak annyiban rosszabb a többi földnél, hogy ennek még öntudata is van.
Az ismeretlen odalépett ágyához, megfogta egyikét azon hideg csontkezeknek, megtapintá üterét, rátette homlokára kezét. Mintha egy hullával bánt volna, szemeit sem nyitotta fel az, alig vert erében a vér, alig lehetett észrevenni, hogy lélegzik.
- Így szokott naphosszant feküdni - monda Széphalmi az idegennek.
Az ifjú lerakta gyűrűit kezéről, egy pohár vizet kért, s ujjai hegyét végighúzogatá annak szélein, azután ismét az öreg szemöldein és halántékain lefelé.
Széphalmi kétkedő arccal állt mellette; az ifjú észrevette azt tekintetéből.
- Ön is szenved, uram. Az én rendszerem önt is meg tudná gyógyítani.
Széphalmi keserűen mosolygott. Galvanizált halottak mosolyganak így.
- Számomra nem termenek a füvek írt.
- Nem is durva anyag az én gyógyszerem. Látni fogja ön. Egy óra alatt tapasztalni fogja hatását. Önök betegsége valamiben hasonlít egymáshoz.
- Hogyan?
- Úgy, hogy mindkettőnek egy oka van. Önöknél a baj fészke a lélekben rejlik, mindkettőjüket nagy csapások érték; ön nejét és két gyermekét veszté, az öregúr leányát és két unokáját.
A kór öreg hosszan, mélyen sóhajta e szavakra, de még mindig lezárva tartá szemeit. Széphalmi leült egy asztal mellé, s fejét tenyerébe rejtve sírt.
Az ifjú ismeretlen halkan hordozá ujjait a pohár szélén, mely kísértetes nyögéssel hangzott bele; a víz delejes lesz nemsokára, s akkor egyszerre hatni fog.
- De van a veszteség fölötti fájdalomnál még egy gonoszabb betegség is: a megbánás. Önöket egy keserű múlt emléke bántja, ami visszahozhatatlan. Önök nem szerették mindig úgy a gyermeket, az unokát, miként most, midőn ez a kettő meghalt, és ez fáj legjobban.
A beteg Hétfalusy e szókra felnyitá szemeit merően, s a beszélőre bámult velök.
Széphalmi szomorúan rebegé:
- Óh, uram, miért kínoz ön e szavakkal bennünket? Szegény öreg szívének ez fáj!
- Látom. Már kezd éledezni. Az orvosság erős; de éppen így hatásos. Fájdalmai támadnak, éppen e fájdalmakban van a betegség krízise. Csak nehány cseppet e vízből. Így. Nemsokára még erősebb lesz a visszahatás; a kór vonaglani fog, nyögni; arcán hideg veríték fogja kiütni magát; de azután le fog csillapulni, és meggyógyuland, ha isten is megsegít bennünket.
Az ifjú folytatá a víz delejezését.
- Legnagyobb fájdalma a betegnek azon emlékből származik, mely neki azon éveit juttatja eszébe, amidőn megholt leánya önnel megismerkedék.
- Mit tud ön ez évekről, uram? - kérdé meglepetve Széphalmi.
- Annyit, amennyit kell egy orvosnak megtudni, ki betegei szívét gyógyítja. Ő nagyon ellenzette leánya házasságát önnel. És ezt rosszul tevé. Az igaz útról eltiltott érzelem tilos utakat keres. Önök megtalálták ezt az utat.
- Uram!
- Csendesen. A beteg nyüzsög. A gyógyszer hatni kezd. A tilos viszonynak el nem titkolható következése lett. Ön neje anya lett, mielőtt önnek neje lett volna. Bocsánat, uram, mint orvos beszélek.
Széphalmi alig hallhatóan rebegé:
- Honnan tudhatja ön ezt? (Ami olyan mélyen rejtett titok - gondolá utána magában, míg az agg erőködve látszék ágyában felemelkedni, hogy a beszélőt hallgatásra kényszerítse.)
- Ez erősen hat, erősen - szólt az ifjú, megtapintva a kór üterét. - Tízzel többet üt egy perc alatt, mint az imént. - Hétfalusy úr, amidőn e rossz hírt megtudta, iszonyú indulatba jött; ő erős szenvedélyű ember; azt mondá leányának, hogy ha ez meg nem öli gyermekét, meg fogja ő ölni mind a kettőt! Máshoz akarta adni nőül. Gazdag, magas rangú úrhoz. A balesetnek titokban kelle maradni. A leány nagyon szerencsétlen volt. Egy fitestvére védelmére kelt, s pártját fogta tulajdon apja ellen, azt elűzte az apa emiatt, kiátkozá, sohasem bocsátá maga elé többet. A hívatlan vendég, a kis csecsemő, kinek születni nem volt szabad, jóvá is tette ezt a hibáját; azt mondák róla, hogy meghalt. - Ah, hogy megszorítá a beteg szélhűdött ujjaival kezemet! E gyógyszer csodákat okoz.
Széphalmi a karszék mélyébe vonta magát, és reszketett a láz miatt.
- A gazdag úr azonban a menyegző napján elhagyá menyasszonyát; ebben az esztendőben egyszerre megőszült az öreg Hétfalusy. Látja, uram, én jól vagyok értesülve; orvosnak minden apró körülményt kell ismerni, hogy betegét kigyógyíthassa. Most már engedte volna az apa, hogy leánya régi kedveséhez menjen nőül, de ekkor már ön nem volt hajlandó e házasságra, s feléje sem jött váró kedvesének. Egyszer azután a hölgy maga ment oda önhöz, s őrültekhez hasonló arcával meglepve önt, azzal fenyegetőzött...
- Csitt, uram! Az égre...
- Ah, mint ver sebesebben az ütér: az izmok rángatóznak, az ajk nyiladozik, az artériák duzzadni kezdenek; a hölgy azzal fenyegeté önt, hogy ha őt nőül nem veszi, fel fogja fedezni, hogy gyermekét megölte, és vérpadra viszi magát.
A beteg karjai rángatózni kezdtek, és homlokát, mint valami átlátszó gyöngy lepte el a hideg veríték. Széphalmi felállt, és tántorogva járt a szobában alá s fel.
- Ki mondta ezt önnek? - kérdé, hirtelen megállva az idegen előtt.
- Csendesen, uram, ön zavar engem. Pedig a kórállapot kedvező szakba kezd lépni; nézze, hogy izzad a beteg. Erős kínjai vannak; ezt szeretem; ez arra mutat, hogy az életerő visszatér; a nyugalom a halál jele, a fájdalom az életé. Folytassuk a delejt. Ezek a szaggatott húzások a halántékról le a vállig csodákat mívelnek. A beteg most lelke egész erejével azon a gondolaton csügg, hogy amiért elveté magától első unokáját, akit gyűlölt; az isten ezért vette el tőle a másik kettőt, akiket szeretett. Látja ön, uram, e lihegő mell, e tűzben forgó szemek, e kiduzzadó ajk, mind ezt a gondolatot tolmácsolják. Isten megbüntette őtet és önt, az apát és nagyapát, elvette tőlük azt az áldást, amit elhajítottak ők maguktól önkényt; és most oly egyedül, oly vigasztalanul állnak önök a világban, semmi által sem kapcsolva egymáshoz, mint egy rettentő veszteség emlékétől.
Széphalmi odaborult a néma beteg vánkosára, s ott zokogott keservesen.
Az ifjú ekkor felállt, és kezébe fogva az öreg kezét, lángoló szemeit annak szemeibe mélyeszté, s lelkesült hangon szóla hozzá, ki a pokol minden kínjait látszott keblében viselni:
- Ha most valaki idejönne önökhöz, és azt mondaná: íme, azt az elvetett gyermeket, akit ti holtnak, megöltnek akartatok hinni, akinek születését megátkoztátok, halálaért imádkoztatok, én visszaadom tinektek; mit éreznének önök erre?
A beteg odavonta az ifjú kezét ajkaihoz, s erőszakosan felemelkedék ágyában; ajkai nyitva voltak, nyelve rebegett valamit, ami érthetetlen szó volt, míg Széphalmi kábultan tekinte reá, s hajában markolászott, mintegy esztelenül.
Az ifjú keblébe nyúlt, s kivonta onnan ama kis nefelejccsel és rózsabimbókkal hímezett főkötőt, s felmutatá azt a két férfi előtt:
- E főkötőcske kedves viselőjét, ha visszaadná valaki tinéktek, ha azt mondaná: ímé, megmaradt egyetlen vigasztalástok, az égből küldött angyal, akiben megnyugodjatok újra, megmaradt, felnőtt oly széppé, oly szelíddé, aminők az angyalok, akik a földre leszállnak.
Az apa e szavaknál az idegen lábai előtt térdelt, s annak kezeit csókolá magánkívül, míg az ősz Hétfalusy erőszakos vonaglással veté fel magát ágyából, s megragadva kezével a kis gyöngyfejkötőt, megszólalt sikoltva:
- Eliz!...
Az orvosság hatályos volt. Íme, az öregember felült, és visszanyerte szavát.
Az összeroncsolt, roskatag, ősz ember erőszakosan ragadá meg reszkető kezeivel az ifjú karját, míg annyira fel bírt azon kapaszkodni, hogy ajkaival a kis főkötőcskét érintheté.
- Eliz, Eliz. Ezt viselte. Olyan szép volt...
- Hol van ő? - nyögé Széphalmi, arcát eltakarva kezeivel.
- Most is olyan szép. Jó helyen van. Szerető atyára talált, aki őrzi, mint szeme fényét. Szép és okos. Gyönyörű kék szemei, mint az ég. Ártatlanság és jóság világol bennök; finom ajka oly parányi, mint egy eperszem; ha mosolyog, szép arcán gödröcskék támadnak.
- Igen! igen! Ilyen volt ő! - lihegé Széphalmi, az idegen kezét szorítva szívéhez.
Az öreg Hétfalusy pedig felült ágyában, és ki akart lépni onnan.
- Megyek. Érte megyek. Vezessen ön hozzá! Elhozom őt.
- Csendesen, uram. Maradjon ön fekve. Gondolja meg, hogy én orvosa vagyok, s gyógyszakomnak nincs vége. Ön még sokáig fog ágyában feküdni, és nem fogja látni unokáját. A leánykát szeretik ott, ahol van. Fogadott apja csupa merő szeretet; ön pedig csupa gyűlölet. E rossz betegségből ki kell önnek gyógyulnia elébb.
- Minő betegségemből? Én nem vagyok többé beteg. Én meggyógyulok.
- A gyűlöletből. Önnek van egy eltaszított fia, ki e percben talán a vesztőhely szélin áll; ön rá sem gondol arra; önnek a szívében még kemény kövek vannak. Ezeket a köveket kell elébb összemorzsolni, uram, ezeket felolvasztani. Majd ha önnek fia itt, ezen a helyen fog állani, és ön kinyújtja elé karjait, és azt mondja: ,,Én gyermekem", akkor lesz ön meggyógyulva, akkor mondhatja: én nem vagyok beteg.
- Én ne lássam addig gyermekemet! - szólt rimánkodva Széphalmi.
- Uram, ön nagyon követelő.
- Kérjen tőlem akármit, parancsoljon vagyonommal; vagy ha nem hozhatja ide leányomat, vezessen engemet oda, hogy én láthassam; ne mondja meg neki, hogy én vagyok az atyja, csak úgy beszélhessek vele. Szabja ön bármi díját e szolgálatának, nekem nem lehet az elég nagy.
- Uram, én nem vagyok szemfényvesztő, aki önnek a vagyonában osztozni jött. Én csak egy díját tudom annak, hogy önök elvesztett gyermekét visszahozzam, és ez az, ha önök visszahozzák azt a fiút, akit elüldöztek a háztól. Nekem csodálatos kívánságaim vannak, de maradok mellettük.
- És ha nem tudnánk azon ifjút megmenteni?
Az ismeretlen vállat vonított, összehajtogatá a gyöngyös fejkötőcskét, visszatette keblébe, s hidegen válaszolt:
- Akkor a titok az enyim marad, s önök sohasem fogják megtudni, a leányka hol van.
Az öreg Hétfalusy susogva monda vejének:
- Adj tollat és papírt.
Az bámulva néze rá, mintha nem értené.
Az öreg nyugtalanul sürgeté.
- Told ide az asztalt, és adj íróeszközt.
Midőn a kívántakat megkapá, az idegennek inte.
- Hallgassa ön, uram, amit írok.
Azzal fölemelkedék ágyából, kezébe vette a tollat, s reszkető betűit leírta vele az összehajtott levélre:
,,Nagyságos Vértessy tábornok úrnak.
Uram! Isten csodája által ez órában visszanyertem nyelvem beszédét és ujjaim érzékenységét; a legelső szó, amit leírok, amit kimondok, önhöz szól, önhöz, akinek annyi méltó oka van engemet gyűlölni, és ez a szó ,,kegyelem". Kegyelem annak az én fiamnak, aki iránt én magam nem ismerék kegyelmet soha! Kegyelem öntől, aki mint bíró nem adott kegyelmet soha senkinek! Ön jól tudja, hogy ami bűne van e gyermeknek, az mind az én bűnöm, hogy az én üldözésem vadítá el őt az életben, s tette oly elkeserültté őt, ki oly jó volt, hogy a haragos tekintet is fájt neki. Lássa ön, uram, azt az embert, ki önt egyedül merte büntetlen bántani, maga előtt a porban feküdni, és legyen irgalommal hozzá. Ne legyen ez irgalom az ön vas jellemén rozsda, mutassa fel ezt a levelet a világ előtt, és mondja azt: >>Íme, halálos ellenségem sírt előttem a porban, hogyne hajoltam volna le, hogy őt felemeljem.<< - Önnek sorstul megalázott örökké hű szolgája, Hétfalusy Benjámin."
- Látja ön e levelet, uram? - kérdezé az öreg, az ismeretlenhez fordítva arcát.
Volt szemeiben egypár könny is.
- Köszönöm - rebegé az ismeretlen, s sietett azt maga összehajtani és lepecsételni.
- Széphalmi kézbesítendi azt.
- Nem, uram. Magam viszem el azt.
- Ön maga? De hát kicsoda ön?
- Azt majd egyszer - talán - meg fogom mondani.
Az öreg megfogta az ifjú kezeit két kezével, s megszorítva azokat melegen, elérzékenyült hangon rebegé:
- Isten legyen önnek segítsége.
Doktor Sarkantyús ebben a percben nyitott be az ajtón, s elbámult, amint az öreget beszélni hallotta, amint látá, hogy jobb kezével címet ír a levélre, és indulat miatt egész arca fel van hevülve. Ez csodálatos delejezés volt.
Odament az ifjúhoz, s tisztelettel meghajtván magát előtte, monda:
- Moszjő, vuz ét őn ánsántőr!
- Meglehet, hanem beszélhetünk magyarul is - szólt ez mosolyogva.
- Hát ön nem francia? - kérdé ez megdöbbenve.
- Azért, hogy valaki Franciaországból jön, nem következik mindjárt, ha francia.
- Annál jobban örülök, kedves kolléga uram. (Eszébe jutott, hogy az imént magyarul bíztában azt találta mondani: ,,Ördög a kollégád, nem én".)
- Csak adjon kegyed a betegnek erősítő szereket, az nem rontja az én kúrámat; néhány nap múlva majd visszatérek, akkor úgy hiszem, teljesen fel fog üdülni. Addig bízzunk istenben.
A fiatal ismeretlen sietett kocsijához; az ifjú Széphalmi kikísérte. Minden ember, aki látta az imént oly bágyadt beteget most oly izgatott, átváltozott kedéllyel, kipirult arccal előjönni, bámulá e csodaorvost, ki ujja hegyével, leheletével gyógyít, s azt sugdosá felőle:
- Ez egy bűvész!
       
Vértessy tábornoknál jelentkezik az ismeretlen.
Mondják, hogy most éppen nincs hivatalos órája; ilyenkor nejénél szokott lenni.
Azt feleli, hogy annál jobb; neje előtt még örömestebb szól vele.
A tábornoknak bejelentik ezt a furcsa kívánságot, ami annak annyira megtetszik, hogy engedelmet ad az idegennek a bejöhetésre.
Csinos, udvarias ifjú áll meg előtte, bátran köszönti őt, illedelmesen az úrnőt; kezében kis katonasipka van, vékony aranyzsinórral; járása, magatartása tanúsítja, hogy valaha katonának nevelték.
- Bocsánat, tábornok úr, hogy önt ily sürgetve háborítom, s legkellemesebb perceit rablom el; de az ügyben, amelyért jöttem, veszélyes a késedelem. Az én nevem Kamienszky gróf, Lengyelországból jövök, s kérelmet hozok bizonyos ifjú Hétfalusy ügyében, ki megszökött a hadseregtől, mivel hiedelme szerint kapitányát meglőtte.
A tábornok arca egyszerre elhidegült. Az a vasöntetű szobor lett belőle, ami ott kinn szokott lenni.
- Kitől e kérelem?
- Ugyanazon főtiszttől, akinek golyója szánva volt. A golyó nem talált, fennakadt a zsinórzatban; különben jól volt célozva, harminc lépésnyiről éppen a szív közepébe.
- S mit akar e főtiszt?
- Kegyelmet a szökevény számára. Elismeri, hogy ő hibázott; megsértett egy nőt, én bizonyosan mondhatom, hogy megsértette, mert én testvére vagyok azon nőnek; s most azzal teszi jóvá hibáját, hogy maga kér kegyelmet azon férfinak, aki e sérelmet megtorolni előállt.
- Kérni nem elég; mit mondhat védelmére?
- Bizonyítja, hogy ez ifjú példánya volt a katonai becsületességnek, bátorságnak és jó erkölcsnek, társai bálványozták, tisztei szerették, s egyhangúlag csatolják óhajtásukat az övéhez, hogy mentse fel büntetése alól. Mindazokról, amiket mondtam, íme, leveleket hoztam magammal, tessék áttekinteni.
A tábornok átvevé a leveleket, végigtekinté. Nem egy régi bajtárs, kedves ismerős nevével találkozik azok között. Az ifjú valót mondott. Mit használ? Csak a kötelesség lesz általa súlyosabb.
- Uram! - szólt a tábornok a leveleket összehajtogatva, s hidegvérrel asztalára téve. - Önnek tartásából és modorából azt sejtem, hogy önt katonának nevelték.
- Helyesen, tábornok úr; gyermekéveimet katonai növeldében töltém, s még nemrég katona voltam.
- Eszerint van önnek fogalma azon szükségről, mely a katonaéletben a fegyelem szigorú kezelését kényszerűséggé teszi.
- Jól ismerem azt, nem is az elől hagytam el e pályát. Ha az, akihez ez ügyben beszélek, azt mondja előttem: ,,bíró vagyok", úgy elvesztettem az ügyet, és visszavonulok; de én embert keresek, uram, embert, szívvel, emberi érzéssel megáldott lényt, és ahhoz akarok szólani.
Az idegen oly szívrehatóan tudott kérni nagy sötét szemeivel, hogy a tábornok félrefordítá tőle tekintetét.
Az ifjú mintegy biztatást, reményt keresve tekinte ekkor a tábornok neje felé, s az oly buzdítóan inte rá vissza szép, derült szemeivel, mintha tudatni akarná, hogy ne féljen, hiszen ketten vannak.
A tábornok hirtelen odafordult most az idegenhez.
- Tudja ön, hogy engemet a közéletben minek neveznek? Csúfságból vagy félelemből, vagy megtisztelésből, az mindegy.
- Tudom, uram. Az ön neve ,,vas ember". Hanem hisz a vas is megolvad a kohóban.
- Gondolja ön, hogy van ilyen kohó a világon?
- Reménylem. Még egy levelem van önhöz. Ezt kellett volna legelébb mutatnom; de ezt hagytam legutoljára. Az írás ismerős lesz ön előtt. Vegye át, és olvassa el.
A tábornok megdöbbenve vevé észre a levél címén az ismerős írást. A kéz kissé reszketett, amely azokat most leírta, látszott a kuszált vonásokon; de mégis rájok ismert.
El is halaványult bele.
Felnyitá a levelet. S mindjárt az első sornál úgy elfogódott, hogy szemei azon maradtak.
- Olvassa, tábornok úr! Olvassa fennhangon, kérem - susogá az idegen -, hadd lássuk, nem olvad-e meg a vas is?
A tábornok merően rászegzé szemeit az ifjúra, azután csendesen végigolvasá a levelet, akkor összehajtotta azt, s keblébe tevé. Azután sokáig gondolkozott merően az ablak felé fordulva, szótlanul.
Egyszerre visszafordult ismét az ifjúhoz e szavakkal:
- Uram, gondoljon ön ki valamit, ami által ez embert meg lehet menteni. Találjon bármi utat és módot megmentésére, mely a katonai becsülettel összefér, és én követni fogom azt.
Az ifjú meglepetve, elragadtatva rohant a tábornokhoz, megragadta annak izmos kezét, s bizonnyal megcsókolja azt, ha a tábornok vissza nem fogja.
Vértessy közel volt hozzá, hogy magát gyöngének mutassa.
- Maradjon ön itt. Íme - szólt Kornéliára mutatva -, itt szövetségese van önnek, ki ugyanazt az erősséget ostromolja, amelyet ön. Tanácskozzanak, gondoljanak ki valamit. Egyedül hagyom önöket.
Azzal kiment a szobából, otthagyva az ifjút nejével.
Amint kilépett onnan, s az ajtót becsukta, az idegen ifjú termete elveszté katonás magatartását; idomai szenvedő roskadással hajlottak azon festői alakzatba, melyben a művészek Niobét vagy a babiloni füzek szomorú hölgyeit rajzolják; arcáról elmúlt minden szilárd, erőteljes kifejezés, szempillái eltakarták könnyező szemeit, ajkai a fájdalom legmagasabb érzékiségétől látszottak megtelni. Még egyszer fölemelte lelankadt fejét, hogy erőt mutasson, de hasztalan; nő előtt lehetetlen a tettetés tovább; amint szemei Kornéliáéval találkoztak, egyszerre sírva fakadt, zokogva odaborult elé, s kezét megragadva hevesen szorítá kebléhez, és reszketve, lihegve monda neki, a legvalódibb szenvedély hangán:
- Óh, asszonyom, az isten irgalmára kérem, segítsen, ne hagyjon el!
Kornélia bámulva, meglepetve néze rá; okos lelke már megfejté a talányt, de szemei még fenntarták a kétséget.
- Kicsoda ön?
Az idegen két kezébe rejté piruló orcáját, és susogva rebegé:
- Egy nő, egy szerencsétlen nő, aki szeret, s megőrül, meghal azért, akit szeret.









Jókai Mór: Szomorú napok


IX. A mirigy
Van egy hatalmas úr itt mialattunk, kinek életét még nem ismerték el a bölcsek, pedig hatalmáról annyit tudnak beszélni; kitől nem tanítottak meg bennünket félni, pedig reményeivel mindenki hozzá fordul...
Nem a pokol ez, hanem a föld.
A jó, az áldott, a békességes föld; aki nem oly indulatos, mint a többi elemek: tűz, víz és lég; békével hágy magára tapodni, enged sebeket ejteni magán, hátát megrakni városokkal, csontjait töretni mély bánya-aknákkal, enged élni és szaporodni porából támadt fajokat.
Kérdezte-e már valaki: óh, én uram, áldott jó föld, tetszik-e az neked, amit mi idefenn cselekszünk; hogy a szép hűs erdőket kiirtjuk felőled, mezetlenül hagyva testedet kínzó urad, a nap tüze előtt, hogy folyóidat mederbe szorítjuk, tavaidat kiszárítjuk, s kényszerítünk szomjazni; hogy testedet felhasogatjuk, hantjaidat összetörjük, és kényszerítjük azokat ételt, italt termeni számunkra; hogy vérrel itatjuk hímes pázsitodat, s halottaink elássuk kebledbe? Tetszik-e az neked, hogy mi itt élünk rajtad, és áldunk, és átkozunk, hogy táplálj minket, és törjük a fejünket rajta, hol lakik még kevés ember felszíneden, hogyan lehetne ottan is elszaporodni fajunknak?
A föld pedig türelmesen hagy mindent történni maga felett, csak néha rázkodik meg futó borzadállyal, megrendítve a ráhalmozott palotákat. Talán vannak, akik intésit elértik?
Azután századokig nem adja megint élete jelét. Tűr, mint minden jó édesanya, rossz gyermekeitől. Elhallgatja, eltakarja bűneiket, viseli érettük az ég csapásait. Nem haragszik rájuk, nem bünteti őket. Ápol, nevel, és nem vár háládatosságot. Csak eped, csak emésztődik magában, csak búsul, csak aggódik gyermekei sorsán, önző, szívtelen gyermekein; a bú és bánat, az emberi szenny és a bűn lassan megrontják életerejét, s egyszer - megbetegszik a föld.
Óh, mint hull az ember, mikor a föld beteg!
Mint a parasyt aphis-féreg az elsárgult falevélről!
A halál új nemei, miket soha névvel nem nevezett senki, jelennek meg a rémült népek között, az erőst, a bátort egy szellő elfújja; nem használ elzárkózni előle kőfalak közé, a testet bekenni balzsamokkal, eltakarni a lélegzetet; a láthatatlan halál keresztülmegy a zárt ajtókon, s keresi azt, ki tőle fél. Nem kell hozzá romlott lég, fekélyes érintés; elég a nevét hallani, megrettenni tőle, és meghalni.
Nem emberek betegsége az; a föld, a föld maga beteg.
Milyen tréfás még a rémület is!
Emlékezem azon időkre; akkor még talán gyermek voltam (azért mondom ,,talán", mert nem tudom egész bizonyossággal, hogy mikor öregedtem meg), nem sok osztályom volt a közös rémületből; sőt, a helyzet újdonsága még mulattatott is. Iskolába nem volt szabad járnunk, vakációt kaptunk bizonytalan időre; nem tagadhatom, hogy ennek igen örültem, városunk körül kordont húztak idegenek megvizsgálására; jó apám, kinek szelíd, komoly arcára most is oly édesen emlékezem vissza, felkötötte ezüstös kardját oldalára, s ő is ment a zárvonalt őrzeni. Nagyobb bizodalmam volt ahhoz a kardhoz, mint az angoloknak minden flottájukhoz. Áldott, gondos anyánk kicsi tarsolyokban mindenikünk nyakába darabka kámfort akasztott, amiről meg voltunk győződve, hogy sokat használ; s eltiltotta tőlünk, hogy dinnyét, barackot enni ne merjünk. Mi jó, szófogadó gyermekek voltunk, s meg nem szegtük tilalmát. Pedig azon évben, mintha szatírát akart volna ránk írni a természet, a legpompásabb gyümölcs özöne lepte el kertjeinket. Ott hagytuk rothadni. Egy derék orvosunk volt, aki a legnagyobb vész idején sorba járta a házakat; fehér haja, piros orcája, egyenes, délceg termete (most is éppen olyan), mindig tréfált velünk; mondta, hogy aki nem fél, nem hal meg; felmetszé előttünk a szép aranybélű dinnyét, s jóízűn evé meg; lám, őneki nem árt, mert ő nem fél a vésztül. Csak rendesen kell élni, és bízni istenben. Nevetett, ha kérdeztük: igaz-e, miszerint a lég most tele van apró, alig látható bogarakkal, amiknek beszívása idézi elő a betegséget? ,,Aki e bogarakban hisz, addig is jól tenné, ha becsukná a száját, amíg róluk beszél, mert berepülnek rajta."
És azután, midőn hallottam a bódító harangszót, a méla gyászéneket napról napra, reggel, este ablakaink alatt, elhagyott árvák, özvegyek zokogását, dübörgő halottas szekér nyomában; mikor beszélték, hogy a szomszéd házból két nap alatt egész család kihalt, átellenben az ablakok ki vannak nyitva, s senki sem néz ki rajtok, olyankor oly jólesett összetenni kezeimet, és arra gondolni, hogy mi mind együtt vagyunk, nem vittek el közülünk senkit, isten megőrzött bennünket minden siralomtól. A remény gyönge volt, mi alapja lett volna? De a hit erős és megnyugtató.
Egyedül e benyomásra emlékezem amaz emlékezetes évből. Hajh, másutt nem eléglette az meg könnyekkel hímezni gyászpalástját; vért is feste hozzá, s kettős leckét tartott drága fizetéssel.
       
A megyei nyílt levelek szétrepültek, faluról falura, értesítve a helységek bölcseit a közelgő veszélyről, melyről maguk az értesítők sem tudtak többet, mint tíz évvel azelőtt, vagy pedig most.
A helység bölcsei, bírák, népiskolárok meg voltak bízatva, hogy magyarázzák meg a tudatlan népnek a nyílt levelek mondanivalóit.
Magyarázzák? Olyan emberek, akik maguk sem voltak felyül az elemi tanulmányokon, olyanoknak, akik a legtermészetesebb tüneményben is természetfölöttit keresnek, és olyan dolgot magyarázzanak, ami azóta is titok a világ minden bölcse előtt.
Kordé uram, Hétfalu egyik népnevelője, összekurjantatá a maga alattvalóit; ez évben utolsó iskolai napra, s elővéve zsebéből a lebbenccsé zsírozott hivatalos pátenst, tudtukra adá, hogy ő ezt azért fogja nekik megmagyarázni, hogy azután odahaza édes szülőiknek mindent elmondjanak, minthogy azok nem jönnek az iskolába, tehát nem hallhatják.
- Nebulók! (Ez volt a rendes címe a jeles fiatalságnak.) Ihol van a tekintetes szolgabíró úr pátense, amiben azt jelenti, hogy iskolát nem kell tartani többet, hanem hogy az egész falu talpra álljon; mert:
Jön, már itt benn is van az országban egy rettentő betegség, aminek ,,morbus" a neve. Akit a morbus megragad, arra sem ér rá, hogy háta mögé nézzen; leesik és meghal. Felfordul, ottmarad.
A morbus úgy támad, hogy az epe ráömlik a spiritusra, s lesz belőle epemirigy. Következőleg engemet meg ne haragítsatok. Vagyon pedig ez a morbus az idei dinnyében, sárgabarackban és minden gyümölcsnek a belében; aki tehát halál fiává lenni nem akar, egy szemet se merészeljen megtorkoskodni.
Egypár északvidéki ifjú szkíta a hátulsó padokban hangosan kocódott.
- Hej, te nebuló! Te, Turtyik Miska. Miről beszéltem most?
A gyerek nagy szemeket meresztve felállt, s hebegve válaszolt
- Hogy - hogy - a tisztelendő úr - kertjéből - nem szabad ellopni a barackot.
- Gyere csak a középre!
Megcsapta a jámbor felelőt. Pedig az helyesen okoskodott, azt tartván, hogy ezt a tilalmat csak azért tették a nyílt levélbe, hogy a pap gyümölcsétől elriasszák a népet, mert hiszen más ember nem vesződik a faluban gyümölcstenyésztéssel.
- Térjünk a dologra. Idehallgassatok, nebulók.
- Veszedelmes dolog ez időben a fördés, s mindenféle mosdás hideg vízzel, mert azáltal is könnyen elromlik az emberben a spiritus. Ellenben használatos a pálinkaivás (mert ezáltal a spiritus mindenesetre szaporodik az emberben). Veszedelmes az éhomra dolgozás, a sok gondolkodás és fejtörés, ellenben igen használatos pecsenyét enni és nem járni a napon.
Ez a passzus nagyban tetszett a nebulóknak.
- Minthogy mégis megeshető dolog, hogy más falubeli ember könnyen behozhatja a szűrén vagy a tarisznyáján azt a morbust, ami ragad, mint a kullancs, azért az a parancsolat, hogy senki a faluból ki ne menjen, se gyalog, se szekéren, sem pedig idegen ember be ne bocsáttassék; aki pedig keresztül akar utazni, elébb bezárassék a helységen kívül levő bikaakolba, ruhái megfüstöltessenek, ő maga pedig lúgos vízben megmosattassék, s minden nála volt darab pénz hamuval megdörzsöltessék, mely életveszélyes foglalatosságra a helybeli cigányok fognak alkalmaztatni. Kordé uram folytatá a bölcs tanítást.
- Ha pedig valaki mindezen bölcs intézkedések dacára mégis megkapná a morbust, arra nézve csak egy orvosság van, amelynek neve vismuthum. - Vismuthum, vismuthi, neutrius, secundae. Magyarul viszmuta, tótul vismuthim, németül Wismuthen. Hm, hm!
Itt nagyon rájött a köhögés az érdemes néptanítóra, mert meg kellett, utasítás szerint, ismertetni azt a rejtélyes ,,izét", aminek a nevét pedig maga is most ismerte meg először a pátens betűiből.
- No hát! Idehallgasson mindenik, mert majd kikérdezem, hogy mit mondtam. A vismuthum olyan por, vagyis inkább nedvesség, de mégis inkább por, aminek a színe olyan - meg nem határozható színű; készítik azt mindenféléből; az ízére nézve hasonlít a piskolthumhoz, a szagát nem igen nagyon érezni. Ettől pedig minden ember meggyógyul, aki csak beveszi. Először be kell venni egy kávéskanállal (a tisztelendő úr ad kölcsön egy kanalat), ha az nem használ, egy evőkanállal, ha még az sem használ, két evőkanállal, mindaddig, amíg csak a morbus el nem hagyja a beteget. Kapni pedig ezt Kassán a patikában; aki nem szerez magának, magára vessen, ha meghal. Szegényebb emberek ingyen is kapnak doktor Sarkantyús kegyelméből, aki, ha be nem akarják azt venni, erővel is belétölti minden emberbe, sőt a kutak ivóvizébe is fogja hintetni, hogyha vonakodnak tőle. Azért jobb lesz szépszerével megbarátkozni a vismuthummal, mint vagy egy, vagy más úton elpatkolni.
A fiatalság jó szesszel röhögött az utolsó szóra.
Egy kölyök szabadságot vett magának feltartani a két ujját, melynek nyúlfül billegetése azt jelenté, hogy meg akar szólalni.
- No, mi kell, Slipik?
- Rektoram: édes az a - izé?
- Asine. Nem mondtam, hogy milyen az íze? Nem hallgattál ide; tartsd a tenyered.
A fickó jót kapott a tenyerébe a léniával. ,,A másikat is!" Mind a két tenyere kiszenvedett a füleiért.
- Állj fel, Klimpa Guszti! Felelj meg ennek a nebulónak, miről beszéltem.
Klimpa Guszti volt az első a padban, mert az apja a szeszgyárt bérlette, s legjobb kabátban járt; ez volt a mester kegyence. A fiú eldugta hirtelen a penicilust, amivel eddig a padot faragta, s nagyot nyelt, elvörösödött. Kidülledtek a szemei a nagy igyekezetben, ahogy meg akart felelni.
- No, hát mit mondtam, fiacskám? Ugye bizony a vismuth íze hasonlít a - pis...
A gyerek beleigazodván a feleletbe, hangosan kezdé elhadarni.
- A nixnusz olyan porból lett nedvesség, amit akármiből lehet készíteni, ízére nézve pedig hasonlít a piskótához.
- Bene, praestanter; eminentissime. Csakhogy nem piskolta, hanem piskoltum; nem faeminini, hanem neutrius secundae. Klimpa Guszti elégülten ült vissza helyére.
- Egyébiránt annyit mondok még tinéktek, és ezt odahaza is elmondjátok, hogy semmi sem olyan jó ebben a veszedelmes időben, mint reggel éhomra egy pohár pálinkát inni, délben megint inni, lefekvés előtt szinte, és valahányszor az ember valami idegenséget érez gyomrában. Ez a legjobb. Azután, Klimpa Guszti, el ne felejtsd megmondani édesatyádnak, hogy a rektor úr nagyon fél a morbustól, és a kulacsom most is ott van nálatok.
Klimpa Guszti áhítatos képet csinált e megbízásra, eldugva a zsoltára alá a tollszárat, amiből puskát faragott, s ígérte, hogy mindent megmond odahaza.
- No, mármost énekeljünk és imádkozzunk. S azután nem lesz iskola, amíg a morbus el nem múlik.
A fiatalság öröme nagy lett e szóra; Klimpa Guszti a tollpuskával nagyot lőtt a pad alatt, a krumpli-fojtás Kordé uram orrára esett, amiért Slipik Jóskát jól megvágta hatig, pedig látta, hogy nem az lőtte meg.
A megcsapott fiú bömbölése közben rákezdte a többi az éneket; - ahol alant járt, ott csak Kordé uram szava hallott, de ahol azután felment, nekivisalkodtak az apró hívek, hogy az ablakok reszkettek bele; rektor uram ütötte hozzá a taktust, nagyokat kommantva a léniával a hívek fejére, ha félrevitték a kivihetetlen melódiát.
Klimpa Guszti azután elhadart egy imádságot, tévedésből a reggelit az esteli helyett. Rektor úr nem vette észre. Amint az ámen kimondatott, felzajdult a fiatalság, törte magát az ajtóhoz igen jól ismerve Kordé uramnak azt a jó szokását, hogy a többiek vijjongatásáért azokat szokta megtépászni, akik leghátul maradnak. Azzal neki az érdemes klasszis az utcának, azon való örömében, hogy nem lesz több iskola, mert jön a morbus! Neki a luteránus gyerekeknek, akik ott labdáztak a templom előtt; azoktól elszedték az ütőfákat, beverték egypárnak a fejét kővel, végigírták minden ház oldalára a ,,vivat vacatió"-t, s megdöngetvén a kapukat, fellármáztak minden kutyát, úgy tudatták a faluval, hogy Kordé Mihály rektor uram rendkívüli szünnapokat engedett nagy reményű növendékeinek; mert hogy jön a morbus, s nem jó az embernek ilyenkor együtt lenni.
       
A népség örege, asszonyai a templomból szállingóztak haza.
Minden arcon a néma rémület kifejezése uralkodott.
Ott a szentegyházban is kihirdeté a lelkész a megyei nyílt levél sorait, hozzátéve, hogy többet ér minden orvosságnál, kordonoknál és vismuth poroknál az isten rendeleteiben való megnyugvás és a tiszta keresztényi öntudat. Egyébiránt mindnyájan isten kezében vagyunk, s ha jól éltünk, jól halunk meg. A haláltól nincs mit félni az igazaknak.
A vén boszorka, a halálmadár ott gubbasztott a templom lépcsőjénél, egy csomó orvosi fű az ölében, mankója a hóna alatt; állát a térdére támasztá, úgy számlálta a templomból kijövőket: ,,Egy, kettő, három". A háromnál mindig újrakezdte; minden harmadik kivető.
Mind elmentek már, csak ő maradt ott, meg a borzas Hanák, a harangozó.
Az emberek eltávoztával egy kis fehér kutya jött oda, s mint ez gyakran megtörténik, bepillantott a templomba.
- Coki innen! - kiálta rá az egyházfi, utánahajítva a nagy toronykulcsot.
A vén jósasszony felemelé száraz ujját, s megfenyegeté az egyházfit.
- Hanák, borzas Hanák, minek kergeted innen azt az ebet? Bizony mondom, hogy jobb volna neked is, másoknak is, ha ilyen kutyák lehetnétek, mint hogy kétlábú állatok vagytok, mert bizony olyan világ lesz, amikor nem a te harangod szavai kísérik ki a halottakat, hanem a kutyák üvöltése. Azért ne bántsd az ebeket, Hanák, borzas Hanák.
A harangozó nem mert feleselni. Becsukta csendesen az ajtót, kikerülte az asszonyt, s amint tovasietett, úgy tetszett neki, mintha máris szédelegne a feje valamitől, s a lábai roskadnának.
Amint bevitte a paphoz a templomkulcsot, a lelkész tudtára adá, hogy hatósági rendeletből, nehogy a nép megrémüljön, a mirigy kiütésekor nem lesz szabad a halottakra harangozni.
Borzas Hanák feje úgy kóválygott, amint hazafelé indult, mintha minden szál haja egy terhes adósság volna. Az ebek úgy vonítottak a helységben. Tehát már ezután ezek fogják kísérni a halottakat?
Nem is talált haza Hanák, hanem betért szíverősítésül a pálinkásboltba, ahol már akkor a falu bölcse, java mind együtt ült, és tanácskozott a nagy eljövendő napokról.









Jókai Mór: Szomorú napok


X. A korifeus
Bodza Tamás rektor uram sokat összeolvasott életében.
Olvasta Themistocles történetét, ki egy maroknyi görög haddal milliónyi perzsákat öldösött rakásra; olvasta a vitéz marahánok harcát, midőn egy hajdani közvitézük bocskorát az égbe hajítva, háromszor kiáltá e szót: ,,Marha, marha, marha!", és e jelszóra leseprék a római légiókat Pannónia teréről. Ismerte a spanyol történetekből VII. Ferdinándot, ki a mórokat annyi százéves uralgás után kiűzte az Alhambrából; olvasott a szkíta Bertezénáról, ki egyszerű kovácslegény létére letörte a faját elnyomó hatalmas góg népet; és azután olvasá, s tudta könyv nélkül jeles tudósunk, ** azon nagybecsű munkáját, melyben szorgalmas utánjárással s vaskövetkezetességgel ki van mutatva, hogy görögök, marahánok, spanyolok, szkíták s a világ minden nevezetes népei ugyanazon egy hatalmas fajból veszik eredetöket, mely fő-fő törzsei közé oly derék népeket számít, mint az oroszok, lengyelek, csehek és horvátok stb., amit bizonyít az, hogy mindezen elszámlált népek nyelvei annyira el vannak halmozva szláv eredetű szavakkal, hogy ha azokat egyszerre visszakérnék tőlük, hirtelen minden szóbeli értekezlet fennakadást szenvedne közöttük.
Bodza Tamás mindezt olvasta és tudta erősen. Egykor maga is írt egy értekezést, melyben a hellén ,,su" és szláv ,,ti szi" felötlő hasonlatossága s tökéletesen egy értelmet kifejező mivolta meglepő alapossággal és leleményességgel volt kimutatva, s mely a **-i képzőtársulatban felolvastatván, közméltánylattal fogadtatott.
Megvoltak könyvtárában mindazon nagybecsű művek, melyek különösen hazánkat méltaták azon kiváló figyelemre, hogy minden létező várost visszavezessenek szláv eredetére, s melyek azon leverő tudomást juttaták számunkra, miszerint a magyarnak még csak egy folyóvize sincsen, miután azok mind idegen eredetűek, ami bizonyára igen elbúsító szegénység, kivált a marhatenyésztők és hajósokra nézve, akik a vizet oly kevéssé nélkülözhetik.
Bodza Tamás hosszas tudományos búvárlatai s erős lelkesedés nyomán készített magának egy saját térképet, melyen az országok a mostaniaktól szokatlanul eltérő alakban voltak felrajzolva, s csak Európa delnői alakja s a megmásíthatlan folyamok gyaníttaták, hogy ez még az óvilág képe. Az országok határaival történt változásokhoz járult a térképben a nagyobb és nevezetesebb városoknak szokatlan és csak az avatottak előtt természetes elnevezése, a klasszikus ,,grad" végzet sokszoros előfordultával; és azon kis fantasztikus eltérés, hogy eltulajdoníthatlanul ázsiai eredetű városok, Debrecen, Kecskemét, Nagykőrös és többek, apró pontocskákkal jelentéktelen falvakká látszottak degradálva, míg valamennyi jóravaló falu a Kárpátok alatt tornyos metropolisok és csillagos várak jelvényeit viselte.
E térkép előtt órákig el tudott üldögélni a jámbor néptudós; méregette cirkalommal a határokat, készítgetett benne utakat egyik várostól a másikig; felépíté a hatalmas várromokat a Vág vizei mentében, s megpróbálta azon bátor eszmét, mely szerint a Hernád és Poprád eredetét elválasztó hegyláncot keresztülvágva, e két ellenkező irányban futó folyam egyesítése által egy oly hatalmas összefogó láncot hozzon létre, mely a Fehér- és Feketetenger között lakó rokon fajú népeket mind egybekapcsolja.
Még akkor a vasutaknak csak annyi hírök volt, hogy a hírlapok kuriózumként említék, miképp valami Griffith Vilmos Angliában vasból akarja csinálni a kerékvágást; azért Bodza Tamás úrnak ez európai vízi útról eszméje méltán nevezhető nagyszerűnek.
E magában igen ártatlan rajongás - mely különben minden népfajjal többé-kevésbé közös, s mely különösen erős ott, hol egy elárvult, elszegényült faj néhány hegyláncon túl hatalmasan uralkodó, óriás rokont érez - nem maradt a puszta költői lelkesületnél néptudósunk szívében.
Már tanulókorában keserű gyűlölettel szítta tele lelkét minden iránt, ami magyar. Pozsonyban járt iskolába, e sajátságos városban, hol az ipar német, az uraság magyar, a szegénység szláv. Az ipar az urasághoz szít, a szegénység azután gyűlöli mind a kettőt. Látta az alföldi hetyke úrfiakat megjelenni a tanodában, akik sem oly szorgalmasak, sem oly jámborok nem voltak, mint ő és barátai, mégis nagy kitüntetésben részesültek tanáraik felől. Némelyik alig járt leckére, mégis az első padba ültették. Győztek magányleckékre költeni, s felülmúlták a konviktusban magoló szegény diákot. Cifra ruhában jártak, s tanulmányirataikat szegényebb társaikkal másoltatták. Közvizsgákon magyar verseket szavaltak, s azt olyan büszkeséggel, oly követelő tűzzel vitték véghez, hogy a hallgatóság közül még az is tapsolt, aki egy szót sem értett a pattogó szavakból; míg ő hatástalan adta elő a szláv képzőtársulat költeményeit modoros leppegő szózatával. Még az anyagi erő durva küzdterén is túlnyomó akart lenni az ázsiai faj. Az alföldi fiúk jobban birkóztak, ügyesebbek voltak testgyakorló játékokban, nagyobb indulattal és több önbizalommal viselték magukat komolyabb civódásoknál; ön nemzetiségüket kérkedéssel vallák, s az övét gúnyképpen hányták szemére...
Hát még midőn országgyűlések alatt összecsoportosult az ország minden vidékéből a büszke magyar főuraság, köznemesség pompája, veleje. Új hang töltötte be az utcákat, miket fényes jövevények széltiben, hosszában elfoglaltak; midőn jókedvű jurátusok estenként tízével összefogózva a falhoz húzódni kényszeríték a kopott kabátú alumnistát, ki sovány jusculumát vitte haza köpenye alatt, mázatlan szilkében, egy szelet barna kenyérrel, és forgatta eszében egy más hajdani alumnista diák történetét, ki éppen így hordta egykor maradék leveskéjét mázatlan szilkében, s ki azután Magyarország egyik hercege, főura lett, és kastélyokat bírt, és nagy címeket viselt; mikhez azt nagy ész, nagy szerencse és legnagyobb férfiúi délcegség juttatá, és akinek sorsából az ő számára csak az eleje kínálkozik, a nyomor; ész, szerencse és szépség dolgaiban nagyon mértékletes osztályrésze jutván.
Ezek a legelső keserű benyomások sohasem múltak el lelkéből. A sors mostohaságát, saját tehetségei korlátolt erejét azontúl is mindig háttérbe szorított nemzetisége sérelmei közé rótta fel. A nélkülözés évei, a rongyos kis népnevelői lak Hétfalu egyik zugában, a sovány árpakenyér, a foltos kabát, mind ezen keserű fajneheztelés kínjait szaporíták.
A koronkénti érintkezések a földesúrral, a dölyfös és követelő Hétfalusyval, éppen nem olyan természetűek voltak, hogy kedélyét kiengesztelődésre bírhatták volna. Hétfalusy minden embert haszontalan naplopónak tartott, aki nem ásóval, kapával keresi a kenyerét, ha már egyszer nem született valamiféle úrnak; ezt a nagyrabecsülést különösen kiterjesztette pedig az iskolamesterekre, mint akik, hite szerint, csak azért vannak kigondolva, hogy a népet örökösen lovalják az uraságok ellen. Mintha nem ellehetne a világ anélkül, hogy a paraszt el tudja a betűket olvasni. Elég nekik az, amit a templomban hallanak. Egy falubeli juhász bankót csinált: ,,Ha írni nem tanítják, nem vetemedik rá". A népiskola-tanítók a földmíves természetes prókátorai a földbirtokos ellenében. Ezen hitét, ahol csak lehetett, tényekben is nyilvánítá Hétfalusy, az uraságtól rendelt deputatum-gabonát a rostaaljából mérette ki a mesternek, az iskola udvarát elfoglalta cséplői számára, hogy lecke idején nem lehetett a kelepeléstől hallani a szót a tanodában; a múzsák számára rendelt épületet sohasem javíttatá ki; hanem elnézte, hogy a mester saját maga hogy gyúrja a sarat kölcsönkért polyvával a falrepedések kipótlására, és saját kezeivel kötözi össze a bomlott nádtetőt. Gyakran az utcán lehordta őt a köznép előtt, keresve keresett ürügyekért, s úgy bánt vele, ahogy legutolsó cselédjével.
Bodza Tamás mind e bántalmakat felrótta mappája hátára, s mikor elmélázott e furcsa térképen, szemei mindig megakadtak annál a három veres keresztnél, ami Hétfalu tornyos jegye mellé volt feltéve, s ilyenkor oly nagyokat sóhajtott, mintha sokallná a türelmet, mit a sors a beteljesülés napjáig reá mért.
Mert, hogy a beteljesülésnek elébb vagy utóbb el kell következni, arra erős hite volt.
Gyakran ünnepnapon lehetett látni mutatóujján egy durva kovácsmunkájú vasgyűrűt, melynek pecsétlapjára e három betű volt vésve: U. S. S. Ilyenkor meglátszott rajta, hogy a szokottnál magasabban hordja fejét. Ha kérdezték tőle, miféle név előbetűi ezek, vállat vonított, s azt mondta, hogy egy barátjától kapta azt, még tanulókorában; nem tudja, mit jelentenek a betűk.
Iskolai szünhetek alatt rendesen elutazott gyalog messze földekre, sok hegyet, völgyet bejárt, s visszatértekor rendesen gorombább volt a földesúr irányában, mint azelőtt, míg bizalmasabb hívei előtt célzó mondatokat hullatott el a világ rendének megváltozása, régi reménységek, különös események felől.
Mindezeket mai világban puszta kuriózumoknak fogják tartani.
Alig foga valaki hinni, hogy vannak emberek, akiknek életirányát e központtalan eszmék határozzák.
Az emberi ambíciónak ez a neme valóban ritka növény. Hasonlít azon kriptogámhoz, melyet csillag hamvának szoktak nevezni, s melyek reszkető, elfújható tömege csak ritka évben jelen meg, és ritka földön, meleg nyári esők után.
Ennek a számára sincsen jó föld.
Ki értse meg e határozatlan ábrándokat? A köznép mit sem tud már Szviatopolszk királyról s a hős Mén Marótról, nem lelkesül fel Ziska nagy nevére, s rég elmosódott lelkéből Giskra és a zsebrákok hosszú harca. Hatalmasabb testvéreknél is hajótörést szenvede a nagy Szlávia eszméje, az orosz szabadelvűek földönfutók lettek Muravieff esete után; tudósaik maig sem bírtak egy közös nyelv felett megegyezni, melyen egymás között értekezhessenek, s hogy a nemzetiségi rokonszenvek minő egyetemességet biztosítanak e nagyszerű, ábrándos eszmének, arról tudomása lehet mindenkinek, aki valaha a lengyel és orosz nép történeteibe bepillantott, ahol ez a kettő egymást érinti.
Pedig hiszen oly nyílt, oly világos az út.
Nagy és dicső nemzetté lenni, világ színe elé emelkedni, helyet vívni ki a történetben: a magyarhoni szláv nép annyi természetes ésszel, míveltségi fogékonysággal bír, szorgalma, takarékossága bámulandó; népélete, dalai, dallamai tele költészettel, kedélye romlatlan, szíve jó; hogy ha tudósaik, jóakaróik ahelyett, hogy értetlen, ábrándos geneológiákkal, olcsó nagyravágyással kápráztatják szemeit, akarnák őt vezetni a míveltség, igaz tudomány, költészet, műipar mezején; és tennék azt nem a ragyogni vágyás ambíciójával, hanem azzal a hangyaszorgalommal, mely nem restelli a bölcsességet az ábécé betűin és a kincskeresést a filléreken kezdeni, és ezt a szent kötelességet vennék át fiak az apáktól ivadékról ivadékra, akkor építenének igazi várakat népük számára; a többi kártyavár, légvár, délibáb országa.
Bizonyára Bodza Tamás uram is okosabban cselekvék vala, ha a rábízott híveket egy kis írásra, olvasásra, nép- és földismeretre, természettanra és gyümölcsoltásra oktatgatja, mint hogy összeüle a falu torkaival a kocsmában, a helység házánál, az erdőkerülőnél, meg a külső pincékben, s biztatá őket olyan dolgokkal, amiknek elhivése azután sok boldognak és boldogtalannak utolsó ábrándja volt.
A környék minden falujában voltak személyes ismerősei, kiket minden évben sorba szokott látogatni, s kikben ábrándos kilátásait olyankor mindig felfrissíté.
Most itt jött az alkalom e nagy munkát megkezdeni.
Ő maga írástudó ember lévén, előre jól tudhatta hírlapokból a veszélyes ragály közeledtét, melynek gyógyszerei, védeszközei még akkor ismeretlenek voltak.
Egyszer csak elkezdett a lappangó hír terjedni a falvakban, hogy egy hatalmas külfaj be akar törni az országba, visszahódítandó a századok óta elfoglalt Pannóniát a quádok és marahánok utódai számára.
A népség látta élő szemeivel az átvonuló katonaságot, mely a határszélek felé sietett; minden fuvaros, utazó, vándorló hozta hírét a katonai őrvonatoknak, melyek hosszan fel vannak állítva, s útlevelet kérnek a jövő-menőtől, akkoriban nagyon szokatlan intézményt.
Az okosabbak, értelmesebbek azzal nyugtaták meg a suttogókat, hogy ez nem külellenség miatt történik, hanem a künn pusztító ragály behozatalának meggátlása végett.
Ekkor egy még ennél is borzasztóbb hír kezdte felütögetni sárkányfejeit.
Azt beszélték, suttogták, dörmögték, később fennhangon kiáltozák, hogy nem ragály készül a nép ellen, hanem az úri rend akarja elpusztítani a köznépet!
El akarják őket pusztítani átkos, rettenetes módon, méreg által. Gyorsan ölő mérget hintenek a szérűkre, a kutakba, a csapszékek italaiba; úgy akarják elveszteni a népet.
Meg vannak vesztegetve az orvosok, gyógyszerészek, csaplárosok; ellenséggé lett mindenki, aki nyírott főt és posztóruhát visel; nem lehet hinni senkinek!
Ki terjesztette ezt a borzasztó hírt? Elébb csak titokban, házrul házra, suttogással, majd nyílt utcán, fegyveres kézzel és fennhangon? A szövevény szálai messze elágaznak. Sokat fel lehet róni az emberi gyöngeségnek, a míveletlen, tompa népkedélynek, a tudatlanságnak. Van osztálya benne az úri rend korábbi szigorának, bár ez csekély, mert a nép dühe éppen a legjobbakat, akik legtöbbet tettek jobbágyaikért, sújtotta a legkegyetlenebbül. Beleszámíthatjuk a közönséges bűnöket is: rablás, bosszú utáni vágyat, a fej mámorát, a szív haragját, a kincsszomjat, de egy veres vonal húzódik végig az egész gyászfátyolon keresztül, mely magára veszi a bűnsúlyt a ,,vak történetről", akire minden emberi botlást olyan örömest át szoktunk ruházni.
*
Bodza Tamás esteli harangszó után kinn sétált a mezőn. Ez rendes sétája volt. Néha a szomszéd falu határáig is elment, hóna alatt egy kis könyvvel, melyből filozófi nyugalommal olvasgatott.
Horác könyve az, melynek minden versét kívülről tudja, s minthogy az igen okosan ki van mondva, miszerint Horácnál szebbet és nagyobbat emberi lantverő többé zengeni nem tud, Bodza nem is olvas soha mást egyebet, nem ismer más költőt, semmiféle nyelvűt; tán önmagát kivéve, ki szinte szokott versek írásáig lelkesülni, de amelyek szinte nem olyan jók, mint Horácéi.
Ma is elolvasta azon sorokat, amiket olyan jól ismert már. Ma is leült megpihenni a nagy jegenyefa alá az út mentében az ismerős gömbölyeg kőre, s éppen ott járt, ahol a jó Horác e szép szavakkal kezdi versét:
,,Nunc est bibendum! Nunc pede libero 
Pulsanda tellus..."
amidőn hozzá közelgő lépések fölzavarák csöndes élvezetéből.
- Vártalak, Iván - szólt a mester, hóna alá dugva könyvét, miután behajtással megjegyzé benne a helyet, ahol az olvasást elhagyta, nehogy elfelejtse.
- Későre szabadulhattam. Harangozásig az öreg nem bocsátott.
- Iván, a régen várt jelszó ki van mondva.
- Hogyan? - kérdé a legény elbámulva.
- Ki van hirdetve minden templomban, minden iskolában, kiszegezve nyomtatásban minden falu házára, minden tilalomfára. Maga a vármegye adta a jelszót. Amiről a nép még kétségben volt, amit nem akart elhinni, most már hiszi, és tudósítva van róla hivatalosan. A halál közelget, és jaj annak, aki fél tőle. Én nem félek. Hát te?
A legény összeborzadt; de mégis azt mondá:
- Én sem.
- A mirigy egyszerre több helységben fog kiütni; és mindenütt, ahol halottak lesznek, az élők fegyvert ragadnak, és keresni fogják, hogy kin álljanak bosszút.
Iván arca zöldre sápadt, de elfojtá belső rettegését. Az rettentő idő lesz.
- A városban nagy már a zaj; de ez még nem sokat ér. Ismerem a hétfalusi népet. Gyávák, és csak félig-meddig a mieink. Sok közöttük az áruló, az idegen. A legnagyobb düh fokán, ha egy ezüstgombos úr lejön közéjük mézédes szavakkal, vagy egy hajdú hosszú pálcával, vagy legerősebb esetben egypár vadász töltött puskával, szétrebbennek, mint a vadludak. Haszontalan, gyáva nép. Nem is tiszta; - korcs. Pedig mégis innen kell mindennek kiindulni. Kényszeríteni kell őket, hogy ők indítsák meg; holmi apró falu kezdése nem ad tekintélyt.
Iván bámulattal hallgatá mestere szavait, s magában erősen kezde meggyőződni, hogy Bodza nagy hadvezéri tehetségekkel bír.
- Valami szomszéd falu népét kell behozni az első támadásra; legalkalmasabb lesznek a Tribo[1] vidékiek. Sok közöttük a juhász, pásztor, mezőn élő ember, akiket össze lehet gyűjteni éjszaka, anélkül, hogy észrevetetnék. A faluban szeszgyár is van, s nem hazudik, aki azt mondja, hogy ott mérget főznek. Általában minden faluba más falubeli vezetőket kell küldeni, akiket az uraságok nem ismernek. Némely embert zavarba hoz az, ha könyörögnek előtte, és nevén szólítják.
Iván helyeslőleg inte fejével e bölcs mondatokra. Bodza meg fogja érdemelni a tollbokrétát kalapja mellé.
- Te az éjjel járd el sorba a pásztorokat, s az útmelléki magányos kocsma előtt gyűjtsd őket össze. Én nem mondom, hogy mit tégy, majd belátod saját eszeddel. Az országúton azonban ne maradjatok mind, egy rész vonuljon a falu közelébe.
- Legjobb gyűlhely lesz a hóhér laka.
- Nem árul el bennünket Zudárné?
- Hamarább azt, hogy ő gyújtja fel Hétfalusy kastélyát legelébb.
- Ő is úgy gyűlöli őket, mint anyja, a vén kuvik?
- Ha nem jobban. A kuvik csak kiabál.
- Hallottam tőle sokszor, hogy Hétfalusy elfoglalta volna jószágaikat; de nem lehet a szavain elmenni. Azt beszéli, hogy a kastély egyik szárnya is az ő földére van építve.
- Úgy van az, hogy Anna asszony ura kurta nemes ember volt a faluban; volt neki holmi kicsiny telke éppen a kastély szomszédjában. Emiatt örök perpatvar volt közte és a földesuraság közt. Egyszer Hétfalusy, mint afféle hatalmas úr, saját telkén megkapta a kurta nemest, s megcsapatta. Ebből nagy per kerekedett; Hétfalusy kétségbe vonta Dudoky nemességét, ez nem tudta azt bebizonyítani. Elvesztette a perét a megyén, feljebb vitte a táblákra, elhúzódott évekig; a sok ostoba költségre felment a pörlekedő minden gazdasága, elpusztult, elszegényedett; utoljára dobra ütötték a telkét. Hétfalusy vette azt meg potom pénzen, s még a pör folyama alatt azt a bosszút követte el, hogy a házának egy szárnyát beleépítette a szomszéd pörös telekbe. Dudokyt erre megütötte a szél. Leánya elárvult, egy időre a városba ment szolgálni. Ott egy éppen nem jó hírű helyre került, ahol egyszer valaki azt az ajánlatot tevé neki, hogy elveszi feleségül. A szerencsétlen kapott rajta, s kezet adott rá. Ki volt az a boldogtalan, aki ilyen helyen keres magának feleséget? Megtudta, mikor megesküdött vele. Az volt a hétfalusi hóhér. Így lett Borcsa a hóhér felesége. Ha csakugyan megőrült Anna asszony, akkor leánya volt az egyik ok benne. Ezt is a Hétfalusyaknak tulajdoníták. Anna asszony azután sokszor talált alkalmat, hogy magát a Hétfalusy-családon megbosszulja. ,,Csigavér!" - szokta azokra mondani Borcsa. A vén kuvik szerette a lelkét gyötörni annak, akire haragudott, szerette megtölteni a pompás palota belső szobáit sírással és nyögéssel, látni a bánat, a bú alatt megőszülni büszke ellenségét, s gyönyörködni a szégyen, a bánat, a lélekfurdalásban, mert az öreg olyan mérget is tud keverni, ami a szívet kínozza. - Nem ilyen Borcsa! Mikor ez az asszony a Hétfalusyakról beszél, pelyhes ajka felduzzad, arcai kipirulnak, két fekete szeme úgy szikrázik, mint a pattogó tűz, s ha kés van a kezében, nem jó közel lenni hozzá. Neki az ellenség vére kell, hogy beletocskolhasson lábaival; neki az kell, hogy lánggal égve lássa a büszke kastélyt. Sokszor mondta ezt. ,,És azután nem bánom, ha megölnek is!" - tevé hozzá. Óh, az irtózatos asszony; majd meglátod.
- Valódi Libussa - mondá gyönyörrel Tamás. - Ha győzünk, nagy szerep vár reá. Te szerelmes vagy bele.
- Inkább ő énbelém. Jól élek mellette. Az öreg nem sokat gondol rá.
- Azt pedig ártalmatlanná kell tenni.
- Gondoskodunk róla.
- Éjfél után a helység minden kijárását el kell foglalni és egy csoport legbátrabb legénnyel berontani a helység házához. Vigyázzatok, hogy semmi nyírott fejű ki ne szabaduljon a helységből, ha parasztgúnyában jár is. A többi azután az én gondom lesz.
- Jól van, mester.
- Azután a csőszháztól elő kell hozni Mekipirost.
- Minek, mester? Az a fiú néma is, bolond is. Tudod, hogy kínjában elharapta a nyelvét.
- Annál jobb. Nem tud beszélni. Kell neki adni pálinkát, sokat.
- Ha pálinkát iszik, olyan, mint valami veszett állat, mar és körmöl, uszítani lehet, mint a kutyát.
- Az kell. Fognak majd előfordulni olyan esetek, amiket nem örömest tesz meg az ember maga, de amiknek mégis meg kell történniök. Értesz-e?
- Nagyon helyesen. Bámullak, mesterem. Ezt a félállatot neki lehet ereszteni ott, ahol magunk nem akarjuk kezeinket bekeverni. Ez nekimegy a töltött fegyvernek, ha pálinkát kapott, s megfojtja az édesapját is. S ha valami rosszul talál sikerülni, azt mondhatjuk, ő volt a hibás.
A mester komoly szemrehányással nézett tanítványára.
- S te kiejtheted ezt a szót szádon: ,,Ha rosszul talál sikerülni"? Iván, teneked nincs igazi hited. Iván, te haszontalan ember vagy.
A legény zavarultan igyekezett magát menteni.
- Iván, te haszontalan ember vagy! Bánom, hogy téged választottalak e nagy munkára.
Iván megharagudott.
- Te választottál engem? Én választottalak téged. Nem én vagyok a feje e szövetségnek?
- De én vagyok a lelke.
- Micsoda? Ezekkel a vékony, pipaszár karokkal? Nézd az én karjaimat. Nézd! - szólt Iván, felgyűrve húsos karjáról az ingszárt. - Egy kezemmel többet érek, mint te mindenestől.
- Mégis gyáva vagy, ha azt kérded, hogy fog-e sikerülni.
- Majd megmutatom, ha ott leszek! - szólt Iván, mellére ütve, s kérkedőleg feszíté előre izmos mellét; s egyengeté fejét vállai közt, mint szokták, akik húsukra és csontjaikra büszkék.
- Addig pedig ne vesszünk össze az országon - monda Bodza, engesztelőleg nyújtva sovány, aszott kezét Ivánnak, mit az teljes erejéből megszoríta, nem annyira barátsága szilárd voltát, mint inkább tenyérizmainak kifejlettségét akarva elismertetni a mesterrel.
Bodza még az arcát sem vonta el az erőművészi törekvésre, hanem Iván egyszerre nagyot szisszent, kérkedő arca összerándult, s a hasához kapott.
- Nos, mi lelt?
A legény kínlódva görnyedt össze.
- A hasamba nyilallt valami egyszerre...
- S te azon nyögsz? Lám, az imént majd összetörted ujjaimat, én nem szepegtem.
- De ez irtóztató. Milyen görcs.
- Talán már te is meg vagy mérgezve, Iván.
- Óh, ne tréfálj az ilyennel - lihegé ez elsápadt, eltorzult arccal.
- Hiszen tudod, hogy csak mese az egész.
Iván nagy sokára lélegzett fel.
- Már elmúlt. Milyen különösen éreztem magamat. Igaz, hogy csak mese. De milyen különös fájdalom volt az.
- Verd ki a fejedből, és igyál egy kis szíverősítőt. Most pedig eredj, és láss a rád bízottak után.
Iván még mindig sápadt volt egy kicsinyt, s úgy tetszék neki, hogy a mester arcát is olyan különös sárga szín lepte el.
- Milyen sárga ez az ég! - szólt feltekintve. - Semmi kék sincsen rajta. S milyen hosszú, sötét felhő úszik ott az ég határán. Mint valami nagy, fekete madár.
- Ne bámuld most az eget, Iván, hanem siess, hogy készen légy éjfélre.
- Egészen belelátni a napba, egy csepp fénye sincs, mikor lemegy - dörmögé ez szédelgős fővel.
- Mi gondod neked égre, napra és felhőkre? - feddé őt gúnyosan a mester.
- És amik azokon túl vannak! - viszonza ez visszanyert daccal. - Jó éjszakát, mester!
- Nyugodalmas jó éjszakát! - szólt ez iróniás mosollyal.
- Csöndes álmot!
- Boldog fölébredést!
Azzal elváltak egymástól. A mester visszafordult a falu felé, olvasva tovább Horác örökszép verseit; Iván pedig sietett a magányos lak felé, fel-feltekingetve a sárga égre, a fénytelen napra, a hosszú, fekete felhőre, s bámulva pillantva maga körül, hogy árnyéka nem követi sehol, sem előtte, sem utána.
Az a méla sárga fény, az a barna, ércszegélyű felhő pedig befedé a földet, és elfogá széles, lomha szárnyaival az egész láttér kerekét; mint valami denevérszárnyú alvilági rém, a mester kinyitott könyvében úgy táncoltak az apró, fekete betűk hosszú, tántorgó sorai:
,,...pallida mors 
Aequo pede pulsat. 
Pauperum tabernas, 
Regumque turres!..."

[1] Az olvasó ki fogja találni és helyeslendi az okokat, miknél fogva mind az illető helységek, mind a benne szereplők neveit költöttekkel helyettesítém, s magából a szomorú eseménykörből sem vettem át több valódi tényt regényemhez, mint mennyi az abban célzott tanúsághoz szükséges, s óvakodtam oly eseményeket elmondani, miknek emléke fájdalmas sebeket szaggathatna föl.









Jókai Mór: Szomorú napok


XI. Az első szikra
Kamienszka Mária egy hosszú óráig beszélt Vértessy tábornok nejével.
Elmondott neki mindent, amit ama szerencsétlen családról tudott, melynek sorsa oly szomorú emlékekkel volt a tábornokéhoz kötve.
Az atyjától üldözött ifjút mint délceg hadapródot Galíciában ismeré meg, s a viszony, mely közöttük keletkezett, a leggyöngédebbnek volt nevezhető.
Azon balesemény, mely az ifjút futni kényszeríté, gyászosan zavarta azt meg; de meg nem szakítá, mert Mária azon férfias elhatározottsággal, mely a lengyel nőket annyira jellemzi, nyomrul nyomra keresé az eltűnt ifjat, s midőn rátalált, lelkének egész erejével, szerető szíve találékonyságával fogott a kétségbeesett munkához, hogy őt megszabadítsa.
Kornéliát egészen felvillanyozták e szenvedélyes hölgy szavai; ez oly tetterős, oly bátor, az első gondolatnál a kivitelre kész, magával ragadta a szelíd kedélyű, nyugodt nőt, hogy az a legábrándosabb terveket, miket Mária egy óra alatt a felhőalakulás gyorsaságával rajzolt elé, valóknak és kivihetőknek tartsa.
Azt végezték egymás között, hogy az öreg Hétfalusyt vejével együtt felhozzák a tábornokhoz, ugyanakkor Kornélia bevezeti hozzá az elveszettnek hitt gyermeket, kit fogadó apjától elhozni Mária feladata leend. Az itteni, támadó jelenet, midőn az apa és nagyapa az óhajtott gyermekre fognak ismerni, lehetetlen, hogy meg ne rendítse a tábornok szívét, ki azon percben, midőn az apa unokáját nyerte vissza, örömét azzal tetézendi, hogy fiával ajándékozza őt meg.
A kedves összeesküvők olyan jól számították ezt ki, a terv oly regényes és mégis valószínű volt, a siker előre látható... hanem a sors volt a gazda, és a gazda kezében volt a számadás.
Mária azonnal, a céljaihoz alkalmas férfiruhában, lóra ült, s sietett vissza Hétfalu felé. Útközben egy levelet adott a postára, melyben az öreg Hétfalusyt tudósítá, hogy mihelyt kocsira ülhet, siessen a székvárosba; neki Zudár lakától egyenesen kellett visszatérnie.
Már késő volt az idő, midőn az országútra kiért. A nap lealkonyodott, látszott az a szembántó verőfény az égen, mely minden tárgyat sárga világba burkol, s megszüntet minden árnyékot, a lemenő nap felől széles, veres küllők szegték át a csodálatos színű eget, míg átellenben, kelet felől, ugyanolyan napküllők emelkedtek barnán, magasan, mintha a rémangyal koronájának szarvai volnának.
Olyan valami otthoniatlan szomorú volt az egész tájon. Egy madár nem repült az égen, egy marha nem legelt a mezőn, még a vidám prücskök cirpelése sem hangzott az útfélen. Az út maga pedig be volt lepve gyeppel kétfelől, alig hagyva fenn egy kis tekergő ösvényt középen, azon is el volt már mosódva az utolsó kerékvágás, melyet valami áthaladt, boldogtalan utazó szekere hagyott maga után; hetek óta nem utazik senki ezen a tájékon, egyik falu retteg a másikától, egyik ember kerüli a másikat, s nem kívánja szomszédját látni senki.
Az országútról levezető dűlőutak éppen egészen el voltak hagyva, csak arról felismerhetők, hogy azokon alacsonyabb és sötétebb fű termett.
Mint a tatárfutás után!
A ló egyedül ügetett előre, sem előtte, sem utána nem látszott ember vagy állat, a lovag szomorúan tekingetett körül.
Az út mellett görbe fák düledeztek erre-arra, azokat is letarolta valami pusztító hernyó, s ronda pókhálója rongyaival vonta be szép zöld lombok helyett; távolabb eső gyümölcsöskertek olyan színt mutattak, mintha le volnának égve, s a láthatár felé olyan sárga volt az aszott mező, mintha csupa tarlóból állana.
A levegő nyomasztó, nehezen ült az ember mellén, s ha néha egy-egy lomha szellő libbent végig a tájon, az is oly forró volt, mintha az ércolvasztók kürtőiből fúna elő, s még növelte a tikkasztó nyomást.
Azután lassan, igen lassan besötétült; egy hosszú fekete vonal volt az ég alján, mely csendesen egy sötét fátyollá bontakozott ki, s amint a csillagok nagy sokára kicsillámlottak a sápatag égből, egyenkint eltakargatá azokat, mintha valami nagy szellem keze felhúzná a gyászkárpitot a halottas sírbolt pislogó lámpái elé.
Már éjszaka volt, midőn Kamienszka Mária a legelső csárdát megpillantá az útfélen, mely számítása szerint éppen a középtávolságot jelölte a székváros és Hétfalu között.
Az éjszakai homályban hamarább lehetett a zajt hallani, mint a tárgyakat tisztán felismerni.
Mária úgy képzelé, hogy nyers szitkok között kétségbeesett sikoltásokat hall, s homályosan kivehető tömegek mozogtak alá s fel a ház körül.
Ösztönszerűleg megtapintá a nyeregkápában pisztolyait. Helyeiken voltak.
Nehány perc múlva közelebb ért a házhoz, s borzadva látta a jelenetet, mely figyelmét régóta magára vonta.
Néhány száz pór, a néposztályok legalsóbb rétegéből, rajzott ki s be a csárda ajtaján, vad rikoltozás és szilaj dana között. Két nagy hordó volt kiállítva a ház elé, beütött fenékkel, melyből kalappal meríték a pálinkát, akik hozzáfértek, nehány már csak támaszkodva bírt lábán maradni, a két hordó közé egy szék karjához ősz szakállos zsidó volt kötözve, akit a részeg csapat emberei felváltva vallattak, szakállát szálanként tépdesve; a kínzott martalék ordított, de nem felelt semmit, csak néha könyörgött, hogy az ártatlan leányát ne bántsák. Valami fehér nőalak a küszöbön feküdt keresztül; minden azon menő, aki átlépte, egyet rúgott is rajta. Az már nem érezte.
Mária felháborulva lovagolt a vén csárdást kínzó csapat közé, s férfias bátorsággal szólt:
- Mit cselekesztek itt?
Az emberek csak akkor látszottak a lovagot észrevenni, midőn közöttük volt.
Egy fiatal siheder, tömpe, beütött orral, mezítelen mellel, csimbókos haja orcáját ellepve, felelt a kérdésre:
- Egy méregkeverőnek fizetünk; ha tudni akarja, úrfi!
- Ki keveri a mérget? - kérdezé Mária, kinek lelke messze járt attól, hogy e választ megérthesse.
- Kicsoda? - szólt a fickó dacosan. - Ni, mintha nem tudná? Hát nem az urak bízták a zsidókra, hogy keverjenek mérget a pálinkába? Mi?
Mária annyira meg volt lepetve, hogy nem tudott rá mit válaszolni.
- Ni, hogy teszi magát, mintha semmit sem tudna. De mi tudjuk. Akárhogy szőtték, fonták. Kitudtuk. El van árulva minden. Valld meg, zsidó, hogy méreg van a hordóban.
Hanem azért itták, ami a hordóban volt, mintha mindenki meg akarna győződni felőle: milyen lehet az a méreg.
A szószóló suhanc telemeríté kalapja karimáját, s odalépett Máriához:
- No, ifjúúr, ha nem hiszi, hogy méreg van benne, hát tessék megkóstolni, tessék.
Mária undorodva tolta el magától a piszkos kalapban nyújtott ronda italt.
- Látjátok, nem akarja inni, tudja ő is, hogy méreg van benne.
- Le kell rántani lováról! - kiálta ekkor egy hang a tömeg közül.
- Fel kell kötni őt is oda, ahova a Hétfalusy urakat fogják kötni! - ordítá a másik.
A piszkos siheder hirtelen megragadta a paripa zabláját, s többen kinyújták kezeiket Mária ellen.
A vad fenyegetések egyszerre visszaadák a delnő lélekjelenlétét. Hirtelen olyat ütött lovagkorbácsa gombos felével a lovát feltartóztató suhanc fejére, hogy az arccal a földre bukott le, s azzal sarkantyúba kapva paripáját, egy perc alatt kiugratott a tömeg közül; egy utána hajított bot zúgott el feje fölött, s egypár egyenesre ütött kasza vágott felé elkésett csapással; néhány jó futó suhanc kergetni kezdte, két hosszú társzekér volt keresztbe fordítva az úton; azt hitték, hogy ott elfoghatják; a delnő egy szökéssel átugratott a gáton, mire üldözői elmaradtak mögötte, hanem amint hátrafordult, hallá a rémséges hahotát, amit utána küldtek s egyes fenyegető kiáltásokat:
- Csak hadd menjen! Jó helyre megy oda! - És újra hahotával kacagtak utána.
Amint Mária néhány száz lépésnyire haladt, megdöbbenve vevé észre, hogy paripája elkezd sántítani, nagyokat botlik, s egyre lassabban léptet.
A jó mén, midőn átszökött a szekértorlaszon, bizonyosan megrándította egyik első lábát.
Nemsokára csak lépve bírt haladni, s Máriának szüntelen feszítve kelle tartania a kantárszárát, hogy lova ne botorkázzon annyit.
Jó, hogy üldözői utána nem mentek, most alig bírt volna előlük megszabadulni.
De miféle rendbontó had lehet az? - töprenkedék magában Mária, mely polgárisult országban, rendes kormányzat és törvényszolgáltatás mellett ily önkényű kicsapongásra vetemedik? Arra, hogy ez valami elterjedt lázadás rémjelenete is lehet, távolról sem gondolt.
Eközben ama sötét kárpit mindjobban bevonta az eget, a vidék egészen elsötétült, egyik csillag a másik után borult el; a ló horkolt, és fejét hányta. Mária nem maradhatott többé a nyeregben, attól félve, hogy lova fején keresztülesik, hanem leszállt, s lova kantárát karjára akasztva, úgy vezette azt maga mellett.
A begyöpösödött utat nehéz volt már kivenni a sötétben, s Mária csaknem egyenesen haladt egy nem messze világló fény felé, mely valami útféli ház ablakából látszott jönni.
Amint közelebb jutott a házhoz, úgy tetszék neki, mintha annak a környékén is jövő-menő csoportok tünedeznének elő, s hangosabb szóváltások zaja hallatszanék.
Most tisztult fel előtte, miért nevettek üldözői oly hahotával, midőn erre látták menekülni. Itt is el volt állva az út.
Egy percre megállt; a női gyöngeség egy percre erőt vett szívén, nehányszor végigborzadt egész teste, azon ösztönszerű iszonyattól, melynek okát még nem érte utol az öntudat. Azon gondolkozott, hogy meneküljön. Félre az útról, az ismeretlen erdők közé... Azután ismét eszébe jutott, hogy miért jött, s nem reszketett többé, kivette pisztolyait a nyeregkápákból; felhúzta sárkányaikat, új gyutacsot tett csappantyúik alá, az egyiket hóna alá fogta, a másikat kezébe, s lovát megkötve egy útféli fához, minthogy ily állapotban hasznát nem vehette, elszántan nekiindult a zajgó csoportnak.
Könnyű lett volna ugyan e sötétség közepette egy kis kerüléssel egészen kitérni előlük, de valami veszélyes kíváncsiság, mely úgy ösztönöz felkeresni azt, amitől éppen rettegünk, nem engedé azon határozatától eltérni, hogy éppen a lármás csoportok között haladjon keresztül.
Azok csak akkor vették őt észre, midőn már közöttük állt.
- Megállj! - hangzott egyszerre körös-körül, s egy kasza hegye szegült a jövevény mellének.
Mária visszanyerte lelke minden erejét a veszély pillanatában.
- Tíz lépésnyire tőlem! - kiálta csattanó hangon. - Aki közelebb lép, lelövöm! Mit akartok?
Amerre pisztolyait fordítá, hátrahúzódott előle a ronda csoport; ha menni akart volna, tiszta volt előtte az út, akadálytalanul keresztülhaladhatott.
De most már többet akart. Átérté e nehány sötét jelenetből, hogy itt valami gonosz készül a Hétfalusy család ellen. Meg kelle tudnia, mi az, és talán segíteni rajta.
- Mit akartok itt? - ismétlé a kérdést.
E pillanatban kinyílt az útféli ház ajtaja, s kilépett rajta Bodza Tamás lámpával kezében.
- Ki beszélt itt? - kérdezé széttekintve a sötétben.
Nehány félénkebb parasztlegény az ajtó mögül mutatá neki a jövevényt, figyelmeztetve rá, hogy ne menjen oda, mert puska van a kezében.
A mester bátran lépett Mária elé, feltartá feje fölé a lámpást, hogy amannak arcába láthasson.
- Milyen szép feje van az úrfinak - dörmögé a borzas Hanák a háta mögött -, hogy illenék a kaszám hegyébe.
- Csitt - szólt a mester. - Én hadd beszéljek. Kicsoda az úr, és mit akar?
- Azt nem mondom meg minden bolondnak. Elébb akarom tudni, hogy kik vagytok? Ha rablók vagytok, védem magamat ellenetek, ahogy tudom; ha bolondok vagytok, akkor igyekezlek felvilágosítani; ha derék, hős férfiak vagytok, akkor kezet fogok veletek.
Ez utóbbi eszme csak akkor jutott eszébe Máriának, midőn Bodza arcát megpillantá. Hasonló rajongókkal ő is találkozott elégszer, s alkalma volt őket tanulmányozhatni.
Bodza szemei felvillantak e szóra.
- Mi nem vagyunk sem rablók, sem bolondok, hanem vagyunk igaz, hős férfiak, kik harcolunk az egy testvériségért a jeges tengertől a meleg tengerig.
Mária leereszté pisztolyai sárkányát, eltette azokat oldalzsebébe, s bizalmasan nyújtá kezét a mesternek.
- Úgy légy üdvöz, testvér, én Oroszhonból jövök.
Bodza Tamás gyanakodva tekinte sanda szemöldei alól Máriára, s azzal a kisujjára vont vasgyűrűt szemei elé tartva kérdezé tőle:
- Tudod, mit jelent e három betű? (U. S. S.)
Mária mosolyogva válaszolt:
- Ud szlovenszke sztridnoszti.
A mester megszorítá az eléje nyújtott kezet.
- Jer innen a házba! - szólt, őt magával vezetve, míg a parasztok engedelmeskedve emeltek előtte kalapot, utat engedve az ajtónyílásig.
A csárdaszobából kiküldött a mester mindenkit, s midőn egyedül maradtak, hevesen kérdezé oroszul:
- Te Oroszországból jössz? Melyik részéből Oroszországnak?
- Az örök városból, a Kreml kapui alól - felelt Mária szinte orosz nyelven.
Bodzának minden gyanúja elenyészett. Ez valóságos ,,ud".
- Mi hír van Romulus halála óta az országban?
Mária jól tudta, hogy kit értenek Romulus alatt. Nem mást, mint Muravjovot, ki az új Róma falait volt felépítendő, mely majdan ura legyen az egész világnak. Mária nem volt prozelitája e rajongó egyleteknek, de a forráshoz közelebb állva, a szállongó mendemondák után több mesét volt képes mondani Bodza Tamásnak, mint az őneki, saját gazdag fantáziája leleményeivel is szaporítva azokat.
- Romulus nem halt meg, Romulus most is él - szólt suttogva a kérdezőnek.
- Hogyan? - kérdezé Bodza meglepetve. - Tehát hová lett?
- Eltűnt. Miként Romulus. Elragadták az istenek - szólt Mária, és rejtélyesen mosolygott, mintha ő többet is tudna arról, hogy hová lett.
Bodza hevesen ragadá meg kezét.
- És egykor újra meg fog jelenni, ugye?
Mária szótlan kézszorítással válaszolt.
- Tehát igaz - folytatá a mester lelkesülten -, hogy nem őt fejezték le, hanem helyette egy lelkes, jó barát áldozta fel magát?
- Az az én testvérem volt - szólt Mária eltakarva kezével szemeit, azután hirtelen a mester vállára tevé kezét. - Ne sírj, ne sirasd! Látod, hogy én sem siratom, pedig nekem testvérem volt. Romulus él, és áldozatot és engedelmeskedést kíván mindnyájunktól.
A mester még forróbban szorítá meg Mária kezét.
- Mi a te neved, szeretett testvér?
- Nevem Fabius Cunctator - szólt Mária. (Jól ismerte a rajongók azon gyöngeségét, miszerint szerettek maguknak a klasszikus korból válogatni neveket.)
- Az én nevem Numa Pompilius - szólt öntetszéssel vetve hátra fejét a mester. - Hű az ügyhöz, lelkesült az eljárásban, higgadt a meggondolásban, kérlelhetlen a kivitelben, és rettenetlen a veszélyben.
És újra megszoríták egymás kezét forrón és bizalmasan. Mária pedig azon gondolkozott, hogy e lelkesült, higgadt, kérlelhetlen és rettenetlen férfiúnak nem jó volna-e ezt a száraz, sovány torkát, mikor legjobban beszél, megragadni, összeszorítani és beléfojtani a lelket.
- Ti felemeltétek a zászlót? - kérdé Mária a derék Numa Pompiliustól. - Ki adta nektek erre a jelt?
- Az ég és a föld - felelt a mester -, az ég, mely elküldé a népekre a halált, és a föld, mely megnyílt a haldoklók előtt. Soha jobb alkalom nem kínálkozott, mint a mostani. A rettenetes vészangyal házrul házra jár, nagyokat lép egyik falutól a másikig, és szomorúságot, rémületet visz mindenüve. Az emberek látják, hogy az élet olcsó, és nem lehet tartogatni. A kétségbeesés fölbont minden köteléket, ami urak és szolgák, adósok és hitelezők, alattvalók és parancsolók között van. Csak egy szikra kellett, hogy minden lángba boruljon. Ez a szikra már meg van gyújtva.
- Mi módon?
- A köznép között valami vak hír kezdett elterjedni, miszerint a magyar urak jobbágyaikat tömegestül meg akarják mérgezni. Mária bámulva nézett a mesterre.
- De hát akad ember, aki azt elhiszi?
- Jövő-menő emberek vallomásai költék a hírt, egy részeg gyógyszerészsegéd gondatlan beszéde megerősíté, elfogott levelek, miket főurak írtak egymásnak, tanúbizonyságul szolgáltak.
- S főurak írták volna egymásnak, hogy jobbágyaikat megmérgezzék?
- Nem; de aki a levelet felolvasta a nép előtt, annak módjában állt olyan dolgokat mondani el, amik nem voltak odaírva.
Mária azon a ponton állt, hogy undor és iszonyat miatt elárulja magát.
- Tehát hamis leveleket olvastatok fel az írástudatlan nép előtt. Ez nagyon célszerűen volt kigondolva. A falusi népség könnyen hívő; de hát a városokban?
- Ott még jobban félnek, s még több az ijesztő hír, csak egy kiáltás, és Jerikó falai ott is leomlanak, ahol senki sem féltette azokat.
Mária lelkében egy eszme villant hirtelen keresztül.
- Vannak-e tudósítva e mozgalomról többi testvéreink, kik a Dráva mellett és Csernagora hegyei közt laknak?
A mester zavarodtan felelé, hogy nem.
Mária színlett csüggedtséggel viszonza:
- Úgy félszeg minden intézkedés, míg egy helyen ébren vagytok, más helyen alusznak, egyik helyen kitör a láng, a másikon eloltják. Egyszerre kellett volna mindenütt fellobbanni annak. Bocsátottál-e ki kiáltványokat?
Bodza megszégyenülten felelé, hogy nem.
- Úgy nem tudod, mit cselekszel, Numa Pompilius! - förmedt rá Mária. - Ez lett volna az első, a legmúlhatlanabb teendő. Kiáltványokat küldeni szerteszét, utasítani a vezetőket, összpontosítani a mozgalom erejét; rendszert hozni az egészbe. Ah, ti ebben mind újoncok vagytok, Numa. Miért is kezdtek lengyelek nélkül hozzá; ezt a munkát csak lengyel érti. Van-e íróeszköz itt közelében?
Bodza meglepetve engedelmeskedék, s valami sutból tintát és papírt keresett elő; egészen meg volt hunyászkodva magánál okosabb embert érezve maga mellett.
- Most ülj le, és írj!
Bodza gépileg engedelmeskedék. Mária diktálta, hogy mit írjon, míg saját maga ugyanazt egy másik papírra írta egyszerre.
,,Testvérek!
A régen várt óra ütött. A zászlót kitűztük. A főurak méreggel akarnak bennünket elpusztítani, mi tűzzel és vassal pusztítjuk el őket. A bátrak megélnek, a gyávák meghalnak. Aki látja gyermekeit, testvéreit, szülőit kínlódva fetrengeni a porban, ragadjon fegyvert a gyilkosok ellen. A katonaságtól nem kell félni, mert az is nekünk fogja pártunkat. Ne szabaduljon meg senki, aki nyírott hajat visel. Minden faluból két követ induljon azonnal Hétfaluba, mely középpont leend, további rendeleteink megértése végett. Bátorság és egyetértés! Kelt főhadiszállásunkon, Hétfalu alatt."
- Írd alá nevedet: Numa Pompilius, felső-pannóniai praetor. Bodza Tamás vonagló mosollyal fogadta el a megtisztelő címet, s alákanyarítá azt a veszedelmes okiratnak.
Azután Mária vevé kezébe a tollat, s aláírta nevét:
- Fabius Cunctator, volhyniai quaestor.
Azután mind a két okiratot megpecsételék az ismeretes hárombetűs gyűrűvel, s Mária nemesi címerével.
- És most küldd el ez egyik kiáltványt gyors lovag által Nyitra vidékére, míg én a másikat véve magamhoz, sietek vele Szlavóniába. Te itt azalatt organizáld az állandó hadsereget. Élelemről és ruházatról gondoskodtál-e előre?
Bodza Tamás pironkodva vallá meg, hogy bizony arra nem is gondolt.
- No, hát írj sietve egy nyílt parancsot a kassai és rozsnyói szabó- és csizmadiacéhek elöljáróínak, melyben hagyd meg nekik, hogy négy-négy ezer pár sarut és ugyanannyi dolmányt és szűrt tíz nap alatt haladéktalanul kiállítsanak, s szekereken Hétfalura küldjenek; ellenkező esetben kegyetlen sarc fog rájuk rovatni.
Bodza Tamás híven megírta azt is. Gondolá magában: ,,Ezeknek a lengyeleknek mégis nagy praxisuk van az ilyen ügyekben".
- És most az egyik iratot küldd el gyors futár által Rozsnyóra, a másikat én kézbesítendem. Ne mulaszd el ugyanezen kiáltványokat számtalan példányban leíratni, s az ország minden részeibe egyszerre szétküldözni.
Bodza ígérte, hogy holnap reggel tanítványaival sok példányban le fogja azt másoltatni.
- Most pedig, derék Numa, ne felejtsd el, hogy kiáltványunk jelszava: bátorság és egyetértés. Bátorságban nincs fogyatkozásunk, de az egyetértés tekintetéből tudd meg, hogy miért hívnak engemet Fabius Cunctatornak. Az én elvem az okszerű késedelmezés. II. Romulus tervét is a korán kezdett jeladás semmisítette meg; ha egy fél napot, csak hat órát várakoznak, a terv gyönyörűen sikerül. A sietség buktatott meg bennünket. Nehogy ezúttal ismét hasonló veszedelmünk támadjon. Én tanácslom neked, hogy a kirontással holnap délig várakozzatok. Kassáról holnap délben vonul az összes katonaság Eperjesnek, s két napig nem jő helyette más. Ebből értheted, hogy miért óhajtom a halasztást holnap reggelig.
A mester elsápadva felelt:
- Már késő.
- Hogyan késő? - kiálta Mária felpattanva.
- A parancsok már ki vannak osztva.
- Vissza kell azokat vonni!
- Már nem lehet! Már nem lehet! - szólt kezeit tördelve a mester; s aggodalmasan tekingetett ki az ablakon, melyen át valami távoli veres fény kezdett a szobába világítani. - Már felgyújtották a hóhér házát.
- Micsoda? - kiálta magánkívül Mária.
- Ez volt a kezdemény. Most már nem lehet halogatni többé.
- Esztelenek! Bolondok! - sikolta a delnő, s futni akart ki a szobából. Az ajtónál eszére tért. Visszafordult, s kezét Bodza karjára téve, titkolózva súgá fülébe:
- Úgy csak egy mód van, egyszerre diadalt nyerhetnünk.
- Mi az?
- A székvárost is fel kell lázítanunk; ha sikerül: elfogni a tábornokot; ha rosszul sikerül: legalább dolgot adni a katonaságnak.
Bodza Tamás fogvacogva helyeslé e tervet; csak azt szerette volna tudni, vajon kinek lesz elég bátorsága e feladathoz hozzányúlni.
Mária a legnagyobb erőszakot követé el lelkén, midőn az ablakon át az éjszakai tájba kitekintve, hidegvérrel vizsgálá a távoli égést, mely a szobába világított.
Egy pillanat alatt keresztülfutott gondolataiban mindaz, ami ott történhetett, és ami még másutt történni fog. Maga előtt látta az éjféli borzalmakat mind, és mutatnia kellett, hogy őt mind e jelenetek egészen más oldalról érdeklik.
- Numa Pompilius, a mondott tervvel sietni kell. Valami paripa van-e itt közelében? Az enyim elmaradt az úton, nem használhatom többé.
- Lesz, Fabius. A postahivatal lovait lefoglaltatni volt első gondom, hogy hírnököket ne küldhessenek széjjel. Láthatod, hogy előrevigyázó vagyok. Válaszd ki magadnak a legjobb lovat, és siess, ahova kívánod. Ezt a provinciát rád bízom.
Bodza nagylelkű volt. A veszélyesebb tartományt a meghódítás dicsőségével együtt bízta másra.
- Sietek - szólt Mária, felnyitva gyorsan az ajtót; ott azonban újra megállt egy percre. - Te Numa, egyedül bocsátasz-e engem?
- Miért ne?
- Hibát követsz el. A népvezérnek gyanakodónak kell lenni; hátha én csak kém, hátha áruló volnék! Megbízásaidat sohase ruházd egy emberre, mindig ketten járjanak követeid, hogy egyik a másikra ellenőrködjék. Ez általános szabály; csodálom, hogy eddig meg nem tanultad.
Bodza Tamás elismerte hibáját; Fabiusnak csakugyan több gyakorlata van ilyen vállalatoknál. Valakivel kísértetni kell őt. Máriának pedig csak azért kellett a kísérő, nehogy visszatértében ismét feltartóztassák a csárda mellett tanyázó csoportok.
- Hozzatok elő két paripát!- szólt Bodza a folyosón őrködő parasztoknak; azzal mind a ketten kiléptek a pórhad közé.
Egy-egy csoport férfi kaszáinak egyenesre ütésével foglalkozott; mások ingerülten beszélő népszónokot fogtak körül, vagy öten iszonyú lármát csaptak négy garas miatt, amit egy útban talált batyus zsidótól foglaltak el; hogy osszák azt fel ötfelé?
- Barátaim! - szólt Mária közéjük lépve meghitt, bizalmas szóval. - Van-e közöttetek bátor, vakmerő fickó, aki tűzbe-vízbe menni kész, ha kell?
A rábámuló lázadók nemigen feleltek eleinte, hanem amint Bodza Tamás bizonyíta, hogy most egy hatalmas pártfőnöküket látják maguk előtt, akkor tízen, húszan furakodtak elő, bizonyozva, hogy ők mindnyájan veszett vakmerő emberek.
- Atyafiak, a dolog nem tréfa. Kinek van kedve velem berontani a székvárosba, felolvasni a kiáltványt, felbuzdítani a népet, fegyvert és lőport szerezni magunknak, s a legfőbb urakat elfogni egy csoportban, mint egy csomó farkast a berek közepén?
E kérdésre kissé alábbhagyott a kérkedő lárma, de két-három jól felpálinkázott ifjú arra is ütögette a mellét ököllel, hogy ők arra való emberek lesznek.
Mária kiválasztá közülük a borzas Hanákot. A fickónak éppen olyan pofája volt, szélesebb, mint hosszú, felyül borzas, alul torzon, hogy lehetetlen volt meg nem tetszenie.
- Te jössz velem. Ülj fel az egyik lóra.
Borzas Hanák nem hagyta magát kétszer kínáltatni; nagy üggyel-bajjal felhasalt a lóra, s nem győzött mosolyogni örömében, hogy mármost neki lova van.
Mária könnyeden pattant fel a másik paripára. Jó száraz, de tartós, csontos állat volt az.
- Holnap ilyenkor hallani fogtok felőlünk - szólt szavait Bodzához intézve. - Addig valami elhatározó lépésbe ne ereszkedjetek. Akiket elfogtok, őrizet alá kell tenni, és vigyázni, hogy kár ne essék bennük. Értesz-e? Meglehet, hogy az elfogottak maguk is keresni fogják a halált. Nekünk azonban szükségünk leend rájuk, ,,vallomásaik" végett. Azért életükre vigyáznotok kell. Ítélni fogunk mindenki fölött. Numa, mindenütt jelen légy. Bátorság és vigyázat!
Mária még egyszer kezet szorított Bodza Tamással, azzal sarkantyúba kapta a lovat, s kivágtatott az országútra, útitársa lovát úgy kellett kivezetni az udvarból, mert erőnek erejével be akarta vinni lovagját az istállóba; ott azonban valahogy mégis utolérte Máriát, kísérve az elmaradott csapatok borzalmas örömrivalgásától.
Mária sietve vágtatott az országúton, néha-néha félretekintve az égő ház felé, mely messze bevilágítá az elborult eget, haragos bíborral szegve a felhőket; a fényes füstöt csavargatta a szél; olyan fény volt tőle, mintha egy egész falu égne; amint messzebb-messzebb távoztak, a láng kevésbé világítá már be az utat, az út melletti fák oldalait, az égen végighömpölygő felhőket; végre csak annyira látszott már meg, mint egy nagy vereslő csillag a földön, mint egy messzire világító pont. Utoljára az is elenyészett; az idő hajnalodni kezdett, a szürkülő ég elhamvasztá az éjjeli fényt, s a visszatekintő előtt nem jelölé más a vész helyét, mint egy sötétszürke füstoszlop a halaványsárga látkörön.
A csárda mellett elhaladva, közel engedé jönni magához Hanákot Mária; kísérője az eléje csoportosuló ittas pásztoroknak nagy kiabáló szóval elmondá, hogy mi járatban vannak.
- Megyünk a városba, felolvasni a proklamáckit; elfogjuk a katonákat meg a nagy urakat; hozunk puskát, lőport, meg pénzt sokat! Ez a kurér!
A legrekedtebb éljenkiáltás üdvözlé e nagylelkű szándékot. Egy vigyorgó kaszás meg is szorítá Mária kezét kérges tenyerével, kinek borzas Hanák hevenyében nem talált tekintélyesebb címet a ,,kurér"-nál.
Amint lassankint megvirradt az idő, a hűs hajnali szél józanító lehelete szemközt fútta a lovaglókat; a messzeségben már látszottak előttük a székváros tornyai; itt kezdte észrevenni Mária, hogy kísérője erősen hátramaradoz tőle. Egypárszor visszakiálta rá.
- Bratyi. Ne maradj el!
- Fárad a lovam - lihegé Hanák, s törülgeté bele izzadt üstökét.
- Vágd bele a sarkantyúdat!
- Ha volna.
- Hát eredj előttem; majd én ütöm hátul az ostorral.
Ez jól ment egy ideig; hanem amint egyre közelebb jöttek a székváros tornyai, borzas Hanák elkezdett panaszkodni, hogy az ő nyerge le akar esni.
- Szállj le, szorítsd meg!
A fickó leszállt, de annyi ideig szöszmötült vele, hogy utóbb Mária maga ugrott le, megszorította a ló terhelőjét, helyre igazította a nyerget.
- Ülj fel hamar!
Borzas Hanák mind az öt ujját bemeríté a csimbókjaiba, s körülvakarta a kalap alatt a fejét; azután egyszerre furcsa vigyorgással fordítá orcáját Mária felé.
- Hát hallod-e, igazán a székvárosba megyünk?
- Látod.
- Hát igazán fel akarjuk ott olvasni a proklamáckit, elfogni a generálist, elvinni az ágyúkat, meg elfoglalni a kaszárnyát?
- Még többet is, hogyha benne leszünk a dologban.
Borzas Hanák még jobban vakarta a fejét, s ezer igazítanivalót talált a lószerszámon; végre előállt az indítvánnyal:
- Hallod-e, atyafi; nem jobb lenne, ha azalatt, míg te bemégy a városba, én idekinn maradnék, s amint az emberek jönnek a hetivásárra, azoknak olvasnám fel a proklamáckit?
- Tudsz olvasni?
- Hogyne tudnék? Az volna szép. Egyházfi vagyok én!
- Jó lesz biz az - hagyá helyben Mária, s kivéve oldalzsebéből egypár szivart, a papirost, melybe azok takarva voltak (valami régi lőcsei kalendárium vásári jegyzékét) átnyújtá a derék bajtársnak, aki azt műértő szemekkel végigtekintve, azt mondá, hogy mindent megértett belőle, s szépen összehajtogatva bedugá kalapzsinórja mellé.
- Majd szépen elolvasom én ezt, a friss csapatokkal megyek segítségedre!
Mária azt mondá, hogy jó lesz, s rávagdalva a paripára, úgy vágtatott a székváros felé, hogy borzas Hanák nem állhatta meg, miszerint ne imádkozzék érte, vajha ki ne törné odáig a nyakát.









Jókai Mór: Szomorú napok


XII. A tűz között
Zudár Péter nyugtalanabb volt, mint egyébkor.
Ablakain a vastáblákat már alkonyat után bezárta, s a szokottnál korábban lefeküdt.
A kisleányka imádsága rövid időre megnyugtatá lelkét. ,,Ámen, ámen" - mondogatá utána, sokszor ismételve e szót; de valami úgy borzongatta mégis.
- Rosszat érzek, rosszat érzek-dörmögé többször magában. - Valami nagy baj fog velem történni.
- Meghűtötted magadat, jó apám - csillapítá őt a lyánka, kis kezével megsimogatva az öreg homlokát. - Kezed reszket, fejed forró...
- Belül fázom - szólt az öreg. - Belülről jön valami hidegség. Nem hallasz valami zajt az udvaron?
- Semmit, apám. A lovak dobognak az istállóban.
- Nem hallasz beszélni, suttogni az ablak alatt, mintha valaki a falat kaparná?
- Az eb fészkelődik, az kapar odakinn; feküdjél le, jó apám.
- Lefekszem, de nem merek alunni. Tedd ide ágyam fejéhez a puskát!
Elizke leemelte a falról a fegyvert, megvizsgálta gyutacsát hozzáértőleg, s az ágyhoz támasztá.
Azután lefeküdtek.
Zudár sokáig beszélgetett még a sötétben Elizkével, s erősíté, hogy az egész éjjel nem fog aludni; egyszer azután elcsendesült, s követé azt erős, dörgő horkolása, melyből olykor fel-felriadt, rémületeseket horkantva álmában, s nagyot rúgva ágya falain.
A gyermek nem aludt. Könyökére emelkedve hallgatózott, és nézett a képzetgazdag sötétségbe.
Neki is úgy tetszett, mintha kívül a falakon szokottnál több ember jönne-menne, s a konyhában járók-kelők suttognának.
Egyszer kocogtatást hall az ajtón; Zudárné szólt kívülről.
- Erzsi, te! Alszik apád?
- Igen - rebegé a lyánka.
- Kassáról vannak itt; nem tudok németül, gyere ki, beszélj velök.
A gyermek hirtelen felvevé öltönyeit, s kinyitva a bezárt ajtót, kilépett a konyhába.
Zudár Péter gonosz álmokat látott. Mindig Elizkével töprengett álmában. Majd mély, szédületes sziklákon látta őt tévelyegni, és kezét akarta nyújtani, hogy megfogja, visszatartsa; de a kéz nem ért odáig. Majd veszett farkas kergette a gyermeket; ő futni akart utána puskával, de nem volt jártányi ereje, a puskát hiába emelgette, nem sült az el.
Egyszerre éles sikoltás hangzott füleibe.
- Apám!
Felugrott rá. A szívén, az egész lelkén keresztüljárt az. Elizke kiáltott.
Tán azt is álmodá.
- Elizke! Elizke, leánykám. Alszol-e? Te kiáltottál? - kérdezé halkan.
Hogy feleletet nem kapott, odafordult az ágya lábánál levő gyermek ágyához, s kezével keresni kezdé annak fejecskéjét a vánkoson.
Nem volt ott!
E pillanatban azt hallá, hogy szobája ajtaját kívülről kulccsal zárják be.
Egy szökéssel az ajtónál termett; egy hangot nem szólt, csak megragadta fél kézzel az ajtókilincset, másik karját a küszöbnek feszítve, hogy az ajtóragasztó ropogni kezdett bele.
Hallá, hogy e pillanatban futó lépések hagyják el a konyhát, a tornácot, s hallá még egyszer, vagy csak képzelé Elizke elfojtott nyögését.
A kétszerezett düh óriási erőt adott sámsoni termetének. Az ajtó középen kettéhasadt kezei alatt, s az a fél, mely a kilincset tartá, ott maradt öklében.
Most ordítá el magát először, amint a konyhába kiugrott. Nem volt az emberi hang, nem volt az érthető szó, de egy veszett oroszlán ordítása, melynek barlangját meglopták, s mely érzi a vadász szagát.
Ez ordításra egyszerre száz meg száz férfihang gúnyos süvöltése felelt vissza az udvarról, kacaj és káromkodás s fenyegető szavak.
Egy percre megdöbbenve állt meg. Mi lehet ez? Rablók, nejével szövetkezve?
- Vigyázzatok magatokra! - hangzik e zaj közepett künn az udvaron Zudárné csattogó hangja. - A vén dög töltött fegyverrel van, s közétek lő, ha ezeren vagytok is.
De Zudárnak nem kellett a töltött fegyver, puszta kézzel is kirohant volna ő közéjük; hanem a konyhaajtó már akkor zárva volt, s eltorlaszolva a nehéz mángorlóval.
Zudár hörögve futott vissza szobájába, egy nehéz fejszét keresett elő, s rohant vissza a konyhaajtóhoz. Az első ütésekre recsegni kezdettek az ajtó pántjai.
- Hamar hányjátok a rőzsekötegeket az ajtó elé! - kiálta kívülről a szilaj némber. - S vessetek belé kanócot, mert még kitör az ajtón!
Az udvar tele volt kaszás, vasvillás csapatokkal, mik között Zudárné felbomlott hajával, villogó szemeivel úgy állt, mint maga a lázadás fúriája.
A pórhad hirtelen széttépett egy csomó rőzseköteget, s azokat az ajtóhoz hordva, azt egészen betemette vele.
- Most kanócot bele! Hadd égjen meg a maga vermében!
Ezt Zudár saját felesége kiáltá.
A tüzet csiholó paraszt sokáig bírt szikrát kapatni a nedves taplóval, Zudárné kikapta a tűzszerszámot kezei közül; maga kicsiholt, beledugta a szalmacsóvába a tüzet, s kezével lóbálva azt a szélben, lángra szította azt, s maga futott vele az udvaron keresztül a rőzsék aljába teendő a kanócot; zilált haja úgy repkedett a viharban.
- Apám, jó apám! - nyögé egy alig hallható hang a gyékénnyel fedett szekéren, melybe a hóhér lovai voltak fogva.
A száraz rőzsekötegek egyszerre pattogva kaptak lángra, az ablakokat is mind elhalmozák szalma- és vesszőkévékkel, s egyenként meggyújtogaták azokat. Az egész ház szépen körül volt gyújtva, mint egy máglya.
A bennszorult férfi iszonyú csapásokkal döngeté az ajtót; minden ütésre hangosan kacagtak fel ostromlói:
- Ütheted már!
- Sülj meg, vén medve, a magad barlangjában!
A dörömbözés odabenn elhallgatott; a lángok már a háztetőt is ellepték; az egész épület fényesen ragyogva égett, és szórta a szikrát az ég felé.
Nagy sok időre ugyan, midőn már egymást ölelték a lángok, úgy tetszék sokaknak, mint a láng és zsarátnak mélységes fenekéből egy tompa, üvöltő ének zsolozsmája hangzanék fel... Talán csak képzelet volt az, érzék csalódása. Nem énekel ott már senki, hacsak a hóhér lelke nem. Rövid félóra múlva összeomlik a háztető, beroskad a négy fal közé, s eltemeti égő sírba mindazt, ami alatta van; millió szikra vágtat egyenesen fel az égnek.
- Ezzel végeztük a számadást! - szól Zudárné; a tűz pokoli fényt vet dühtől torzított arcára. - Most következik a kastély.
- Óh, apám, szegény apám! - sóhajtá a gyermek, ki a szekéren megkötözve feküdt, gyékény alá takarva.
A veszett némber fogcsikorgatva néze rá:
- Apádra, az igazi apádra majd még csak most kerül a sor. Előre, legények!
Azzal felugrott a szekérre, kezébe kapta a gyeplőt, közévágott a lovaknak; előtte, utána vérszomjas, dühödt csoportok, fáklyával, kaszával; közöttük ő szertezilált hajjal; mint a háború, a pusztítás nemtője, mely vágtat szilaj lovakon, kígyós fejével, bősz fenevadak, állat-emberek ijesztő kíséretében. Előtte, utána romlás és kárhozat repkedő denevérei...
Zudár, amint észrevette ellenei pokoli tervét, hirtelen felhagyott az ajtó kifeszítésével, s a ház hátulsó szobáiba futott, azt gondolva, hogy ott az ablakon át a kertre kimenekülhet.
Rémülettel vevé észre, hogy az ablak már ott is el van fedve nádkévékkel, miken recsegve kígyózik fel a láng, s okádja a füstöt a szétpattogott ablaküregeken keresztül.
Vissza az első szobába; ott vastáblák vannak az ablakon, amik meggátolják a tűz betörését. Körös-körül mindenfelé hangzott a lázadók bőszült üvöltése, és körös-körül hangzott az a csendes, sziszegő ropogás, mit az égő nádkévék támasztának, és a lángok fütyölése, és a száraz gerendák pattogása körös-körül és a feje fölött.
A két ablak vastáblája lassankint izzóvá kezde lenni, s mintha valami átlátszó üvegtáblák volnának, melyek a kívüli lángtenger sugárait keresztülbocsátják, irtóztató vérvilágot terjesztének a szobában, mely veresre festett minden tárgyat, minden árnyat.
A bezárt férfi félőrülten futkosott körül szobájában, mint egy verembe hullt fenevad, a falakat döngeté öklével, s a fejszével a gerendákat vagdalta.
Hasztalan, hasztalan, sem jobbra, sem balra, sem fölfelé nem lehet menekülni!
Végre kétségbeestében elkezdé énekelni a zsoltárt:
A Sionnak hegyén Úristen!!
És térdre rogyott a szoba közepén.
És, íme, az Úr feleletet adott annak, ki végveszedelmében hozzá kiálta. Az alatta döngő padlat egyszerre világos eszmét adott neki a szabadulásra. Oldalt és fölfelé nincs menekülés, lehet alá felé; le a pincébe.
A pincébe a ház külsejéről volt a bejárat, s azon is vasajtó; de ha a szoba alatti boltozatot, mely úgy visszhangzik a léptek alatt, beszakítaná, azon keresztül lejuthatna oda.
Ah, mi jó hűs lehet ott. A lég oly forró volt már a szobában; az izzadság minden tagján csorgott a férfinak a hőségtől és az irtózattól; a vas ablaktáblák világa már fehérbe kezdett átmenni, s messziről sütött, hogy szinte kiégett a szem, ha rátekintett. Sietnie kelle.
Zudár hirtelen felszakítá a fejszével a pallókat; nem volt nehéz azokon alul a pinceboltozat zárköveire találni.
Azonban vigyáznia kellett, nehogy beszakítsa az egész boltozatot, s a tűznek is utat nyisson maga után. Óvatosan kellett késsel kivájnia a vakolatot a foglalvány közül, s egyik téglát a másik után kiemelni.
Meg-megállt néha e munkában, és hallgatózott.
Hallott mindenféle zűrzavaros hangokat, sziszegést, ordítást, vad táncdanát, vérszomjú szónoklatokat...
Vagy tán ez mind csak a feje fölött égő lángok tarka beszéde volt?
Tovább ásott - ásott, ásott.
Az első boltív után következett a másik. Jó erős boltozat volt, kettős téglasorból rakva. A másodikat is oly óvatosan kelle kiemelni.
A gerendák itt-amott szétnyiladoztak már, véres szemű tűzi szörnyek kandikáltak le a padmalyról, kék füstöt fújva alá a hasadékokon keresztül. Ezer meg ezer hang pörölt, civódott egymással, a tűzszellem apró fiai, kik a rablott zsindelyeken veszekesznek, nagyot riasztott rájuk olykor öregapjuk, a gonosz láng, amint egy-egy szarufát dörögve szétpattantott, közbe úgy zúgott, zsizsergett valami, mint a gyermekeit csitító boszorkány; a parázzsá lett fában fütyült, döngött valami élesen, mint megfogott méhecske, s a szorongatott szél ijedezve kiabált alá a kéményen: ,,hu-hu-hu".
- Táncolnak odakinn, és dalolnak - mormogá magában a hóhér.
A második téglarakás is keresztül volt bontva, a résen át, mint a rohanó szél tódult elő a pince hideg levegője. Zudár Péter lehajolt a nyílásra, s teleszítta mellét ez életadó, friss levegővel. Ah, szinte megittasult tőle!
A rés éppen elég volt arra, hogy termetével keresztülcsúszhasson rajta.
Körülnézett még egyszer veszélyes kíváncsisággal a szobában. A mestergerenda már meg volt hajolva középen a hőségtől, a füst minden nyíláson tódult már alá a szobába, s embermagasságnyira betölté azt, rétegenkint szállva mindig alább, mint valami lejjebb, lejjebb ereszkedő felhő.
A szürke felhőben apró libegő tűzfoszlányok repkedtek ideoda, mint fényes madárkák. A padlásnyílaton bekukucsáló rém úgy kacagott: ,,ha-ha-ha". Zudár Péter visszanevetett rá: ,,Ha te kacagsz, én is kacagok; kacagjunk ketten".
Félig a nyíláson keresztülbútt már; onnan nézte, hogy hajladoznak a gerendák a feje fölött; hogy ropognak, hogy feketülnek.
Ekkor valami jutott eszébe.
Hirtelen kimászott megint a tört résből; egyenesen állva nem lehetett már a szobában járni, mert a füstfelhők háromlábnyira leereszkedtek; négykézláb futott ládájához; felnyitá azt; egy kis imakönyv, egypár ruhafoszlány volt, amiket keblébe rejte onnan.
És azután egy hosszú bőrtokot vett elő, melyet kapcsainál fogva kétfelé lehetett nyitni.
A kapcsokat egész nyugalommal fejté ki, s csendesen kétfelé nyitá a tokot.
A pallos volt abban...
A fényes, kétélű fegyver, mely a büntető törvény szavára megvillan: az ítélet fegyvere.
Midőn azt kezében érzé Zudár Péter, felmagasult roppant termete egyszerre, a füst között, a láng között úgy állt, mint egy bosszúálló démon, kört vágva villámló fegyverével, mintha azt mondaná a füstnek, a lángnak: ,,Féljetek éntőlem! Én vagyok a bakó!"
E percben csattanó dördülés hangzott háta mögött. A falnak támasztott fegyver a hőségben magától elsült, a golyók belefúródtak a falba.
E csattanás eszére téríté Zudárt, ki már közel volt az őrület pillanatához; hirtelen lebukott a földre, az ágyról lerántotta a párnát, s azt maga után vonva, a tört nyílásig csúszott; a párnát leveté előre, s maga óvatosan utána ugrott.
A hűs pincelég lassankint magához téríté, a forróság nyomása elmúlt agyából, tűztől elvakult szemeire jótékonyan hatott e félhomály, mit csak a nyíláson besütő tűzvilág deríte fel.
Eszébe jutott, hogy az a nyílás is fölösleges mármost.
A pince ászokain kisebb-nagyobb hordók voltak elhelyezve, üresen vagy tele serrel, borral.
Egy üreset odahengerített a tört rés alá, s ott felállítá a fenekére.
Akkor beüté egy seres hordó fenekét, s a párnát belemártotta, míg az egészen teleszítta magát vele.
Azzal felállt az üres hordóra, s a nedves párnával betömte a nyílást.
Most már setét volt a pincében, hanem azért Zudár Péter tudta benne jól a járást. Értette, hol áll a legjobb seres hordó csapra ütve, a fülkében meglelte a vászonkorsót, teleereszté friss serrel; leült a hordó mellé az ászokra, és ivott belőle szörnyű hosszút, azután megmosta vele a fejét és orcáját, és azután újra töltött magának, és ivott.
Odafenn nagy recsegéssel, ropogással omlott össze a háztető; a lángok népei úgy kacagtak, úgy süvöltöttek örömükben, hogy sikerült nekik ez a munka.
- Ezzel bevégeztük a számadást! - szólt Zudárné odakívül; a cimborák, a cinkosok kacagtak és tomboltak odafenn.
A vén hóhér pedig odalenn a hűs menedékben éneklé buzgó szívvel:
A Sionnak hegyén Úristen, tiéd a dicséret!
És végig - végighordozá ujjait a pallos mindkét élén; jól ki volt az köszörülve, sehol, sehol egy csorba rajta.









Jókai Mór: Szomorú napok


XIII. A bőrharang
Köznépünk igen adakozó címek dolgában, s ez érdemben túlmegy fantáziája a kelet-indiai fejedelmekén is, s címei találóbbak amazokéinál.
Bőrharang volt Hétfaluban egy sajátságos ember címe, akinek más nevét nem is igen szokta valaki eszében tartani. Így csúfolták őt a háziasszonyok, akiknek hírül vitte, hogy ki halt meg ma, mikor temetik, kin van a sor a kastélyba menni hetesnek, ki főz ma a rektor számára. Így tisztelték a gazdák, akiknek hivatalosan jelenté, hogy ki lesz a soros forspontra menni, ki nem adta még meg a papbért, ki tartozik a robottal. Így nevezték őt a parókián, mikor bejött jelenteni, hogy kinél lesz keresztelő, eskető vagy temetés, kinek van szüksége az utolsó vigaszra, mennyi bort ád az uraság az Úr asztalára. Így fogadták a kastélyban, ahová híven bemondá: hol kaphatni szegődő cselédet, kinek van eladó holmija, mi a piacon a búzának, baromfinak az ára, félig az uraság szolgája volt, félig a községé, egy kicsinyt a papé, és azután minden jó emberé, akinek kínálni való pohár bora volt. Belevágott a hivatala egy kicsinyt a kisbíróéba, jó nagyon az egyházfiéba; igen erősen a levélhordóéba; feljebb állt az urasági hajdúnál, összeköttetésben volt az ispánsággal. Ebben a minőségben szüntelen házról házra járván, a bírólakból a piacra, piacról a kastélyba, a kastélyból a paplakra, innen a malomba, a szeszgyárba, a csapszékbe, megint a mezőre, azután ismét az udvarba; itt is hallott valamit, ott is valamit, a haranglábnál ezt beszélték, a templomajtóban meg amazt; a heti vásáros szekerek között megütötte valami a fülét, azt elmondta a szárazmalom alatt. Mire a kocsmába ért, már akkor tulajdon újdonságát kibővítve, kicifrázva hallotta elbeszéltetni, azzal futott a kastélyba; útközben nem állhatta meg, hogy minden szemközt találkozónak el ne mondja, néhány neki megtetsző változtatással; ilyenformán igen szépen megérdemelte, hogy rajtahagyják a ,,bőrharang" nevet, mint olyan szerszámét, mely a harang szolgálatait végzi, és csakugyan bőrbe van foglalva.
E viszontagságos estén nagy hévvel-lével rohant be a kastély pitvarába a bőrharang, hol az öreg nagyságos úr lábadozó egészséggel üldögélt egy rácsos padon, magát úgy helyeztetve, hogy a bágyadt naplementi eget bámulhassa.
A bőrharang magas ember lehetett valaha, de a sok köszöngetésben annyira meggörbült már a háta, s a sok lótás-futásban annyira előrement a feje, hogy aki először látja, nem képzel egyebet róla, mint hogy ez most az asztal alatt akar keresztülbújni. Egészen az alázatosság alakja; szinte tartja a hátát a világnak, mintha mondaná, hogy üssön rá, akinek tetszik.
Az öreg Hétfalusy örömest látja a furcsa embert. Minden percben szabad neki belépni hozzá; szabad neki mosolygó orcával elmondani komoly eseményeket, s panaszló hangon mulatságos kalandokat, amik rendesen az ő rovására történtek meg.
- Csókolom kezeit, nagyságos uram - szólt a bőrharang, kalapját, pálcáját letéve az ajtóban. - Csókolom kezeit (meg is csókolta igazán). Jaj, de iszonyú nagy hőség van odakinn, milyen nagy a por! Ezek a parasztok mind felverik az ökrös szekereikkel. Mind ezek csinálják a port. Egészen a mellemre meg a torkomra szállott... Óh, köszönöm alássan, ne tessék fárasztani magát, kedves nagyságos uram, bizony nem iszom; nem azért mondtam; nem veszi be a természetem ilyenkor délután a bort, azután meg hogy már voltaképpen volt is részem benne; mert hogy nem állhattam ki ezt a rettentő melegséget, meg ezt az irtózatos port, hogy úgy a mellemre szállott, kénytelen voltam betekinteni a Sámsihoz; óh, bizony nem azért, nem azért, hanem csak azért, hogy tán a bíró komámat majd ott találom, de biz az nem volt már ott, hanem ahelyett ott ültek már a Spletykó meg a Hamza esküdtek, meg még egypár paraszt, akik azonnal előfogtak, és kínáltak, hogy igyam pálinkát. Méltóztatik tudni, én nem nagyon szeretem a pálinkát, nem veszi be a természetem, meg aztán délután is volt, akkor az nem egészséges; hát én csak azt mondtam, hogy köszönöm, nem iszom. Hát erre mind valamennyi egyszerre rám támad: ,,Úgy-é? Ugye kend is meg van már tanítva, hogy miből igyék, miből nem? Ugye kendnek is megmondták már, hogy a pálinkába mérget tettek". - ,,Micsoda?" - ,,Mérget hát." - ,,Kicsoda?" - ,,Kicsoda más, mint a nagyságos urak maguk?" - ,,Ejnye, láncos, lobogós!" - kiálték elförmedve én is, s elkeseredésemben rögtön kiittam valamennyi elől egyenkint a poharakat. ,,No hát! Méreg van ebben, méreg? Hát nem megiszom én ezt? Hát meghaltam én ettől?" Az a sunyi Hamza megint lekiabált: ,,No, ha ebben nincs a méreg, akkor a másik hordóban van. Hozz abból, Sámsi!" A Sámsi maga nem mert kijönni a szobából, azt vetette, hogy a hideg leli, hanem a felesége szolgált helyette, az lement a pincébe mind a két esküdt jelenlétében, s hozott mindegyik hordóból kóstolót. Nagyságos uram! Nehezemre esett, mert nem jár belém a pálinka; de nagyságod iránti háladatosságból mind megittam azt is. Csoda, hogy most olyan részeg nem vagyok, mint aki az orrával túrja a földet. ,,No, hát meghaltam-e tőle, ha méreg van benne?" - már ekkor én kiáltottam jobban. A sunyi Hamza nem tudott már egyebet mondani, mint hogy ha még nincs benne, hát majd benne lesz holnap. ,,No, jól van, hát én eljövök holnap is, holnapután is, eljövök mindennap; megmutatom, hogy sorba kóstolom a kendtek italát mind, és nem lesz tőle semmi bajom." Ezt mondtam nekik. És megteszem, nagyságos uram; megteszem, bárha nehezemre esik is, mert nem élek italfélével; de a nagyságod úri famíliáját, akinek én annyi javával éltem, nem engedem holmi bitang parasztok által rágalmaztatni.
Az öreg Hétfalusy hagyta szólni a harangot. Tán rá sem hallgatott. Annyi volt előtte meséket mondani a bőrharangnak, mintha a toronyban húznák a harangot. Még ez is több annál, mert ebben az egyhangú, búskomoly bilim-balam szóban holtak beszédét hallani, annyi mindenféle titkos szókat, aki figyelmezni tud rá, és ért az emlékezéshez!
Megzavarta e jeles előadást doktor Sarkantyús megérkezése, ki rossz csézájában, forspontos gebékkel hajtatott be az udvarra, és sietett rögtön fel a földesúrhoz.
A bőrharang törte magát a csézához, hogy a doktor úr holmieit felhordja abból, s miután ambíciója volt a szolgálattevő hajdúk odaérkezte előtt valamennyi bundát és katulyát összenyalábolni, azt érte el e nagyravágyás által, hogy három katulyát elejtett a földre; az egyiknek felpattant a zárja, s végigömlött belőle valami fehéres por a folyosó márványkockáin.
Az orvos mérgesen támadt rá:
- Mondtam, hogy ne nyaláboljon kend fel annyit! Ahol van, ni: kiszórta a vismuthporokat.
- Majd fölszedem, kérem alássan - szólt a bőrharang meghunyászkodva, s letérdelt, hogy majd összesepri a tenyerébe a kihullottat, s visszateszi a többihez.
Ezért megint majd megverte a doktor.
- Ami a porral összevegyült, azt visszatenné a tiszta közé! Menjen kend az óperenciákra.
- Hát kérem alássan, nem jó ez így a birkáknak? - kérdé alázatos mosolygással a kárt tevő.
- Birkáknak? E biz azt gondolja, hogy birkamétely ellen hordok gyógyszert.
- Merthogy olyan sok.
- Így is kevés lesz ez a kendtek fejének. No, most el kell a kiszórtat seperni az útból.
Az orvos kivette mérgesen a sérült katulyát az ember kezéből, s maga vitte azt be a szobába.
A bőrharang elbámulva maradt ottan térden, s nézte ostoba szemekkel a földre öntött porfélét. Azután megnyálazta a mutatóujja hegyét, s belemártotta a porba, hozzáértette egy kicsinyt a nyelve hegyéhez, s köpködött azután tőle mindenfelé; végre hevenyében összekapargált belőle nehány csipetet, kivonta a zsebkendőjét a mellénye zsebéből, annak egyik szegletébe belekötötte a gyanús szert, s azzal körültekingetve, ha nem látta-e meg valaki, kiosont a tornácból, elkerült az udvarból a kertek alá, s azzal rohant nagy sebesen a faluvégi kocsma felé, a leggyorsabb veszély idejéni lépésben. Ilyenkor a feje egy lépéssel elébb járt, mint a lába.
Amint benyitott a kocsmába, nem tűnt fel neki, hogy ott milyen szép rend és béke uralkodik ez órában. Csicseri Márton uram, a bíró ott ült az asztalfőn, és az asztalon végig volt fektetve a hosszú mogyorófapálcája.
- Szerencsés jó estét kívánok, kedves bíró uram, komámuram. Ugyan jó, hogy kegyelmed is itt van. Hát a Hamza meg a Spletykó merre vannak?
A bíró haragosan nézett rá:
- Jó helyt vannak. A kalodában.
- Ugye? No, ott igazán jó helyen vannak. Kár, hogy most nem lehetnek itten.
- No, komámuram, most már én is azt mondom, hogy végünk van - szólt a bőrharang titkolózva a bíróhoz.
- Hát hogyan van végünk? - kérdezé Csicseri Márton, két könyökkel tehenkedve az asztalra.
- Óh, mindenképpen végünk van, végünk, végünk! - jajgatott a bőrharang, s fel s alá szaladgált a kocsmaszobában, és fejét két kezébe fogta. - Vége az egész falunak.
- Felelj hát, hogyan van végünk, te vén banya. Nem tudod, hogy ennek a botnak is van vége, s majd a hátadra találom tenni.
Az ember úgy tett, mintha csak a bírónak akarna felelni, azonban addig tekingetett félelmesen maga körül, míg öt-hat parasztot maga körül csődített, akkor azután jó hangosan súgta oda:
- Megérkezett már a méreg...
- Bolond kend - szólt a bíró visszahökkenve.
- Nem én. Láttam, kóstoltam, hoztam is belőle. Most érkezett meg a doktor; a vármegye küldte egy nagy tele láda méreggel, hogy azt itassa meg velünk. Kezemben volt a láda, én vettem le azt a hintórul. Az isteni gondviselés rendelte, hogy kiejtettem a kezemből, erre kidűlt belőle valami fehér por. Egészen tele volt olyan porral. A doktor megijedt nagyon, és szörnyen szidott a hibámért; láttam: egészen elsárgult. Én csak annyit kérdeztem tőle, hogy talán a birkáknak lesz ez az orvosság. Arra ő kikapta kezemből a ládát, s azt felelte, hogy majd a mi fejünket fájdítja ő meg azzal.
- Igaz ez? - kérdezé egy megrémült paraszt az asztalon keresztül.
- Olyan igaz, mint hogy élek. A doktor mindjárt megparancsolta a házi cselédségnek, hogy a kidűlt port eltakarítsák, hogy valami állat meg ne egye, mert mindjárt elveszne tőle, de én mégis eltettem belőle egy csipetet; itt van a zsebkeszkenőmben.
A bőrharang kibontá a zsebkendőt, s kiönté a fehér port az asztalra.
A parasztok szörnyűködő műértéssel nézték körül az idegen, rémületgerjesztő port, melynek emberölés, népkiirtás rettentő munkáját kelle végbevinni.
Valamelyik hallott valaha olyasmit, hogy a mérget lelketlen állatokon szokás előbb megkísérteni. Egy darabka kenyeret belehengergetett a porba, s az asztal alatt heverő komondort megkínálta vele. A kutya megszagolta, és otthagyta a kenyeret.
- Méreg! méreg! - zúgák elszörnyedve a körülállók.
- Mondtam, ugye? - szólt diadalmas arccal a bőrharang, de győzelmi öröme egyszerre megkeserítődött, mert amikor legkevésbé várt volna hasonló megtiszteltetést, azon vevé észre magát, hogy bíró uram hosszú mogyorófa pálcája elkezdi a hátát és a vállait püfölni irgalmatlanul.
- Hát te semmirevaló, hazug szószátyár! Így rágalmazod te a tulajdon földesuradat? Te egész falu kutyája, aki minden embert megugatsz a háta mögött, s mindenkinek megnyalod a kezét szemben; ilyen mesékkel jössz te ide, mikor anélkül is annyi háborúság van már a nép között? Te semmirevaló betyár! Ugye azt akarod, hogy a földesuradat agyonverjék, mi? Hogy a kastélyát felgyújtsák, kirabolják? Te gyalázatos lázító, akasztófáravaló. No, megállj! Vasra veretlek, beküldelek a vármegyére, majd ülhetsz ott, amíg rád kerül a sor. Te gyújtogató, te!
A bőrharang igazán megijedt, s elkezdett szabódni.
- Jaj, kedves, édes bíró uram, komámuram. Ne haragudjék, az isten áldja meg. Nem akarom én a földesuramat agyonveretni. Az isten őrizzen meg attól.
- Hát kit?
- Nem én, senkit sem, a világért sem. Óh, dehogy akarok. Csak azért mondtam ezt, hogy a szegény ember fia tudja magát előre őrizni.
- Mitől?
- Hát a veszedelemtől.
- Hát ki mondta neked, hogy itt veszedelem van? Az orvos úr nagy körutat tesz, sok beteg embert gyógyít, sok orvosságot hord magával. Te ügyetlen szamár, elejted az orvosságot, ellopsz belőle, s még ráfogod, hogy az méreg. Méreg az öregapád lelke! Hisz az bizonyos, hogy az orvosságot, ha egészséges ember beveszi, a gyomra felháborodik tőle, de a beteget meg kigyógyítja. Hisz ezt tudja minden ember. A gyógyszer nem enni való.
Egy-két józanabb paraszt helyeslőleg morgott hátul. A bőrharang meghunyászkodva állt a bíró előtt, s kalapjával olyanforma legyintéseket tett, mintha szeretné az asztalra döntött port onnan suttyomban elszelelni.
- Mármost te, népháborító, ha ezeknek a becsületes embereknek itten több eszük nem volna, mint neked, mi történnék akkor? Ha elhinnék azt az irtózatos vádat, amit egypár zúgolódó semmiházi költött rájuk veled egyetemben, s féltükben nekimennének annak a te jámbor ifjúuradnak, aki annyi jót tett veled, s agyoncsapnák a szemed előtt, ha azt az ősz beteg nagyságos urat kihúznák az ágyából pőrén, s vinnék megégetni, mit csinálnál akkor? Te semmirevaló! Tán még magad köszörülnéd a kést, amivel torkát mesék?
A bőrharangnak a térdei verődtek egymáshoz, sopánkodva rebegé, hogy ő nem gondolta, miszerint olyan rettenetes dolgok következhetnek abból, amit ő mondott; nem gondolta meg, hogy mit beszél.
- No, iszen, majd meggondolhatja kend a vármegye tömlöcében.
A bőrharang szabódott, hogy csak oda ne küldjék, inkább csukassa a kalodába, oda a Hamza mellé. Elismeri, hogy azt megérdemli; még ha húsz-harminc botot ráolvasnak, azt sem bánja; csak azután ne vallassák többet, mert ő nem akart semmi rosszat mondani.
Eközben senki sem vette észre, hogy az ivóterem lassanként meggyűlt hallgatag, marcona alakokkal, akik közül egy, figyelmesen hallgatva a beszédre, az asztalról a gyanús port mind a markába seperte.
Csicseri Márton bíró uram a bőrharang sok rimánkodására annyit alábbhagyott a fenyegetéséből, hogy tehát nem vereti őt vasra mint lázítót, s nem küldi a vármegye kezére. ,,De a kalodában ott fogsz ülni reggelig, komám! Esküdtek! Kísérjék kendtek odáig!"
- De nem ezt az embert! - szólt akkor a tömeg közül egy hang, s a bíró Bodza Tamást látta előlépni a hosszú asztal mellé. - Hát kit? - kérdé tőle.
- Hanem kendet magát! - kiálta Numa Pompilius, igazi római taglejtéssel kísérve szavait.
Bíró uramnak eleinte az ötlött eszébe, hogy a jámbor rektort, ki különben nem szokott szeszes italokkal élni, bizonyosan valaki leitatta édes borral, s elkezdett rajta nevetni.
Azonban megdöbbenve vevé észre, hogy két idegen ember odaugrik mellé a mester intésére, s megragadják a kezeit. Sohasem látta ez arcokat, nem e faluból való emberek.
- Mi dolog ez? Hej! - ordíta reájok; egyiket orron üté vitézül, a másikat hanyatt lökte; azonban erre tízen rohantak reája, elkapták kezeit-lábait, leteperték a földre, megkötözték; egy-két ismerőse védelmezni akarta, azokat félretaszigálták.
Bodza Tamás fenn állt az asztalon, míg a tusa tartott, egy capitoliumi szobor magatartásával, onnan vezényelt diktátori hangon.
- Most én parancsolok.
A megkötözött bíró szidta, fenyegette a lázadókat, míg száját be nem tömték, a bőrharang elbújt a kemence mellé, egyrészt az ütlegektől, másrészt attól félve, hogy ebből még nagy baj kerekedhet, s a jelenlevőknek tanúságot kell vallani. Ő nem akart sem látni, sem hallani semmit.









Jókai Mór: Szomorú napok


XIV. A halálítélet
A gyertyákat meggyújtották az asztalon, pedig még fényes nappal volt; - a lélekharangot is megcsendítették, pedig még beteg sem volt senki, a koporsót is elkészíték már, pedig még senki sem halt meg.
A szegény bűnösre kimondták a kemény ítéletet: meg kell neki halni. Fejére szól a törvény. Ha egész nap könyörgene érte édesapja, anyja, minden atyafia, azokat a betűket le nem könyöröghetné onnan.
Akik ott a hosszú asztal mellett ülnek: főtisztek, altisztek, közkatonák, mind úgy szánják, mind úgy szeretnék, ha nem kellene azt a szót kimondani. Maga a tábornok is eltakarja arcát két kezébe:
- Istennél van a kegyelem.
Kezében tart egy kis pálcát, fehér pálcát, meg-megnézi; még most egész; semmi törés nincsen rajta.
Odajön hozzá a vén őrmester; csákója fejében, még a viharszíj is állára csatolva, egy keze a zsinóron, másik a csákó ernyőjén.
- Uram, tábornok úr, adj kegyelmet szegény elítéltnek.
- Istennél van a kegyelem.
Másodszor is megemeli az őrmester tenyere hegyét a kalpag ernyőjeig, és újra könyörög:
- Uram, tábornok úr, adj kegyelmet szegény elítéltnek.
- Istennél van a kegyelem.
Harmadszor is könyörög.
- Istennél van a kegyelem.
A fehér pálca kettétörve hull a földre; a bűnös felsóhajt, megköszöni szépen a jelen volt uraknak, hogy vele vesződtek, a jó őrmesternek, hogy kegyelmet kért neki, és a szigorú bírónak, hogy a törvény szavait kimondá fejére.
Azután elviszik a siralomházba, adnak reá tiszta fehér ruhát, adnak neki ételt, italt, hogy egyék, igyék utoljára.
A vas ember félt hazamenni szállására.
Ha Kornélia kérdeni fogja, mi ítéletet mondál ellenséged fiának fejére?
Nem mert hazamenni: félt.
Amint sokáig ott időzött, a porkoláb jő hozzá jelenteni, miszerint az elítélt nehány szót kívánna a tábornokkal négyszemközt váltani.
Vértessy rögtön sietett hozzá:
- Ön rosszul védte magát - szólt, amint belépett hozzá, szemrehányólag. - Ön lehetetlenné tette, hogy más ítéletet mondhassunk.
- Tudom. Akartam azt - szólt az ifjú derült, nyugodt arccal. - Ennek már vége van, tábornok úr; katonadolog volt. Három nap múlva meghalok. Vegyük úgy, mintha nagybeteg volnék, s az orvosok előre megmondták volna, hogy csak három napig élek.
- Fel fogom küldeni az ítéletet a felséghez.
- Eredménytelen lesz. Hiszen kegyed semmit sem tud mentségemre felhozni. Én nem mondtam semmit.
- De én azért tudok. Védték önt mások. S ha dacos feleleteivel be nem vágja utamat a hadtörvényszék előtt, tudtam volna önnek megszabadítására valamit kigondolni.
- Csodálkozom, hogy engem védett valaki. Nem ismerek senkit, aki rólam megemlékezhetnék.
- De igen. Legelső volt tulajdon nőm.
- Ah, tábornok úr. Ez a tudat enyhíteni fogja halálomat.
- Második volt azon férfi, akire ön rálőtt ostoba szerelemféltésből.
- Tehát nem halt meg?- kiálta fel öröm hangján az ifjú. - Ah, ez megvigasztal.
- Ez önre nézve mindegy. Vétsége halálos.
- De lelkem megkönnyebbül. Nem nyomja oly nagyon. Köszönöm. A halál órái rövidebbek lesznek ezáltal.
- A harmadik védő volt önnek édesatyja.
- Hogyan? - rebegé az ifjú reszkető ajakkal. - Atyám? Az én atyám?
- Tulajdon édesatyja. Ő írt azokkal a reszkető kezekkel hozzám, miket a szél ütött meg. Tudja ön, mit jelent az? Énhozzám írt ő!
- Énértem írt? - susogá az elítélt, láncos kezeit összetéve és nehéz szempilláit lecsukva nedves szemeire.
- A negyedik volt Kamienszky gróf, kinek nőtestvérére ön bizonyosan fog emlékezni.
Az ifjú bámulva tekinte fel.
- Nem emlékezem ilyen férfira. Neki nincs testvére.
Vértessy vállat vonított.
- Ő maga mondta, hogy az; itt volt ma nálam.
Az ifjú katona valami kínos gyanúval küzdött szorongó lelkében; azután derült arccal fordult ismét a tábornokhoz könnyelmű, ifjú tekintetével.
- Ezek mind enyhítik büntetésemet, tábornok úr; köszönöm, hogy tudatta velem. Sajnálom, hogy balvégzetem másoknak könnyeket fog okozni, miket nem reméltem, miket nem érdemeltem, de fájdalmamat enyhítik azok. Ön szíve fenekén megbocsát nekem és szegény családomnak; ugyebár megbocsát nekik? Annak a szegény öregembernek, akinek mármost senkije nem lesz, és védeni foga őt, ha valami nagy, igen nagy baj fenyegetné.
A tábornok megszorítá az ifjúnak eléje nyújtott jobbját. A láncok úgy csörömpöltek a megrázott kézen.
- És most engedje meg, tábornok úr, hogy egy igen komoly ügyről szóljak önhöz. Lesz-e kegyes kihallgatni?
- Beszéljen ön.
- És amiket mondok, nem fogja ön agyrémeknek tartani. Sok embernek az agyát a halál közelléte lázba hozza; nem fogja ön hinni, hogy én is lázban beszélek? Elhiszi ön, hogy bátor vagyok és józan, és szívem; eszem helyén van?
A tábornok fejével intett.
- Legelőször arra akarom önt kérni, hogy kivégeztetésemet ne halassza ön három napig. Tűzzön ki arra rövidebb határidőt; nem énértem. Velem be van végezve a számadás. Én már nem létezek.
- Tehát miért?
- Elmondom. Azonkívül ne vitessen ön a városon kívül, itt a kaszárnya belső udvarán is megtörténhetik az velem.
- Jó, ezt megígérem.
- És utoljára: hirdettesse ön e végrehajtást délutánra, és tetesse délelőtt, korán hajnalban, mielőtt valaki ébren volna.
- Mi okai vannak önnek ily különös kérelemre?
- Elmondom azokat, tábornok úr. Ön tudja, hogy e rendkívüli, hírből sem ismert járvány miatt minő izgatott hangulat van az egész országban. Alkalmam volt bizonyos rosszakaratú emberek tervét véletlenül megismerhetni, kik e rémületes napokat valami borzalmas munka kivitelére találják alkalmasnak. A néposztályok legmíveletlenebb salakja fel van kavarodva, s csak egy jelszóra vár, hogy kiöntsön az egész országra. Nem meséket mondok, tábornok úr. Hallottam a lázító suttogásokat, olvastam leveleiket, láttam a nevek lajstromát, akiknek legelébb áldozatul kell esniök. Az én apám neve áll a legelsők között. Jobbágyai annyira gyűlölték mindig, amennyire szerettek engem. Ezen titkos forrongók egyik főnöke hajdan katonatársam volt; onnan elbocsátották. A véletlen összehozott vele Galíciában, hol ő titkos céljai után járt. Azt ígérte, hogy el fog rejteni. És azután éppen ő jelentett fel. Most az a pokoli terve van, hogy amint engem a városon kívül visznek, amint a roppant nép összecsoportosul, azt fellázítsa, a csekély számú katonaságot szétverje, s engemet megszabadítva, mint egyszerre elhírhedett hőst, ijesztő név gyanánt használjon fel egy pokoli gyújtogató lázadáshoz... Tábornok úr, ön láthatja, hogy a legnagyobb irtózat fog el, amidőn e tárgyról beszélek, hogy nem álmodtam, nem képzeltem ezt a dolgot, hanem rettegek tőle, és siettetem meghalásomat.
A tábornok pedig valóban azt hitte, hogy az ifjú meg van zavarodva.
Ez vette észre a tábornok arcán a hideg mosolyt, s kétségbeesve ragadá meg láncos kezeivel annak kezét, és erőszakosan kiálta:
- Tábornok úr! Meg akarják gyilkolni atyámat! Fel akarják gyújtani hazámat, nemzetemet!
- Kik? - kérdé a tábornok végtelen megvetéssel. - Ezek a kalap alá búvó emberek? Én nem akarom kétségbe vonni, hogy amit ön mondott, az tervben létezhet; valami bolondnak a feje kigondolhatta. Nem gondolom azonban, hogy volna valaha olyan idő, amely alkalmatosnak látszanék egy ilyen terv megmozdítására. És ha mégis meg találna mozdulni valaki, bizony mondom, hogy az első kiáltása után némává fogom őt tenni! És büszke önérzettel csapott kardjára.
E pillanatban sietve lépett be az ajtón a tábornok egyik segéde, s jelenté, hogy a vásártéreken és az utcákon gyanús forrongást lehet észrevenni a nép között. Az urak és a katonák ellen kiabálnak, egymást lázítják izgató beszédekkel. A megyeház kapuit már kénytelenek voltak előlük bezárni, s egy gyógyszertár ablakait mind beverték. Úgy látszik, hogy leginkább a kaszárnya és a megyeház felé tartanak.
Amint a tábornok a folyosóra kilépett, már jól hallatszott a közeli utcákról az a határozatlan zaj, melynek zűrzavaros hangjaitól gyönge szívű ember annyira megretten: nem tudva, tűz van-e, vagy gyilkost kergetnek?
Most az egyszer tűz is volt, gyilkos is volt. Lázadás volt. Valami távoli városrészben túlbuzgó hívek elkezdtek egy harangot félreverni, melynek bántó félhangjai ki-kipendültek a csúnya hangzűr közül.
A tábornok az udvarra sietett. A katonaság fegyverben állt már.
Alig volt pár száz embere. A többi a hosszadalmas határzár fenntartására volt kirendelve.
Hanem hiszen elég volt ez neki.
Ő félt volna tán, hogy ezek a jámbor kapa-kaszaforgató emberek, ezek a gyaluval, árral, vetélővel foglalkozó polgárok erőszakkal támadhatnák meg őt, és kényszeríthetnék, hogy előlük hátráljon.
Hirtelen, de a legnagyobb hidegvérrel tevé intézkedéseit. Fél század a kapun kívüli őrhelyet foglalja el, s elzárja az utcát; a többi az udvaron belül marad.
A kívül állók fegyverei töltetlenek maradnak.
Három dobütésre a többi csapatok is kivonulnak az utcára. A többire nézve parancsszó fog határozni.
A szomszéd ház kapuit be kell zárni, s belül két őrt állítani töltött fegyverrel.
Mindent a legnagyobb csendben, lárma, csörömpölés nélkül. Azon szomszéd házban lakott a tábornok neje; a kerten keresztül a kaszárnyából át lehetett odajutni.
Míg végzé intézkedéseit Vértessy, amint egy nőcselédje Kornéliának sietve jő hozzá, s valamit súg fülébe.
A tábornok arcán az első pillanatra valami gyönyörteljes mosoly villámlott át, hogy aztán annál sötétebb redőknek adjon ismét helyet.
Hirtelen rábízta a parancsnokságot első századosára, s sietett lakására, ígérve, hogy egy pillanat múlva visszajön.
Nagy dolognak kellett történni, hogy Vértessy elhagyja azt a helyet, mely a katonát illeti, egy ily pillanatban!
Sietve futott át a szobákon, melyek neje hálószobájához vezetnek.
A függönyök le voltak eresztve, a félhomályos alkovenben egy halavány hölgy feküdt, egy halott, aki az élet kínjait szenvedi.
Az ágy körül szolgálattevő nők álltak, az asztalnál orvos ült, és írt.
Vértessy még ott künn letette kardját, hogy ne csörögjön vele. Odafutott Kornéliához; megfogta annak reszkető, izzadó kezét, s ajkaihoz szorítva kérdezé:
- Hogy vagy?
- A halál küszöbén - felelt a nő, és másik karjával odavonta férje fejét, hogy megcsókolhassa őt.
Egész arca oly fehér volt, mint a márvány, és a hideg veríték, mint a gyöngycsepp rajta.
- A jövő órának titkai vannak, Vértessy - szólt lihegve a hölgy, kezével oly erősen szorítva Vértessy kezét. - Lehet jó, lehet rossz; lehet öröm, lehet halál.
Vértessy az orvost kereste szemeivel, mintegy biztatást remélve tőle.
Az orvos félreintette. Súgva mondá neki:
- Iszonyúan szenved, de nem akarja ön előtt mutatni.
- Hangjával titkolja; de én a leheletén érzem. Nagy-e a veszély?
Az orvos vállat vonított.
- Szokás szerint. Nagyon idegzetes, s valami nyugtalanítja.
- Mi lehet az?
- Jó lenne, ha megtudná tőle nagyságod. Ilyen esetben a léleknyugalom élethalálkérdés, s a félelem nehéz indulat lehet egy új életre nézve rossz befolyással.
Az ,,egy új élet" szónál ismét megvillant Vértessy ajkai körül az az önkénytelen örömrándulat. Visszament nejéhez, s odatérdelt a szőnyegpárnára.
- Kornélia, hogy van ön?
- Az isten kezében - susogá a hölgy, megdicsőülő szemeit felfelé emelve. - Isten kegyelmez, isten büntet - tetszése szerint. Vértessy érzé a görcsös kézszorításról, mit kell szenvednie.
- Istennél a kegyelem... - susogó azután halkan a hölgy.
Vértessy reszketni érzé szívét e szónál. Egy óra előtt ő is azt mondá: ,,Istennél a kegyelem!", egy olyan embernek, ki magának hosszú életet ígért.
A nő bágyadt tekintettel fordult oda hozzá, s két kezével keblére vonva férje kezét, és szemeivel annak szemeibe tekintve mélyen, fájdalmasan, oly kérve kérdezé:
- Fog-e nekem kegyelmezni az isten?
- Igen; óh, igen, neked, angyalának - rebegé a tábornok.
- Kegyelmeztél-e te annak, aki tehozzád könyörgött?
Vértessy nem állhatá ki e tekintetet; nem tudott felelni e szavakra.
- Vértessy! A halál halálért jön. Az ítélet ítéletet hoz. A koporsó szélin fekszem. Óh, ne hagyj engem meghalni.
- Mit tegyek? Mit tehetek? - szólt rebegő hangon a férj.
- Látod - monda a nő, karjára fonva karjait, mint repkény az erős fára -, ha te ölsz, én is meghalok; ami kínt e szomszéd házban egy halálraítélt szenved, azt én is mind kiállom. Annak a rettegését, annak a kétségbeesését, annak halálos tusáját! Óh, szánj meg engem, férjem. Légy irgalommal ebben az órában ahhoz, aki vétett, hogy úgy legyen énhozzám irgalommal az isten!
Vértessy lelkében meg volt rendülve. Az orvos odalépett hozzá, s komolyan monda neki:
- Tábornok úr, én úgy hiszem, hogy ez nem példátlan eset, miszerint halálra ítélt raboknak hasonló szenvedők kérésére kegyelmet adtak.
Vértessy érdekelten tekinte reá, mintha kérné tőle, hogy folytassa.
- Én magam tudok hasonló esetet a komáromi várőrségnél szolgáltomban, hol egy háromszor szökött ifjú hasonló kérelemre kegyelmet nyert.
- S hiszi ön, hogy ez segíteni fog?
- Uram, midőn az idegzet-erő ennyire hatványaira van emelve, a képzelet mindenható; egy örömhír életet ad, egy ijedelem halált; egy édes gondolat többet segít minden gyógyszernél.
Vértessy megcsókolá halvány, szenvedő szerelme homlokát, s biztató férfiszóval monda neki:
- Meg fogom őt menteni.
A hölgy ég felé emelte reszkető kezeit és halvány orcáját; szemei lassan lecsukódtak, és fehér arca elkezdett mosolyogni szelíden.
... Odakünn hallatszott a hármas dobpördülés.
A tábornok hirtelen föleszmélt, sietett ki az ajtón, felkötötte kardját, és futott át a laktanyába.
A zaj, a lárma közelről hallatszott már, és ő arról volt kénytelen gondolkozni, hogy e zajos polgártársakat szép szavakkal rábeszélje, hogy menjenek haza vásznat szőni, csizmát varrni, s más afféle; amikor ehelyett kedve lett volna közéjük rontani, és szétszelelni őket, mint a polyvát!









Jókai Mór: Szomorú napok


XV. Olaj a tengerre
Az egész utcát, amilyen széles volt, ellepte a sok kalap.
Nem lehetett egyebet látni, mint a kalapokat. Itt-amott ugyan kaszák és vasvillák is álltak ugyan ki a tömegből, de az emberek legnagyobb része még fegyvertelen volt, nem számítva a gyarló botok sokaságát.
A forrongó tömeg között lehetett látni tisztes polgárokat is, kik, bár egyenruha nélkül jöttek, de elhozták szuronyos puskáikat, s azokkal különös bátorságára szolgáltak a többi népnek, mely hasonló esetekben azt képzeli, hogy a szuronyos nationalgarde tökéletesen megfelel a katonaságnak.
- Megállj! - hangzott a tolongó néptömeg elé.
Egy percre elhallgatott e szóra a zaj. Megállt a népség.
- Fegyvert tölts!
A katonaság, mint egyetlen sok kezű gép, egyszerre bocsátá lábhoz fegyvereit, hallatszott a vas puskavesszők koppanása a fegyverek csöveiben. Azután megint egy zördülés; minden fegyver kézben volt egyszerre.
A tolongók kezdtek egymásra nézni, s az elöljöttek gondolkoztak a hátuljövőkről, hogy milyen jó azoknak ott kiabálni.
A tábornok a lármázó tömeg elé lovagolt, s kemény hangon kiálta rájok:
- Mit akarnak önök? Mi bajuk? Miért tolongnak az utcán?
Az emberek egymást taszigálták előre; végre egy elkiáltá magát
- Itt van Mátyás mester. Beszéljen, Mátyás mester!
- Éljen Mátyás mester!
A tömeg közül egyszerre egy bőrkötényes polgártárs emeltetett ki, fején csákóval, kezében szuronyos puskával, ki a többiek vállain át a tábornokig szállíttatott, s ott letevődött.
Itt van Mátyás mester.
Ha kezei nem árulnák is el, miknek bötykei lemoshatatlanul be voltak balzsamozva szurokkal, a bőrkötény mellett feledett kármentő bizonyságot tenne róla, hogy a kérdéses férfiú azon érdemes polgárok osztályához tartozik, akik az emberiséget tyúkszemekkel ellátják. Bajusza hetvenhét karikába volt sodorva szépen, s azonkívül minden mondásnál szokott egyet rántani a fejével és a vállával, mintegy nagyobb bizonyságul.
Mátyás mester hírhedett piaci szónok, tósztivó céhgyűléseken, kitanult násznagy és elismert disznóölő, annálfogva szélesen ismeretes az egész városban.
Nem is fél ő sem a várostul, sem a vármegyétől, még a generálistól sem, ahogy azt most is megmutatja.
Odaáll bátran a tábornok elé, végigsodorintja kacskaringós bajszát, s olyakat csap a puskával a földre, mintha az volna a szándéka, hogy mentül hamarább letörje az agyát. Megköszörüli azután a torkát, s nem egészen rekedt, hanem éles hangon tesz hozzá ilyetén mondást:
- Nagyságos generális úr! Mivelhogy úgy levén, és akképpen származván, hogy a mi emberi massánk ebben a comitivában (értsd comitatus) rendkívüli módon elszaporodott; mindazonáltal a tekintetes impostoratus (értsd compossessoratus) arra a causára vetemedett, hogy ez így semmiképpen sem jól vagyon, és abban igaza is vagyon, mert a céhbeliek már nagyon nagy qualicitással vagynak; ellenben nincsen igaza, a szükséges legények számtalan kevesen levén tehát. Elhatároztatott ekképpen, hogy miután minden ember azt beszéli; nincsen is különben, ami igaz is. Nagy az ellenségnek az országba való impulsusra kívánatos óhajtása. Mindamellett, hogy ennek eleje vétessék, és confirmáltassék, a plenipotentiák mellett az határoztatott, hogy a patikáriusok készítsenek valami miasmát, amelynek decretuma által az emberek üdvös korlátok között tartatódjanak. Immár pedig ez így levén, és ezt a nép megtudván, máris a szomszéd tractusokban és sequestrumokban lakozó secularis népség fellázadott, és tudni akarja, hogy hogyan és miképpen. Ezt én meg nem mondhatom, nem akarván magamat apprehendálni, de annyit bizonyosan mondhatok, hogy már egy vásárra járó legényemnek összehúzta lábait a görcs; és én tudom, amit tudok. Ha tehát a nagyságos generális úr kívánja és helyesnek találja, hogy az emberek, az ország közhasználatára megcsinálják a revolúciót, eziránt egész alázattal és tisztelettel megkéretik. És mi nem vagyunk bolond emberek.
Ez ékes és különösen értelmes dikció alatt azonban a népség merészebb csoportjai egészen előre tolakodtak, s igen valószínű volt, hogy a magyarázatot nehány pillanat múlva kézzelfoghatóbb tények fogják megadni.
A tábornoknak pedig az általános emberiség és hazafiúság érzelmein kívül még egy nagy oka volt a zajos és véres jelenet elkerülésére.
Beteg neje tán éppen a halál küszöbén van e percben. Egy sorlövés, egy órai utcai harc annak bizonyos halála lenne.
Ez aggasztó helyzetben az utca átelleni oldaláról egy lovas látszott közelítni, ki nagy bajjal bírt keresztültörtetni a sűrű néptömegen, mely csak azért nyitott előtte utat, mert a lovag egy iratot lobogtatott kezében, szüntelen azt kiáltozva, hogy ez felszólítás a néphez, ő a vezérrel akar szólani.
- Ki itt ez érdemes honfiak vezére?
Vértessy rejtélyes lengyelét ismeré meg a lovagban, kiben gyanút kezdett vetni, azóta, hogy az elítélt nem akart emlékezni rá.
Az elítélt szavaiban mégis összefüggésnek kell lenni. Egy óra előtt egészen őrült beszédnek tartotta azokat.
- Hol a nép vezére? - kiálta Kamienszka, izzadt lovával a nyílt térig vergődve.
Mátyás mester büszkén mutatott a bőrkötény alatt dobogó hő kebelre, hogy ő lesz az.
Kamienszka nagyszerű pátosszal nyújtá át az érdemes hazafinak Numa Pompilius felszólítását, melyben a székvárosi csizmadiák, szabók és pékek azon bizalommal tiszteltetnek meg, hogy a főhadiszállás számára bizonyos ezerekbe vágó csizmákat, nadrágokat és megfelelő zsemlyéket süssenek, varrjanak és öntsenek, és azokat haladéktalanul átküldjék.
- Mit cselekszik ön? - kiálta rá a tábornok francia nyelven. - Én az első moccanásra szétveretem ez embereket.
- Olajat töltök a tengerre - felelt az ifjú lovag hasonlóul. - Egy óra alatt haza fog menni minden ember.
Mátyás mester két kézre fogta az írást, puskáját azalatt térdei közé szorítva, s elolvasta azt figyelmesen.
Szemlátomást képzelhető volt, hogy egyenesedett ki a bajusza ijedtében, amint annak a végére jutott.
- Hatezer pár csizma!
Egy sovány, állig begombolt polgártárs nyújtogatta a nyakát szörnyen, három közben álló ember háta mögül, szemeit előremeresztve, a távoli írás felé; az Csihos mester volt, jellemére nézve becsületes szabó.
- Itt van, olvassa kend is - szólt Mátyás mester.
Az hosszú kezét kinyújtá három előtte álló emberen keresztül, s egy csomó szabó hitsorsos fejét odacsődítve magához, felolvasá a proklamációt fennhangon is.
- Háromezer nadrág.
Az oroszlánpék nem hallotta, mit beszélnek, de füleit megütötte a kenyér és zsemlye.
A veszedelmes felhívás egy perc alatt megtette a körutat a sokaság közt, lassankint eltűnve a hátul álló csőcselékben.
És ahol egyszer megfordult, ott bámulatra méltó módon kezdtek hosszúra nyúlni az arcok, elcsendesülni a szájak; mozgás, zúgás lett a zajból. Mátyás mester, Csihos mester meg az oroszlánpék hűlt pofákkal kezdtek értekezni. A hátrább állók húzódoztak a fal mellé, mint akik nem akarnak idetartozni.
Végre Mátyás mester nekitámasztotta a puskáját valaki hátának, maga levette a kalpagját, lesimította a bajuszát, s odalépett nagy, kételkedő ábrázattal a tábornok elé, elöl, hátul vakarva a nyakát.
- Megkövetem, nagyságos tábornok úr. Mert talán nem is tetszett engemet egész voltaképpen megérteni. Ámbátor én sem azt nem mondottam, hogy így vagy amúgy, ez vagy amaz; azt pedig éppen nem akartam mondani, hogy talán s a többi; de mégis haneha netalántán tulajdonképpen koránsem lehetett volna kivenni a dolgok mivoltából, hogy az instantiák hová infestálnak? Arra nézve bátor vagyok kényteleníttetni azon szívességre, miszerint a nagyságos tábornok urat az érdemes polgárság és az itteni lakosok részéről azon nyilatkozatban szerencsésítsem, hogy nem is mi akarjuk a tekintetes vármegye urait és a nagyságos katonaságot deliberátum elé vonni, sőt inkább praestanter arra akartuk kérni a nagyságos tábornok urat, hogy ama gonosz országháborítókat, akik tűzzel-vassal közelednek békességes városunkhoz, ezt mitőlünk távol tartani méltóztassék; amire való nézve, mi is és az összes fegyveres polgárság a mi szolgálatainkat felajánlván, hogy a nagyságos tábornok úr parancsolatjára a mi hazánkért, városunkért, a tekintetes vármegyéért és a fölségért vérünket és életünket ontani készek lehessünk. Akasztófára valók tudniillik. Akiknek még hatezer pár csizma kellene! Alázatos szegény szolgája.
A tábornok nem állhatá meg, hogy csendesen el ne mosolyodjék e szerény köpönyegfordítási mondolatra.
Vértessy kivont kardjával inte a katonaságnak, hogy bocsássák le fegyvereiket, s a szokott őrségen kívül vonuljanak vissza a laktanyába.
A lármás gyülekezet még egyszer hangos vivátot kiáltott a tábornoknak, azután botjaival és ökleivel mindenféle távol eső tárgyakat fenyegetve, nagy zúgással széjjeloszlott.
Az oroszlánpék maradt legutoljára, mint akinek legjobban megfeküdte a gyomrát bizonyos számú kenyér és zsemlye kivetése. Csak akkor tért magához, midőn már a többiek mind eltávoztak; akkor odament az ifjú lengyel lovaghoz, s kövér ujjával szétpiszkálva a levegőt, monda neki:
- Nem lesz abból semmi, uram.
Azzal köszönt, és futott haza.
Kamienszka a furcsa zendülés eloszlása után a tábornokkal együtt belovagolt a kaszárnya udvarára, ott mindketten leszálltak lovaikról, és siettek a kihallgatási terembe.
Mindkettőnek volt valami sürgetős mondanivalója, amit nem lehetett a közönség előtt tenni.
- Uram - sietett a tábornok elébb elmondani a magáét. - Bárki legyen ön, nekem igen kellemes szolgálatot tett, amit én önnek reménylek visszafizethetni.
- A veszély közepéből jövök, tábornok úr - felelt vissza gyorsan a hős delnő, mint akinek perceivel gazdálkodni kell még a beszédben is. - A megye közepében gonosz szellemű lázadás ütött ki; melynek legelső összetartó csomója kezembe jutott. Úgy jutottam hozzá, hogy szinte a nyakamra hurkolódott az. A természeti csapás, mely ránk közelg, alkalmat adott egy rég készítgetett terv végrehajtására a legfélelmesebb rajongóknak. Ím, itt a kiáltvány, mely egy nap múlva az egész országot be fogja repkedni.
A tábornok bámulva olvasá az átnyújtott iratot.
- A rablásvágy, a bosszúállás, a nép butasága erős szövetségesei ez őrült merényletnek, mely ha erőre kap, néhány hét alatt más alakot adhat Európa térképének. Még most csekély a láng. Csupán néhány faluban tört ki. Ez éjjel meg fogják rohanni a hétfalusi kastélyt. Ez lesz a kezdet.
A tábornok arca vonaglott. Az elítélt szava igaz volt.
- Ott urat és cselédet megölnek. Meg kell őket ölniök, hogy a lázadás részeseinek lehetlenné tegyék a visszatérésre való gondolatot. Ez a kezdete a kétségbeesési harcnak.
A tábornok csöngetett. Egy belépő hadsegéd fülébe néhány szót súgott, azzal leült, és írt nagy sebesen, intve Kamienszkának, hogy folytassa.
- Tábornok úr! Még most egy csapással elfojtható a tűz. Még most egy merész tenyér, mely nem félti magát a megégetéstől, letakarhatja a vulkán száját, ha az rögtön cselekszik, nem várva a napot, nem órát, nem percet, hanem téve rögtön. Egy nap, egy óra, egy perc alatt minden történhetik, ami soha jóvá nem tehető.
Az ajtó előtt lánccsörrenés volt hallható; két őr az elítéltet vezeté be; a porkoláb utána jött.
A tábornok folyvást leveleket írva, beszélt hozzá.
- Ifjú ember, vetesse le kezeiről azokat a láncokat. Kérjen magának hadsegédemtől egy kardot. Azt kösse fel!
Az ifjú Hétfalusy bámulva mereszté szemeit maga elé, s hagyta elvétetni láncait, és hagyta oldalára köttetni a kardot, s nem vette észre, hogy mellette kétlépésnyire egy idegen ifjú áll, akinek oly nehezére esik könnyekre nem fakadhatni, nyakába nem borulhatni, midőn őt ily nyomorúnak látja.
A tábornok készen volt a levélírással; odafordult hozzá egészen:
- Fiatalember, önt ezelőtt egy órával, méltó okoknál fogva, halálra ítélte a haditörvényszék. Én ez ítéletet vissza nem vonhatom, de végrehajtását bízom az igazságos isten kezeire. Olyan idők vannak ránk mérve, amidőn a haza egy harcos fia kezeit sem nélkülözheti. Én saját felelősségemre felmentem önt a vesztőhelyi halál alól. Önre más helyen vár isten ítélete. E percben lázadás tört ki az ország belsejében, ugyanazon helységben, ahol önnek családja lakik.
Az ifjú rettenve kapott kardjához.
- Hallgassa ön végig nyugodtan, amit mondok. Vegye magához e leveleket, válassza ki ólamból legjobb paripámat, és siessen az őrtanyákon elszórt kordon-vezetőkhöz. Csapatjainak felét mindenki az önnel siető százados úr rendelkezésére fogja bocsátani. Mihelyt fél század együtt lesz, siessen vele Hétfaluba; a többi teendőkre nézve írásbeli rendeletei vannak. Mit és hogyan cselekedjék? azt önnek súgja meg szíve. Ön családját megy megszabadítani és családját oltalmazni. Ott isten keze lesz ön felett. Ha őneki tetszik az ítéletet végrehajtani ön felett, legyen meg akarata; ha élve tér ön vissza, a múltak feledve vannak.
Az ifjú nem tudott mit felelni, a hang elszorult torkában; csak odaborult némán a tábornok elé, és annak kezét szorítá ajkaihoz, és könnyeit hagyta ráhullani.
- Keljen ön, keljen innen! Ezt nem nekem köszönheti, hanem istennek, és ezen derék úrnak itt, ki önért oly sokat merészelt. Az ifjú csak most tekintett Kamienszkára, s úgy tetszék neki, mintha könnyes szemeinek ködfátyolán át egy idevarázsolt álomkép állana előtte.
A lengyel nő odasietett hozzá, s megölelte, és sietett fülébe súgni:
- Egy szót se hozzám! Még lesz idő.
- Tehát önök mégis ismerik egymást? - szólt Vértessy. - Ez ifjú bizonyosan meg volt zavarodva, midőn barátját megtagadta. Azzal derekasan megrázta a delnő kezét, kit még mindig oka volt úrnak címezni.
- Uram, úgy hiszem, nem teszek rossz ajánlatot önnek, ha azt mondom, hogy siessen egy rövid reggelizést végezni ifjú barátjával, s azután rendelkezzék szinte egy paripámmal és egy kardommal; félreismerném önt, ha kételkedném abban, hogy bajtársát követni szándékozik a veszélybe.
Hétfalusy ijedten akart közbeszólani, de a hölgy visszarántotta, s villámló szemekkel inte neki hallgatást.
- Köszönöm, tábornok úr - felelt azután vissza bátran. - Ez ajánlatot vártam, és elfogadom. A reggelizést végezhetjük lóháton is. Időnk nincs pihenésre.
- Igaza van önnek - szólt Vértessy, megszorítva azt a gyöngéd, hamvas kezet, melynek acél izmai nem árulák el a nőt.
- Önöknek sietniök kell. Amily váratlan jött a merénylet, oly hirtelen kell azt torkon ragadnunk. Ha a megye több részében is kitörne e lázadás, nem fog többé készületlen találni.
A paripákat azalatt a kapu alá vezették. A megbízott százados felkészülten lépett be, s Kamienszka számára is hozott egy kardot, mit az sietett derekára csatolni.
A tábornok lekísérte őket a paripákig. A három lovag nyergébe vetette magát. Vértessy még egyszer megszorítá a delnő kezét, és katonás őszinteséggel monda neki:
- Én igen nagyra becsülöm önt, Kamienszky úr.
- Csak Kamienszka[1] - súgá a delnő halkan; azzal sarkantyút adott lovának, s társai után nyargalt.
Vértessy előtt most világosult fel minden!
- Csodálatos asszony - szólt utánabámulva, mindaddig, míg a házak el nem takarták szemei elől.
Az utcák csendesek voltak már, senki sem zajgott a téren, ezt a csendet érezte a tábornok szíve is. Valami jótékony nyugalom, mit a legfőbb izgatottság szokott szülni, szállt szívére.
Most volt idő visszasietni a szomszéd csendes házba. Valami előre sejtett örömtől úgy dobogott a szíve, úgy vert minden ér kezében, halántékain, amint a csendes szobákon végighaladt.
A hölgyszoba előtti teremben találkozott az orvossal. Az orvos eléje mosolygott, és kezét nyújtá felé.
- Öröm van a háznál.
- Mit mond ön? - kiálta Vértessy kéjtől remegve; pedig hiszen tudta jól, hogy mit mond.
- Egy kicsi kis angyalka van a háznál - suttogá az orvos, és hozzátevé mosolyogva. - Mégpedig fiúangyal.
Vértessy a jövő percben neje előtt térdelt; annak kezeit szorongatva százszor meg százszor forró ajkaihoz.
És a nő boldog, édes mosolygással tekinte le reá, minő azoké, kiket szeretteik a túlvilágról imádkoztak vissza...
... ,,Istennél volt a kegyelem!"

[1] A lengyeleknél a vezetéknévben is ki van fejezve a férfi- és nőnem közti különbség.









Jókai Mór: Szomorú napok


XVI. Jó, hogy az éj fekete
A hétfalusi kastélyban csöndesen aludt mindenki, nem is sejtve azt a sötét rémet, mely ellensége mindennek, ami él, mely kényszeríti a ház őrebét, hogy kaparjon a fal mellett sírokat, mely felhíja a kuvikot, hogy ijesztő szavával szólaljon meg a háztetőn, odaülve a nyikorgó szélvitorla mellé; mely beküldözi az előtornácokba látogatójegyeit, a nagy fekete éji pillangókat, miknek hátára halvány koponyák vannak festve, mint a ravatalokon; melynek léptei alatt recsegnek, ropognak a bútorok, s az a kis látatlan bogárka ott az ágy deszkái között elkezd csengetni, tizenegyet egymás után, jelentve, hogy ,,itt van ő!".
Óh, e néma lények között olyan nagy egyetértés van!
A szél mogorva felhőket hajtott végig az égen, mik úgy siettek el innen erről a tájról, úgy iparkodtak egymás alatt, fölött elsuhanni, idomaikat változtatni, mintha félnének, hogy itt kapja őket valami. Némelyiknek veres volt még a szegélye a távoli gyulladás lángjától. Az úgy sietett a többi közé fúrni magát, azok pedig futottak előle, hogy őket is meg ne gyújtsa.
A sötétben rendetlen csoportok látszanak az utcákon gyülekezni, amik csendesen húzódnak a kastély felé.
A csárda szobájában gonosz tanácskozás foly a kastélyban alvók megrontása felől.
Három külön nézet küzd egymással. Numa Pompilius nyílt, hősi támadást kíván, mint illik a derék szarmaták epigonaihoz, kőfaltörő kosokkal és ballisztákkal s egyéb klasszikus harci szerekkel, mell mell ellenében, szemtől szemben az ellenséggel.
Iván mint gyakorlatibb ész sokkal jobban ismeri a maga népét, s több sikert vár a csendesen meglepő támadástól, ahol a harcosok titkosan bemásznak az őrizetlen erősség ablakain, bástyáin, s álmaikban lepik meg a gyanútlan őrséget.
A hóhér neje gúnyosan mosolygva ül a két tanakodó fővezér előtt a keresztlábú asztalon; vastag, izmos karjait összefonva, s halkan közbenevet, és magában dörmög.
- Tegyetek, amit akartok. Egyik sem ér semmit. A bivalyfogó orozva akar menni. És a nyomorék homlokegyenest.
- Hát te mit tudsz? - kérdi tőle Iván ingerülten.
- Én tudok valamit, és tudom azt titokban tartani; majd ha ti mind a ketten elbuktatok, én előállok akkor.
A vezérek féltékenyek kezdtek lenni a hatalomra.
Az első siker nyeri meg a tömegek szívét; ezt biztosítani kellett.
- Hívjátok be a bőrharangot! - szólt Iván az ajtó előtt álló őröknek.
A vén legényt betuszkolták.
- Téged ismernek a kastélyban a kutyák, ugyebár? - kérdé tőle.
- Ismernek, igenis - felelt a jó ember. - A Tiszát, a Farkast én neveltem magam. Mindennap adtam nekik kenyeret. Még a tarisznyámba is majd bebújtak, mikor odavetődtem.
Zudárné gúnyosan szólt Ivánnak:
- Téged még jobban ismerhetnek, nyúzó!
Iván egy kést kapott fel az asztalról, s beledöfte volna az asszonyba, ha Bodza Tamás el nem kapja a kezét. Ez ingerkedés nehezen esett neki.
- Ugyan, ne háborogjatok most.
Iván nagy nehezen le hagyta magát csillapítani, s folytatá a beszédet:
- Itt van e kendőbe kötve nehány húsdarab, oda tudnád-e ezt adni a kutyáknak szép szóval?
- Hogyne, csak a neveiken kell szólítanom, s odajönnek a kapualjához, kiveszik a kezemből.
- Tehát siess; hajtsd végre!
A bőrharang olyan jó ember volt, hogy semmi parancsnak sem tudott ellenszegülni. Elfogadta a megbízást, pedig tudta, hogy a kutyákat akarják megmérgezni.
Hanem vigasztalta magát azzal, hogy ezt neki élőszóval nem mondta senki.
- De hallják kegyelmetek, ugye, a nagyságos urat nem fogják bántani? - kérdezé gyámoltalan arccal Ivántól.
- Nem, öreg, nem.
- Meg az ifjú nagyságos urat sem.
- Azt sem, világért sem.
- Sem a hajdút. Látják, keresztfiam szegény.
- Azt sem, öreg, azt sem, csak siess.
- Ugyebár csak azt akarják megtudni, hogy igazán méreg van a kastélyban?
- Azt hát, ördög gyújtson beléd! Eredj már, mert kiütöm a fogadat!
A szegény bőrharang kotródott.
- Most hozzátok be a Mekipirost!
A szegény féleszű fiút betaszíták a szobába. Borzas haja egészen eltakarta a szemeit. Vigyorgott most is, és jókedve akart lenni. De beszélni nem tudott már, hiszen nyelve nem volt többé; akármit szóltak hozzá, ezt kiáltotta rá vissza:
,,Hamamama!"
Ez volt nála öröm és helybenhagyás hangja, kérdés és felelet. - Mekipiros, gyere, igyál! - szólt hozzá Iván, szájához tartva egy szalmás butykost, mit a kínált le sem vett addig a szájáról, míg volt benne valami.
Azzal örvendve nyújtá azt vissza Ivánnak.
- Hamamama!
- Te bornyú, ide figyelmezz! Fel tudsz mászni egy szál kötélen akárhová, ugyebár?
- Hamamama!
- Ne kiabálj a fülembe. Hát majd egy hosszú kötélen felmászol egy háztetőre; tudod?
Az esetlen szörny úgy dörzsölte a tenyereit örömében ez indítványra.
- Azután azon a kötélen fel fogsz húzni engemet magad után. Elbírsz-e?
A törpe csoda ujjongva rohant Ivánnak, s térdeinél átkapva a férfit, felemelte azt a levegőbe, úgy ugrándozott vele alá s fel, annak bizonyságául, hogy ez neki annyi, mint egy zsák pehely; míg Iván sokszoros cibálás és rugdalás által ki nem szabadítá magát kezei közül.
- Marha ereje van a fickónak! - szólt azután Bodza Tamáshoz, a zömök alakot fejénél fogva odaráncigálva elé, aminek az hallatlanul látszott örülni. Ha egy-egy kezét elkaphatta Ivánnak, azt úgy összecsókolta, hogy nem győzte az törülni a kabátja szárnyaihoz.
- Ez lesz az ágyútöltelék - súgá halkabban Iván. - Ha a kastélyban levők neszt kapnak, s észreveszik a cselt, Mekipiros megy legelöl; őt lelőhetik. Különben ez a fickó, meglássátok, még egypár golyóval a testében is felmászik a falra. Olyan ez, mint a béka.
Ezalatt visszatért a bőrharang, jelentve, hogy az ebek mind felfalták a nekik hányt koncot. Óh, igen szívesen vették.
- Akkor mehetünk! - szólt Iván, egy rozsdás katonapisztolyt dugva mellénye alá.
Zudárné kisietett gyékényes szekeréhez, felugrott az ülésbe; egy pillanatra hosszú, éles kés villant meg kezei között, amint végigpengeté, ha nem tört-e ki az éle, azzal eltűnt az ismét, senki sem látta, hová. Az ostort kezébe kapta, s a lovak közé vagdalt.
Az út a halálmadár ajtaja előtt vitt el. A vén boszorka kinn gubbasztott ajtajában, s mankójával mutogatva számlálgatta az előtte elmenőket:
,,Egy, kettő, három. Egy, kettő, három."
A hármasnál sohasem ment odább. Tehát minden harmadik kivető.
Amint leánya, a rektor és Iván elmentek előtte, felkacagott - Gyönyörű társaság! Egy tanító, egy hóhérlegény meg egy jó menyecske! Hová mentek ilyen sötét éjjel? Gyönyörűséges sötét éjjel. Egészen tolvajoknak, gyilkosoknak való; amilyet csak rablásra, gyújtogatásra kívánni lehet. Rajta, rajta. Üssetek a nagy urakra, öljétek le gazdáitokat; magatok jussatok aztán hóhérkézre. Így lesz szép a világ; mentül kevesebb ember lakik benne.
A zendülők nem merték őt bántani, pedig odaállt útjokba, s elég hangosan beszélt. Kikerülték mind szépen.
Bodza Tamás elosztá népeit az utcákra; elállatott minden kijárást a kastélyból, egy csapatot a kazalok mögé rejte el, másikkal a méhest foglalta el, harmadikkal a pálinkaházat, a cselédeket rövid ellenállás után megkötözteté és elzáratta.
A kastélyban semmit sem vettek még észre. Odabenn egy cseléd sem hált. Az ifjú úr az epemirigytől (így nevezték akkor az ismeretlen járványt) féltében nem engedte őket a kastélyban aludni; nem volt ott más, mint ő maga, az öreg Hétfalusy és az orvos.
Iván ekkor kiválasztott hatot a legbátrabbak közül: köztük a csőszt, kinek erdei lakán tartották a titkos összejöveteket, Hamzát, az egyházfit és Mekipirost, kinek be kellett dugni a száját, hogy ne kiabálja az örökös ,,hamamamát".
Szegény Mekipiros; hajdan imádkozni is tudott, most pedig csak egy szótagot tud emlegetni.
Az udvarra nem volt nehéz bejutni. A kaput kinyitá a bőrharang, az ebek ott feküdtek a kút körül megdermedve, semmi sem árulta el a merényletet.
Most Iván egy hosszú, erős kötelet vett elő, azt hozzákötötte egy csomag spárgához, melynek végére egy darab halászólom volt fűzve.
A kastély ereszén körös-körül érccsatorna futott végig, mely a szegleteken ódivatú delfinek alakjain végződött. Egy ily delfinre felhajítá Iván a zsineget, s a visszaeső ólomnál fogva keresztülhúzta rajta a kötelet.
A terv igen szép volt.
Mekipiros fel fog mászni a kötélen; ért hozzá. Ő lesz az anima vilis, akin megtudják, ha alszanak-e a kastélyban, vagy nem. Mikor ő fenn lesz, elébb felhúzgálja Ivánt, aztán egyesült erővel a többieket. Azok a padláson keresztül belopóznak a kastélyba, s a belülről bezárt ajtókat kinyitják a többiek előtt.
Semmi sem lehet óvatosabban kigondolva.
Amint a kötél meg volt erősítve a csatorna egyik alsó foglalóvasához, Iván odalódítá Mekipirost, a kötél szabadon lebegő végét kezébe adva.
Kiáltani nem mert a kis szörny, csak súgva adá tudtul megegyezését.
- Hamamama.
A másik percben már a kötélen lógott, mint valami nagy csodapók, kézzel-lábbal kapaszkodva feljebb-feljebb; néha a fogaival is segített magán; nehány pillanat múlva fenn ült a rézdelfin hátán, örülve, hogy magához hasonló csodát talált paripának, s onnan kiáltott le egyet, mint a bagoly:
- Huhu!
- Hallgatsz! - szólt elfojtott suttogás hangján Iván. - Még elárul bennünket a fenevad! Húzz fel!
Iván két kezére csavarta a kötél végét. Mekipiros izmos rántásokkal húzta őt fölfelé, kurta karjaival oly könnyeden szedve fel a kötelet, mintha semmi teher sem volna rajta.
- Bárcsak leejtené! - dörmögé magában Zudárné.
Bodza Tamás is aligha nem kívánta ezt magában. Egyiknek sem tetszett az, hogy Iván terve sikerüljön, különböző okok miatt.
Azonban nem ejté őt le Mekipiros. Felhúzta egészen a tetőre, felsegíté őt kapaszkodni a rézcsatornára.
Iván alig érezte magát talpain, midőn hála helyett félretett bosszúsága jutott eszébe.
- Te vad marha, minek ordítottál az elébb? - súgá Mekipiros fülébe, s keservesen belemarkolt a kis szörny bozontos hajába, másik kezével betömve annak a száját, hogy ne kiálthasson.
E percben Mekipiros szikrázó szemekkel fordult vissza Ivánra, s átkarolva annak lábszárait, egy perc alatt lerántá őt magával a tetőre.
Mind a ketten végighemperegtek a tetőn, hanem Iván megkapaszkodott a rézcsatorna szélében mind a két kezével, s fenntartotta magát.
- Hamama, hamama, hamamama! - hörgé a bőszült szörnyeteg, mely mint valami nehéz bűnsúly, csüggött martaléka lábain, egymáshoz szorítva térdeit vas öleléssel, s beleharapdálva inaiba és rugdalózva, rángatva ellenfelét a mélységbe le magával.
Ivánnak a rémület elvette eszét.
- Segítsetek! - ordíta oly hangosan, hogy minden alvónak fel kellett rá ébrednie. - Segítsetek! Megöl!
- Tudtam, hogy ez lesz belőle! - szólt fogcsikorgatva Zudárné. - Maga árul el a gyáva. Vessz meg, ha élni nem tudsz!
- Cudar! - kiálta rá Bodza. - Nem tud meghalni szótlanul, mint egy Julius Caesar, midőn a közügyek azt kívánják, hogy hallgasson.
Iván kétségbeesetten vergődött a négyölnyi magasságban, s mindent feledve az irtóztató halálon kívül, rikácsolva kiabált az alant állókra:
- Segítsetek! A Jézus szerelméért! Emberek, ne hagyjatok elveszni! Leesem. Meghalok. Jaj, nekem. Hányjatok szénát alám; tartsatok alám egy köpönyeget! Irgalom! Irgalom! Bocsáss el, Mekipiros. Az isten irgalmára kérlek!
De Mekipirosnak nem volt az a szándéka, hogy magában zuhanjon le a földre. Óh, már egy óra óta örült ő ennek a pillanatnak; azért kacagott, azért ujjongott olyan nagyon. Nem bírta rejteni örömét. Ha együtt lesz kínzójával ott a szédítő magasban, egyszerre megragadni azt, lehengeredni vele együtt a tetőről; repülni egy ideig a levegőben, s azután elterülni a földön, összezúzva, szétszakadva, hogy azt se lehessen megismerni, melyik volt az egyik, melyik volt a másik.
És martaléka még megkapaszkodott esés közben, még hosszabbá tette a gyönyörűség pillanatát rá nézve; hallotta, hogy ordított segélyért, hogy vonaglott kétségbeesett menekvési vággyal, hogy könyörgött neki nagy esztelenül: ,,Mekipiros, jó Mekipiros, bocsáss el, zuhanj le egyedül!"
- Hamamama! Hamamama! - röhögött a szörnyeteg ádáz hangon, és rugdalta a falat lábaival, hogy hamarább leessenek, és ritka fogait beleásta martalékja combjaiba.
- Kegyelem! Kegyelem! Segítsetek! Nem bírom tovább! - hörgött odafenn Iván; karjain az izmok feszülni kezdtek a kettős teher alatt. Senki sem segíthetett rajta. Az alant állók átkozták, hogy ordításával felverte a kastélyt. A csatorna széle mind jobban csúszott kifelé erőtlenülő kezei közül; már az egyik keze levált róla; már csak fél kezével tartá fenn magát végső erőfeszítéssel.
- Hamama! - sikolta a szörnyeteg; azután egy veszett ordítás hangzott végig a magastól a mélységig, s azzal valami sötét gomoly bukott sebesen alá a földre: két egybeforrt tömeg, melyben talán két lélek is lakott.
Mekipirosnak alul kellett volna esni, de valami horogvasban öltönye megakadt, mely miatt egyszerre zuhantak mindketten a földre; oly szerencsésen, hogy egyik sem kelt fel onnan többet. Még csak meg sem mozdultak utána, mint a jó alvók, akik ott alusznak el, ahova fejüket letették. Csak Mekipirosnak volt még annyi ideje, hogy kínzója fülébe súghatta: ,,Hamama!"
Mit értett alatta? Azt elmondhatták lelkeik egymásnak a másvilágon.
A földön két mozdulatlan tetem maradt, semmi seb nem látszik rajtuk, de azért olyan halott mind a kettő, mint az a föld, amit most hánytak ki a sírból.
- Most lássuk, mit tud a másik? - dörmögé Zudárné, hátát egykedvűleg a szekér oldalának vetve, s karjait összefonva, mint valami türelmetlen hangversenyi művész, aki várja, míg a többiek elvégzik unalmas számaikat, s az ő programjára kerül a sor.
Iván legelső ordítására látható volt, hogy a kastély két szegletszobájában hirtelen világosság támadt, azután mind a két világosság összesietett a középső terembe, s ott ismét nehány pillanat múlva kialudt. Az ablakredőnyök hallható zörejjel záródtak le; csupán egy tábla maradt középen felemelve.
A megtámadottak készen voltak.
Most Numa Pompilius, most van jó mezejök a dicsőség versenyfutóinak; rajta, lábtókat a falnak, ütő gerendákat az ajtók ellen, kőzáport a tetőkre, ahogy az emberek, midőn kezdetben kitalálták a harcot, küzdöttek egymással; lármával, szitokkal, ordítással pótolva az ágyúdörgést! Ébren az ellenség.
- Előre, vitézek! Itt az óra, melyből számunkra az uralkodás napja virrad. Bátraké a diadal.
A fellázított tömeg semmit sem hallott e klasszikus buzdításból, úgy teletölte minden fület saját ordításával, s tolakodott az udvar belsejére.
Ekkor azon ablakból, melyen középett félig fel volt emelve a redőny, egy lövés történt kifelé, melynek csattanására egy pillanatig megnémult a rút ordítozás, s e szünet alatt erős férfihang kiálta ki a lázadókra.
- Ez még csak vaklövés volt. Ha el nem hagyjátok az udvart, golyókkal fogunk közétek lőni.
- Menjünk innen, édes atyámfiai, menjünk! - rebegé a bőrharang. - Ha Széphalmi úr őnagysága parancsolja. Nem jó vele tréfálni. Hatcsövű fegyverei vannak, mindegyikben három golyó. Még valamelyikünkben kár történik. Feleségünk, gyermekeink odahaza. Menjünk haza, édes atyámfiai. Majd reggel deputációt küldjünk.
A tömeg nagy része osztá ezen jó véleményt, s a lőfegyver iránti tiszteletből kezdett az udvarról kifelé húzódni.
Numa Pompilius a kétségbeesés dühével állta útját a hátráló seregnek.
- Nyomorult gyáva pribékek! Hát egy vaklövés elől visszahátráltok-e? Tömegestül, ,,sicut examen apum" egyetlen ellenség szavára. Pih! Gyalázat! Utálatos söpredék!
A harcvágyó főnök leköpködte az előtte elfutókat, s elhalmozá őket mindenféle válogatott magasztalással, végre maga ragadott egy fejszét, s azzal fenyegetőzött, hogy ha senki nem megy, ő egyedül fogja a kastély ajtaját betörni.
A bőrharang átölelte az indulatos hőst, úgy könyörgött neki, hogy ne kockáztassa ily vakmerőn az életét. Nem is engedte, hogy az udvarra bemenjen. Megfogta kezében a fejszét, és elszívelte azt az egypár rúgást, amit kapott tőle a huzakodásban.
Zudárné gúnyosan nevetett e tragikomikus jelenet alatt.
- Ugyan, miért nem fogjátok meg többen? Hiszen azt akarja, hogy ne eresszétek. Nem látjátok, milyen nagy bajába kerül magát azzal a nyomorék öreg emberrel visszatartóztatni, akit fél kézzel a földhöz üthetne, ha akarna. Menjetek az utamból! Nem férfiaknak való az ilyen tréfa. Az én anyám boszorkány volt, magam is az vagyok. Majd kinyitok én előttetek minden ajtót szerrel - szóval. Ti csak köszörüljétek a kést!
Azzal felbontá szekerén a gyékényt, mely eddig le volt erősen kötözve, s könnyeden, mintha csak egy pehelyvánkost venne kezébe, emelte le arról a kis Elizkét.
A gyermek kezei elöl össze voltak kötözve, s feje egészen beburkolva egy vastag gyapotkendőbe, melytől sem látnia, sem kiáltania nem lehetett.
Zudárné lebontá a lyánka fejéről a kendőt, s parancsolá neki, hogy egyenesen álljon.
Azután egy félig elégett viaszfáklyát vett kezébe, mely valami gyászmenetből maradt rája, azt kiütött csóvával meggyújtá, s a gyermek összekötött kezeibe adta, hogy fogja azt.
- Ennek az asszonynak az esze tisztul - dörmögé a borzas Hanák. - Világot gyújt, hogy jobban közénk lőhessenek onnan belülről.
- Ne félj, borzas! Nem fognak rád lőni. Húzódjatok a kapubálvány mögé. Majd én bemegyek egyedül az udvarra, s kihozom a kígyót a maga odvából puszta kézzel.
Az ostromlóknak nem kellett sok biztatás az elbújásra; amint Zudárné a kapu alá lépett a gyermekkel, mindenki elhúzódott mellőle, még Bodza Tamás is.
A gyermeket küldé elöl összekötött kezei közt az égő fáklyával. Maga úgy ment utána. Nem félhetett a golyótól.
Midőn a felnyitott redőnyű ablak elé értek, ott megállítá a gyermeket, s azt mondá neki, hogy térdepeljen le.
Aztán erős, felcsattanó hangon kiálta fel az ablakba:
- Öreg Hétfalusy, itt vagy-e? Ifjú Széphalmi, itt vagy-e?
E kérdésére nem válaszolt senki.
- Hiába magatokat eltagadnotok! Én pörölni jöttem. Folytatni, amibe apám belehalt, anyám belebolondult, a régi pert. Hoztam magammal törvényszéket is, akit nem fogtok megvesztegethetni. Most én vagyok a hatalmasabb.
- Takarodjál! - hangzott most egyszerre egy rekedt szózat az ablakból, melyben a vén Hétfalusy hangját lehete sejdíteni.
- Takarodjam innen?! - kiálta a némber dacosan. - Hát nem saját földemen állok-e itt? Hát ez a házszeglet, melynek ablakán zörgetek, nem az én ősi telkemre van-e építve? Nem enyim-e ez a föld? Nem enyim-e ez a kő, ez a fűszál, amire tapodok itt?
- Könnyen tied lehet örökre, nyomorult! - szólt egy másik hang, az ifjabb földesúré. - Ha nem távozol, rajta halhatsz meg. S egy puska csöve villant elő a redőnyök közül; a hóhérné észreveheté, hogy az egészen szívének van irányozva.
Hirtelen odarántotta magához a leánykát.
- Célozhatsz, Széphalmi! Azért hoztam világot is magammal, hogy lásd, hová célozz.
Avval kivette a fáklyát a gyermek kezeiből, s annak arcát megvilágítá vele.
- Ide nézz. Ugye, szép gyermek? Ugye, e kék szemek, e vékony ajkak hasonlítanak valakihez, akit valaha szerettél? Ugye, ezt a karcsú, szelíd teremtést kár volna céltáblának venni ostoba golyók számára?
A kifeszített cső lassankint aláhanyatlott.
- Mit gondolsz, Széphalmi - folytatá a némber, pokoli kárörömmel arcán -, hogy jutott a hóhér neje egy ilyen szende angyalkához, aki úgy hasonlít hozzá, mint az angyal az ördöghöz?
- Asszony! - sziszegé onnan belülről valaki. Azt sem lehete tudni, melyik volt; az öreg-e, vagy az ifjú.
Zudárné közelebb lépett, egészen az ablak alá.
- Akarjátok, hogy lassabban beszéljek? Megtehetem. Látjátok, már egészen közel állok, a puskacsővel el lehet érni testemet. De ti nem fogtok énhozzám nyúlni. Most én vagyok a vesztegető.
Azzal odatevé a leányka gyönge vállára izmos, nagy, széles tenyerét.
- Ez a gyermek most nyolcesztendős. Mikor ez a gyermek született, apja megátkozta őt, és anyja kidobta, és dajkája rábízta a nőstényfarkasra, hogy gyilkolja meg, vagy nevelje kölykének: ami mindegy. Bolond mese; a vén ordas elvette a porontyot, és maga nevelte fel; a vén hóhér nevelt ártatlan leánykát, és védte azt az erdők minden fenevadaitól. Érthető-e ez a mese?
Valami tompa nyögés válaszolt rá vissza.
- A ti házatokba pedig beköszöntött a villám, meglátogatta azt a veszedelem, hogy párjával volt benne a halott, és ki nem fogyott belőle a siralom. Nem átok volt-e az, ami rajtatok fogott? Átok fogott a házatokon! Mikor bezártátok magatok után az ajtót, akkor úgy sírtatok, hogy az a koldus, aki a kapun kívül hálálkodik, nem cserélt volna veletek.
Az ablakból nem jött semmi válasz.
A pokoli némber dacos alakját fényesen világítá meg a fáklya, mit a gyermek tartott kezeiben. Úgy látszott, mintha köröskörül ő vetné az árnyékot az éjszakára - a legfeketébb árnyékot.
Egész odalépett már az ablakhoz, úgy, hogy besugdoshatott rajta.
- Nagy urak, büszke urak. Rakjátok le azt a fegyvert kezeitekből, mert az meg nem véd titeket többé! Valami rossznak kell történni ezen az éjszakán, mert én ingyen nem jöttem ide.
Azzal kivonta keblén átkötött kendője alól azt a fényesre köszörült kést, aminek az élit oly gondosan próbálgatá az elébb.
- Látjátok ezt a kulcsot? Ez a kulcs a ti szívetekhez, ez a kulcs a ti palotátok ajtajához. Ez a kés lemetszi a ti büszkeségteket, és megaláz benneteket énhozzám le a porba. Engem agyonlőhettek itt. Az nem nagy mesterség. De abban a pillanatban, ahogy én elestem, ott áll anyám a hátam mögött, a vén boszorka, és tele torokkal fogja kiáltani a bőszült nép közé, hogy ez a leány amott kinek a gyermeke. És akkor tudjátok-e, hogy kinek a szívében áll meg ez a kés legelőször?
Mintha valami fájdalmas nyögés hangzott volna a sötét ablakból alá, hasonlatos azokhoz, amiket az elhagyott, elpusztult várkastélyok tesznek, ahol nyög és sóhajt az egész ház, és senki sem tudja, honnan jön az.
A némber halk beszéde alatt a néptömeg bátrabbjai lassankint beszállingóztak az udvarra, látták, hogy a nő nem fél, ez nekik is bátorságot adott, néhányan a ház küszöbe mellé mertek vonulni, onnan hallgatóztak, mit beszél ez asszony olyan suttogva. Ki tudna abból érteni valamit?
Zudárné odafente a palotaablak kőtalajához a kést.
- Három pillanatig van idő gondolkozni - szólt most fennhangon:
- Ha ti azt mondjátok: legyen vér, lesz vér! Azzal visszafordult, s ismét a gyermekhez lépett.
Ott állt az a palota küszöbe előtt, ártatlan, halvány arcán a vértanúk égi nyugalmával; az egész rémjelenet őt nem látszott rettegtetni. Egészen elfoglalta az a gondolat, hogy neki itt meg kell halni.
- Térdepelj le! - szólt hozzá a némber hidegen.
A gyermek szót fogadott, letérdepelt. Oda a kastély legalsó lépcsőjére.
- Imádkozzál!
A gyermek áhítattal emelé szemeit az égre, s pici kezeivel az égő fáklyát maga elé tartva, elkezdé az ájtatos zsolozsmát énekelni:
,,Szeretem és áldom az Úristent, 
Mert meghallgatá az én kérésemet. 
Könyörgésemre hajtá kegyes szívét, 
Melyért imádom őt mindörökké"...
... Sokaknak úgy tetszett, mintha azalatt, míg a gyermek reszketeg hangja a méla dallamokat elzengé, a távolból, tán a tömeg között vagy valami rejtekben egy férfihang kísérné azt halkan, odább nyújtva a versek véghangjait, mint a templomban szokták.
Ki lehet az?
Senki sem tudta megmondani, honnan jön ez az ének.
Zudárné testén valami hideg borzongás futott végig. Ez a hóhér hangja volt!
Eh, őrült képzelet. A tűz közepéből csak nem jönnek sértetlenül elő az emberek, mint Nabukodnázár zsidó férfiai. Megkeményíté szívét.
Odalépett az ajtóhoz, s öklével megdöngeté azt.
- Csak három pillanat van a gondolkodásra, vén ellenség, ifjú ellenség. Nyiss ajtót, és jöjj elő!
A népség csendesen várta, hogy mi fog történni.
Miért nem lőnek azok onnan a biztos erős helyről? Micsoda hatalma van ennek a némbernek fölöttük? Igazán tud-e ez rontani a bezárt ajtókon keresztül, ránézéssel, ráolvasással?
,,Egy, kettő, három!"
Még semmi nesz.
Ekkor a némber dölyfös tekintettel fordult a néphez, s átható szóval kiálta hozzájuk:
- Ha ők nem szólnak, majd szólok én. Atyámfiai, földieim! Ezek az urak itt a mi vesztünkre esküdtek. Ok ki akarják irtani a mi fajunkat, hát mi mért irgalmaznánk nekik? Most nem mi vagyunk az ő hatalmukban, hanem ők vannak a mienkben! Az ő tulajdon bűnök az én kezeimbe adta őket. Tudjátok meg, és tudja meg az egész világ, hogy e büszke nagy úr itten, az a Széphalmi úr egykor kiveté elsőszülött gyermekét. Ki a mezőre, ki a fenevadaknak; kiveté, mert félt a gyalázattól, hahaha! Tette ezt szegény ember valaha? A szegény ember megtalálta a gyermeket, a szegény ember nem ölte azt el, ahogy rá volt bízva, a szegény ember fölnevelte azt saját gyermeke gyanánt. És íme, most a hatalmas urak mérget hintenek a szegény ember ivókútjába, hogy vesszen el tőle minden ivadékával együtt.
A népség növekedő áhítattal hallgatá e vészes szavakat.
Zudárné figyelmét nem kerülé ki, hogy a kastély vasajtajába belülről kulcsot dugtak, s azt halkan elfordíták abban.
Most még hangosabban beszélt.
- Itt térdepel előttetek a hóhérasszony leánya. Ki szülte ezt, ki adta néki? Nagyságos úri kisasszony, aki nem más, mint Hétfalusy Benjámin leánya, akit az isten haragja ütött meg testvérgyilkos gyermekével együtt. Én neveltem és ápoltam a gyermeket, s mi volt a köszönet érte? Az, hogy most meg akarnak ölni mindnyájunkat e nagy urak; megmérgezik ételünket, italunkat, hogy eltemessék gyalázatos titkaikat. Íme, én kibeszélem azokat; tudja meg minden ember. Ez a leány Hétfalusy unokája. Ez a leány a mi hatalmunkban van, ha valakinek közülünk egy hajszálát meggörbítik a nagyságos urak, én e gyermek szívébe kést ütök!
A gyülevész kába zúgása hangzott fel ez ádáz szavakra, mik gonosz részegség mámorát terjeszték el a szívekben. Zudárné figyelmesen hallgatá, mint fordul másodszor is a kulcs a zárban. El volt készülve arra, ami következni fog.
A gyermek háta mögé lépett, annak szép, hosszú, szőke haját bal kezére csavargatva, s jobbjába görcsösen szorítva a kés markolatát.
Jöhet, aki akar.
- Istenem! Én istenem! - kiálta esengő hangon Elizke.
E pillanatban feltárult a vasajtó, s két szárnya kétfelé csapódott.
A feltárult ajtóban egy rém állt. Rémnek kell őt neveznem, mert nem hasonlított semmihez, ami emberi.
Halvány arc, minő a sírban fekvőké, fehér, zilált haj homlokán, szemei előtt, vértől aláfutott szemek. Fehér, éji öltönyére hosszú köpeny volt borítva, mely mint denevérszárny repkedett körüle.
Az öreg Hétfalusy volt az.
Mindkét kezében egy töltött pisztolyt fogott; azokat maga elé tartá, s amint az ajtót felrúgta maga előtt, rekedt hangon monda ostromlóihoz:
- Kijöttem; de ha valamelyitek ráteszi kezét a leányra, előbb azt lövöm agyon, azután a leányt.
Kár volt megijedni fenyegetésétől; hiszen kezei úgy reszkettek, és szemei alig látták már, ami előttük van.
Senki sem jött utána. Ő egyedül lépett ki az ajtón.
A bőrharang mégis megijedt, hogy fenyegetéseit teljesíteni foga, s odaveté magát az ősz ember lábaihoz és átkarolva annak térdeit, könyörgött hozzá:
- Óh, uram, én kedves uram, ne lőjön, az isten szerelméért! Tegye le a pisztolyokat, bizony senki sem fogja bántani.
- Esküdjetek meg, hogy nem bántjátok azt a gyermeket - hörgé Hétfalusy.
- Tegye le a fegyvereket! - hangzott a lázadók tömegéből.
- Akkor leteszem. Esküdjetek meg, hogy nem fogjátok bántani semmivel.
- Jól van, megesküszünk - kiáltának néhányan oda hátul.
- Ez a némber esküdjék meg arra. Ez maga - szólt Hétfalusy reszkető kezével Zudárnéra mutatva. Nem iszonyodott senkitől annyira, mint őtőle.
A némber mosolyogva forgatá a kést kezei között. Ravaszul lesüté szemeit, s féloldalt tekintve az öregre, válaszolt:
- Mire esküdjem hát?
- Az isten nevére; az élő istenére!
- Azt tudom. Nem az ördög nevére. De hogy mifelől? Mit fogadjak, mit ne fogadjak?
- Hogy e gyermeket, legyen az bárkié, akár az, akinek állítod, akár nem, sem te magad, sem cinkosaid közül senki bántani nem fogja.
- Egyebet ne fogadjak? - kérdé a nő halkan.
- Semmit.
- Például, hogy a te ősz hajszálaidból egy se görbüljön meg?
- Viseljen rájuk gondot a mindenható. Magamra semmi gondom.
- Arra tehát megesküszöm - szólt a némber; s izmos jobbját feltartva a fekete égre, elmondá az ,,isten engem úgy segéljen"-t -, hogy a gyermeknek semmi baja sem történik.
Hétfalusy azzal nyugodtan adta át a pisztolyokat a bőrharangnak, ki szépen kezet csókolt neki érte, s első dolga volt, hogy mind a két fegyvert kilője a levegőbe, nehogy valami kárt tehessen még velök valaki.
Abban a pillanatban szitkozódva rohant a lázadó csoport a védtelen földesúrra, kinek megragadták ősz fehér fürteit, erőtlen tagait, s leránták a földre.
- Üssétek, törjétek össze a méregkeverőt! - hangzott mindenünnen, s a vérszemet kapott gyávák, előkerülve menedékeikből, bottal, cséphadaróval rohantak oda, hol a védtelen főúr feküdt.
A jámbor bőrharang nem szólt, nem csillapított senkit; hanem odaveté magát legázolt urára, s átölelve annak roskatag termetét, saját testével fedezé őt be a dühöngők legelső csapásai ellen.
Hiába ütötték, hiába rugdalták, az ő önfeláldozó háta elviselt mindent, s türelmesen felfogta az urának szánt verést.
Hiszen jó ember volt ő szegény, csak oly bárgyú ne lett volna.
- Félre innen! - kiáltozott Zudárné egyfelől, másfelől Bodza Tamás. - Nem szabad őt megölni. Szükségünk van rá, hogy éljen. Ne bántsa senki addig, amíg el nem lesz ítélve.
A két főnöknek sikerült lassankint elterelni a dühöngő csapatokat a főúr letiport testétől.
Felemelték őt a földről, megköték kezeit, s azután sovány, elszáradt karjainál fogva kifeszíték őt a palota rácskapujához. A durva kötél alatt a vér serkedezett a főúr tagjaiból; Hétfalusy Benjámin egy nyögéssel sem árulá el, hogy az neki fájdalmat okoz.
*
Hát, te férfi, ott a tűznek vermében, énekeled-e még zsoltáraidat odalenn, pengeted-e még ujjaiddal a pallos élét, mint valami szomorú hangszer húrját, mely csak egy hangot tud adni - és az olyan szomorú dal?
A beomlott ház tüze az alatta levő pincét is átfűtötte már, a bennszorult fogolynak menekülésről kelle gondolkoznia.
Az eddigi lángpattogás helyett már csak a parázs egyhangú zsizsergése hangzott füleibe; azt elhallgatta sokáig, amidőn egyszerre valami új hang voná magára figyelmét.
Nem messze búvhelyétől, elkezdett valami úgy szólni, mint a szélkelep, elébb sebesen pörögve, azután mindig lassúbbá váló ütenyekben egyenként pattantva.
Akik egy érckemence ajtajára figyelmeztek, tudhatják, hogy ez a hang honnan ered.
Mikor az ércet szétfeszített tűz lelohad, egyszerre összeereszkednek az érc kiterjesztett rostjai, s az pattog úgy, mintha érchúrokat szaggatnának.
A pince vasajtaja hangosan figyelmezteté gazdáját, hogy ott künn parázzsá vált a tűz, mely a ház körül halmozott rőzsekötegekből támadt; itt az idő a szabadulásra.
Zudár Péter még egy kupa sert bocsátott, odavitte az ajtóhoz, s végigönté azt rajta.
Hah, mily hangosan sustorgott, sziszergett az izzó érc a hideg nedvtől, mintha kacagna örömében, hogy ők ketten gazdájával milyen furfangos tervet gondoltak ki magukban.
A vasajtó még forróbb volt, mint hogy kézzel hozzá lehetett volna nyúlni, azonban a sarkainál besütő vérvilág sejteni engedé, hogy a kőbe vésett sarkfordulókból kiolvadt az odafoglaló ón, s most csak egy hirtelen taszítás kell az ajtónak, hogy az keresztülbukjék a küszöbön.
Zudár Péter hallgatózott az ajtón keresztül. Semmi emberi nesz. Senkinek sincs oka a szomorú hely közelében lenni.
A nyugtalanság sietésre unszolta.
Egy hosszú feszítőrúddal elkezdé az ajtót závárából kifeszegetni. Elébb, mint várta, kilódult az sarkaiból, s egyenesen keresztülcsapódott a még előtte füstölgő zsarátnakon, mint valami biztos híd egyik parttól a másikig a tűzpatakon keresztül.
Zudár Péter egy szökéssel kiugrott az ajtón, s azzal, mint az eszeveszett, futott el az égő háztól.
Sötét volt, nem látta senki; útjában nagy bógácskórók vetődtek eléje, tüskés fejű növényszörnyek; Zudár Péter úgy vagdalta le őket pallosával, mintha megannyi elítélt gonosztevő volna az mind. Akár egy bohókás gyermek, aki fakardjával háborút visel paréjbozótok ellen. Ha valaki látta volna, azt mondhatá rá, hogy őrült.
Csak akkor kezde magához térni, midőn egyszerre kutyaugatást hallott. A falu szélén volt, a legszélső házak körül.
Most kezde eszmélete lassankint visszatérni: a hűs éjjeli szél átjárta kábult agyát. Kezdett visszaemlékezni rá, mik történtek vele az elmúlt órák alatt. A lázadás, a gyermek elrablása, a fejére gyújtott ház, a pincében eltöltött szorongás eleven képekben támadt újra elé.
Hová lehetett a gyermek? Mit akarhattak vele? Megölték-e? Ezek voltak legelső gondolatjai. Azután meg az, hogy merre keresse, és mint szabadítsa meg. A legutolsó az volt, hogy mint álljon érte bosszút.
Még azt nem gyanította, hogy ki ellen lázadt fel amaz őrjöngő csoport. Azt hitte, hogy az egész rémtörténet egyedül a gyermek körül forog. Hiszen arról mindig meg volt győződve, hogy azt halálra keresik, el akarják ölni, s annál jobban rettegett tőle, mert nem tudta, miért. De azt tudta, hogy tulajdon nejétől kell féltenie legjobban.
Érezte, hogy itt most nincs idő panaszra menni a bíróhoz, a paphoz, a törvényszékhez, s elvárni a súlyos ítéletet, hanem itt tenni kell rögtön, keresni és ítélni és végrehajtani a bakónak magának, hisz azért van kezében az a pallos.
Amint ott állt egy kerítésnek dűlve, magában tusakodva, úgy tetszék neki, mintha a falu belsejéből hallaná azt az éneket, amit annyiszor elénekelt kedves védencével éjjeli álom előtt:
,,Szeretem és áldom az Úristent!"
Hallgatózott. Ez nem volt csalódás. Valóban a zsoltár szavai voltak, és valóban a gyermek szava volt az.
Először azt gondolá magában, hogy a kedves gyermek valahonnan a túlvilágról, a mennyországból szól már hozzá, s ő is felemelé szózatát, és visszaénekelt, mély, rezgő hangjának visszhangot adva a csengő gyermekhangra.
Később azután az ötlött agyába, hogy tán a gyermek el van valahol zárva, s ez ének által akarja tudatni hollétét.
Egyszerre felrivallt az undok lárma a kastély udvarán. Száz meg száz bőszült férfi ordítása, kiknek szavából kihangzik a vérszomj.
Hétfalusy akkor adta át fegyvereit megtámadóinak.
Zudár Péter most már nem gondolkozott többé. Hirtelen felgyűrte inge ujjait, haját félresimítá szeméből, s futott a kastély felé. Egy hosszú utca választá el őt az úri laktól; nem akart azon végigkerülni, hanem amerre a kastély hegyes ormait látta, sövényeken, palánkokon keresztül törte magát egyenesen arrafelé, nem törődve az utána rohanó házőrző ebekkel, mik ez órában utálatos kardalt dúdoltak szerte az ilyen énekhez méltó éjszakának.
*
A felbőszült tömeg, melyet az ellenállás megriasztott, az engedékenység pedig még nagyobb dühre ingerelt, Hétfalusy lefegyverzése után a martalékul esett főúron kedve szerint töltheté undok dühét.
Meddő fáradság volt az!
Mi gyönyört ád egy kiszáradt fát kínozni, mely a bántalomra fel nem jajdul? Ostorozni a hallgató halottat?
A főúr egy jajkiáltással meg nem alázta magát.
Azt kívánták tőle, hogy vallja meg, miszerint a nemesség összeesküdött a parasztok kiirtására; erre hidegen válaszolt:
- Nem igaz!
Minden tagadó szavát embertelen kínzás követte. Hideg, érzéketlen csontot kínzának, mely újra azt felelte:
- Nem igaz.
A kastélyba berontó bőszült csorda, miután minden zúzhatót összetört, az ifjú Széphalmit és az orvost kezdte el keresni.
Azok jól el lehettek rejtve, senki sem akadt rájuk. Mindent felforgattak a szobákban, mégsem tudták őket feltalálni.
A vénnek bizonyosan tudni kell, hová rejtőztek amazok? Hétfalusy nem árulta el vejét és orvosát.
Hóhérai között különösen kitüntette magát borzas Hanák kegyetlen ötletei által; a főúr csendesen beszélt hozzá is:
- Emlékezel-e rá, Hanák, mikor tavaly betegen feküdtél, én tápláltam egész családodat. Mikor legnagyobb fiadat katonának vitték, én váltottam ki. Mikor vetésedet elverte a jég, én adtam gabonát, amin kiteleltél egész családoddal.
Borzas Hanák dacosan törülte meg e csöndes szemrehányásra véres száját, s utálatos büszkeséggel felelt:
- Semmi Hanák! Nem vagyok én mostan Hanák, mert én mostan kuruc vagyok.
A szegény bőrharang nem tudott segíteni urán, csak könyörögni tudott, hogy kínozzák inkább őt, ha tetszik; úgyis ő az oka mindennek, mert ő beszélt a méregről. Bár inkább meghalt volna tőle.
Zudárné mindezt gyönyörködve nézte.
Ott állt összefont karokkal kínzott ellensége mellett; a meleg vér gyakran arcára feccsent arról.
- Nem akar neki fájni semmi - dörmögé magában. - A paraszt ordít, ha bántják, ez meg hallgat, mintha több lelke volna, mint annak. Itt, e helyen veretted meg az én apámat. Emlékezel-e Dudokyra? Itt feküdt, ahol te most; te úgy álltál mellette, ahogy én most temelletted, és gyönyörködtél benne. De az én apám sírt, üvöltött a kínzás alatt, te pedig hallgatsz. Nem nézhettem, ahogy bántják, elbújtam a szobába, de oda is behallatszott ordítása; meghallottam két falon keresztül, és azóta húsz esztendő elmúlt; húsz esztendőn keresztül is hallom. Akarom, hogy sírj te is, és ne mutass ilyen hideg képet; ne csúfold hóhéraidat. Sírj, könyörögj nekik! Lássak könnyet szemeidben, mert addig nem vagyok boldog.
Hétfalusy tompa megvetéssel nézett a fúriára, és összeszorítá ajkait.
Azután mondott neki egy szót; egy lealázó, megbecstelenítő nevet, aminél gonoszabbat nőnek mondani nem lehet.
A némber dühösen sikoltva ugrott oda hozzá, s dühe első gondolatában szívébe akarta ütni a kést.
De mégsem úgy.
Arca elfehérült a dühtől, egész termete reszketett.
- Az is temiattad lettem! - hörgé elfullasztó dühvel. - De nem fogsz gúnyolni érte. Nézd, itt van unokád kezemben.
- Megesküdtél, hogy nem bántod.
- Megesküdtem, hogy meg nem ölöm; de azzá teszem, ami én voltam; és azt is esküszöm az égre, földre és a pokol minden kínszenvedéseire.
- Asszony! - lihegé Hétfalusy, és arcát elhagyta a kemény szilárdság.
- Ugye! - kiálta a némber elcsukló vad sikoltással. - A Hétfalusy család utolsó ivadéka oda fog illeni az utálat házaiba. Nézd, milyen szép! Arca, termete, szemei: ártatlan még, mint az angyal. Ah, ugye, sírsz már! De vért kell sírnod, ősz átkozott, mert amit mondtam, azt megteszem.
- Asszony! Ha istent hiszesz - hörgé az ősz ember kínlódva békói között.
- Nem hiszek! - kiálta az vissza dacos sikoltással.
Abban a percben úgy szökött fel a feje a magasba, hogy termete állva maradt, három hosszú vérsugárt lövellve fel üres vállai közül. A két kéz még kapkodott a levegőben, mintha vissza akarná vonni a szörnyű mondást, s védni magát szörnyű ítélete ellen, azután lebukott előre, visszafordult feje mellé, mely arccal az ég felé esett le, nyílt szája még beszélni akart, a nyelv még mozgott, tán irgalmat, bocsánatot akart kérni az égtől; de már késő volt; hangja nem volt a szájnak többé, a merev szemekről kétszer, háromszor is felnyíltak a szempillák, míg végre fájdalmasan lecsukódtak a halál álmára.
Az elítélt bűnös felett ott állt a bűnök büntetésének alakja - a bakó.









Jókai Mór: Szomorú napok


XVII. Az Úr szólott
A dühöngő némber istenkáromló szavai alatt senki sem vevé észre, hogy Zudár Péter a kastély udvarára érkezett. A sötétben, az általános zavarban feltűnés nélkül férkőzhetett asszonyáig.
Végighallgatá annak őrjöngő beszédét, az irtózatos fenyegetést. Látta a keményszívű főurat kíntól vonaglani nehéz láncai közt, látta szelíd gyermekét összeroskadni a pokoli némber érintése alatt, s azután - végezte, amire el volt hivatva.
Az emberek, kik a borzasztó pillanatban, mint az égből jövő villámot, látták fényes pallosát lecsapni, látták a némbert szörnyen megcsonkított testtel összeroskadni körükben, s vérét széthullani a körülállókon, és azután a bakó félelmes alakját ott mindnyájukhoz közel, kit megölve, eltemetve hittek, régen porrá égve szemeik láttára; egy ideig megkövülve álltak ott körüle, mint akiket elhagyott a lélek.
E rövid ideje a kábult megdöbbenésnek elég volt Zudár Péternek arra, hogy az elalélt leánykát fél kezével felragadja karjára, s másik kezével megfogatva véres pallosát, utat nyisson magának a kapuig.
A lázadók akkor tértek magukhoz, midőn őt menekülni látták.
- Utána! - kiálta Hanák, kaszáját ragadva.
- Utána! - ordíta a bőrharang, felkapva a fáklyát, s előreszaladva úgy teleszórta sziporkával az üldözők szemeit, hogy azok semmit sem láttak köszönetlen buzgósága miatt. Ahol végre egy szűk patakhídon kellett átfutniok, ott hirtelen elbukott, egypár utána siető keresztülesett rajta, a fáklya behullott a vízbe; Zudárnak ezalatt ideje maradt magát a leánykával együtt a patak partja alá elrejteni. Senki sem vette őt észre, csupáncsak maga a bőrharang, az pedig, amint lábra állhatott, elkezde torkaszakadtából ordítani:
- Előre! Amott szalad! Fogjátok el! Tartsátok fel!
És futott nagy igyekezettel, mintha valami nagy díjakat akarna elnyerni, amik az üldözött fejére vannak feltéve, ki ezalatt nyugodtan hallgatá, mint futnak el feje fölött a dobogó hídon keresztül százan meg százan, halált kiabálva fejére, s azután hosszú idő múlva hogy térnek ismét vissza szitkozódva, átkozódva, s panaszolják egymásnak, hogy nem bírták őt utolérni, de majd előkerítik.
Gondolta magában: lesz még idő, amikor meg fogtok engem találni, amidőn nem kerestek.
Az üldöző csapat növekedő dühvel tódult vissza a kastélyba. A bőrharang szidta őket, hogy mért nem siettek akkor oda, mikor már ő nyomában volt. Ő már kezében tartotta a kabátja szárnyát, de kénytelen volt elereszteni, mert nem segítettek neki, s az elfutott a kukoricaföldek közé.
Az ég is szürkülni kezdett már; hajnalodott, de harangozni elfelejtettek reggelre; a harangozónak más dolga volt most. Bodza Tamás parancsára félrehordták a halottakat az udvarról; Ivánt és Zudárnét, meg a szegény Mekipirost. Odaveték őket egy meszes verembe a ház hátuljában, hogy ne lássák hulláikat mások.
A főizgató titkos elégtételt érzett magában, midőn vágytársai így elvesztek mellőle. Ő maradt egyedül a téren, s azt hitte magában, hogy a sors tenyerén hordja őt, és amidőn kezébe adta az egész mozgalmat, kimondá, hogy csak az ész az igazi hatalom, mely uralkodásra van hivatva, és ez az ész - ő!
A tömegre hatni kellett. Valami nagy, emlékből kitörölhetlen jelenet által, mely az ünnepélyes magasság színét adja az eddigi aljas tombolásnak.
Bodza Tamás felállt a kastély lépcsőjére, onnan elmondá a csoportnak, hogy az igazság bajnokai győztek. És most ítéletet fognak tartani, régi görög szokás szerint a méregkeverők fölött. A nép cserepeket vegyen kezébe, két veder áll a tornác előtt, egyikben az élet, másikban a halál. Ki hova jónak látja, vesse szavazócserepét. A klasszikus idők osztrakizmusa ez.
- Ti lesztek az archonok, akik ítélni fognak, hogy lássa a világ, miszerint mi rend és törvény szerint gyaktoroljuk a hatalmat, melyet fegyvereink szereztek. Üljetek körül, és vezessétek elénk a vádlottat.
A csajhos népnek tetszett ez a mulatság.
Eddig csak olyan formában jutott ki számára az alkalom, meglátni a tekintetes törvényszéket, mikor valami vétségeért felvitték a vármegyére megvasalva, s két hajdú barátságos kísérete mellett odaállíták a zöld asztal végére, mely mellett fényes, kardos urak ültek, és olvasták rá a törvényt a nagy, kutyabőrös könyvekből; most pedig, íme, egy főúr áll a törvényszék előtt, és a bírák mind csimbókos hajú földiek, ott körül gubáikra letelepedve; akik nem is írnak, nem is olvasnak, hanem ítéletet mondanak, ahogy szívök szerint tetszik. Mind helybenhagyták Bodza Tamás indítványát, ki maga nagy tekintéllyel felült a tornáclépcső legmagasabb fokára, s inte alattvalóinak, hogy hozzák eléje a főurat.
Nem nagy fáradságba került az, meg sem kellett őt kötözni; amint eloldák a vasrácstól, összeroskadt, s úgy maradt, ahogy leesett.
Akkor feltették őt egy gyalogtargoncára, s úgy vitték az areopág elé.
Egy jámbor paraszt megszánta, hogy oly pőrén feküdt ott a hűs reggeli szélben, s ráterítette gubáját. Hanem azért ez is halálára fog szavazni.
Borzas Hanák azután oda állított a háta mögé egy vályogvető cigányt, hogy tartsa őt egyenesen, s ha vallani nem akar, integesse a korbáccsal.
Bodza Tamás előhozatta a kastélyban meglelt katulyát a vismuth-porokkal, s azt óvatosan felnyittatva, odahelyezteté a főúr elé.
- Te, nagy bűnös, felelj az én kérdésemre igazán. Miért küldték tehozzád a vármegyétől ezt a sok mérget?
Az ősz nemes hallgatott.
A cigány dühödten vágott galambfehér fejére a nehéz korbáccsal.
Ez ütés hangjára egyszerre elkiáltá magát egy haragos hang a mester háta mögött.
- Megálljatok! Megálljatok, ti ökrök, ti marhák, ti szarvasállatok!
Bodza ijedten ugrott fel helyéből, a bámuló néptömeg csudálkozva látta a kastély folyosójáról előrohanni doktor Sarkantyúst.
A derék férfiú jól el volt rejtve az ifjú Széphalmival egy kandalló vak fülkéjébe, s ott hallgatta az egész rémjelenetet, de mikor odajutott a dolog, hogy gyógyszerei miatt vádolnak valakit mérgezéssel, nem tűrhette tovább a hallgatást, kirúgta a szőnyegajtót, s kirohant a lázadók közé.
Az ifjú Széphalmi rémültében elájult, midőn rejtekét felfedezve látta, azt úgy voncolták ki lábánál fogva.
A tömeget újra vérittas mámorba hozta e váratlan öröm, hogy a két elrejtett üldözött is kézre került. Széphalmit addig ütötték, míg eszméletére tért, az orvost pedig odakötötték háttal Hétfalusyhoz.
Doktor Sarkantyús az egész tusa alatt nem szűnt meg a lázadókat szidni, kik ostobául gyanúsítják az orvosi tudományt, s iparkodott Bodza Tamást felvilágosítani, hogy mennyire tévedésben van e katulya tartalma felől.
Csak Széphalmi viselte magát méltatlanul; sírt, könyörgött, térdre esett, ígérte, hogy mindent ki fog vallani, csak ne bántsák, ne öljék meg. Ő nem bűnös. Szidta az orvost, amiért ez átkozott szerekkel ilyen veszélyt hozott a házra, s amiért rejtekhelyét őrült módra elárulta.
- Széphalmi úr - viszonza doktor Sarkantyús -, én önt igen silány embernek tartottam teljes életében, és ebben a hitemben megmaradok. Ha ön nyugton meg tudott maradni rejtekhelyében, midőn idekinn önnek egyetlen, soha nem látott leányáról beszéltek; tudta akkor lélegzetét elfojtani, tudott reszketni, tudta füleit bedugni, én meg tudok szembeszállni a halállal, mikor egy égre kiáltó hazugságot kell megcáfolnom. Tudtam én azt önről, hogy ön gyáva, még akkor, midőn egy piócacsípéstől elájult, s egy szemölcskivágásnál nem szégyenlett sírva fakadni. Ön gyáva, silány ember, én pedig nem vagyok az; én saját lábam csontját kétszer törtem el önkényt, mert rosszul forrt egybe, s kész vagyok még a nyakamat is kitörni, hogy az igazságot bebizonyítsam. Ez az én mondásom. Ki van hát itt, akivel beszélni lehet?
Az orvos még megkötözve is hatni látszott a tömegre. Bodza Tamás sietett szavába vágni:
- Azt állítja ön, hogy a nemesek nem mérgezik meg a parasztokat?
- Az is bolond, aki ilyent kérdezni tud.
- Tehát mi az, amitől az emberek országszerte halnak?
- Halnak az ő bűneik miatt. Halnak egy rettenetes ragálytól, mely benne van a levegőben, a földben, az ételben, italban, amit isten adott, a nappali forróságban, az éjszakai hidegben, és megöli az urat úgy, mint a szegényt, személyválogatás nélkül, mely meg fog benneteket is látogatni, ha ma nem, holnap, és kiveszi a dézmát házaitokból, és megtalál benneteket az erdőn, a mezőn, a lakadalmas házban, ha mindjárt minden nemesembert megöltök is e helységben; ezért okosabban cselekesztek, ha eloldjátok a kezeimet, és ki hagyjátok osztani magatok között ezt az áldott ellenszert, amivel isten segítsége mellett kikerülhetitek a bajt.
Bodza Tamás megütközve tapasztalá, hogy a lázadók egy része hajlani kezd a szóra; hirtelen római szobor állásba helyezé magát, s erős hangon kiálta:
- Doktor! Én azt mondom, hogy ön hazudik. Senki ne nyúljon e fehér porokhoz, mert ezekben a halál lakik! Ha azt állítja ön, hogy ez a por nem méreg - vegye be!
Ez ötlet visszhangra talált.
- Úgy van, úgy van; nyelje le, amit hozott, ha nem méreg. Az orvos nem szerette ezt a gonosz ajánlatot, de ezt nem volt szabad észrevetetnie.
- A halál onnan felyülről jő - szólt a mesterhez nyugodtan. - Az orvosság nem enni való dolog, hogy azt egészséges ember felkanalazza. Egyébiránt, hogy meggyőzzelek benneteket állításom igazsága felől, szívesen beveszek a vismuth-porokból.
Bodza Tamás maga ment oda hozzá, egy papírral beletöltött a megkötözött férfi szájába.
A körülállók odatolongtak körüle, és kíváncsian lesték, hogyan fog meghalni tőle.
- Nézzétek, hogy zöldül az arca - szólt a mester gonosz fantáziával ingerelve a nép képzelődését. - Mint merednek ki szemei! Hogyan sápad!
- Az én szemeim nem merednek, mester; hanem a tieid - szólt nyugodtan az orvos. - A te arcod sápad, reszket. Mondom, hogy a halál onnan felyülről jő, és nem az én poraimból.
Bodza Tamás tántorogva kapaszkodék a mellette álló Hanák karjába. Már korán reggel óta érzett valami kábító zsibbadást tagjaiban; néha facsaró görcs ragadta meg belső részeit, s olyankor mindig valami mondhatlan rémület támadt lelkében; de az mégis elmúlt mindig, s nem akart panaszkodni róla.
Most újra meglepte az a névvel nem nevezhető ijedség, melynek hatása alatt a legbátrabb férfi halálsápadt alakká lesz, mint aki azon ellenségét érzi közel, aki ellen nincs védelem.
Az orvos leghamarább észrevette kínzóján a facies hyppocratica borzasztó tüneményét, s midőn azt mondá neki: ,,Ime, a te arcod halálszínű", akkor beletaszítá őt a megásott sírba, oly menthetlenül, mintha késsel szúrt volna szívébe.
A lázadók borzadva tekintének a mesterre, ki nehány percig ámolyogva állt előttük szörnyen elváltozott arccal, merev szemei körül ónszínű karikák, arcai beesve, ajkai elsárgulva, egész tekintetében a hűlt rémület torzképe; azután egyszerre felordítva bukott le a lépcsőről, s azon percben tagjai összezsugorodtak, úgy hengeredett az orvos lábaihoz, kíntól iszonyúan ordítva:
- Irgalom istene, irgalmazz!... Doktor, segíts rajtam, mert meghalok!









Jókai Mór: Szomorú napok


XVIII. Az előre megásott sírok
Hétfalusy Imre sietve érkezett meg a tábornok parancsával a zárvonalnál parancsnokló tiszthez. Az huszonnégy fegyverest adott rögtön a tábornok segédének vezénylete alá, nem tudhatva, hogy a többire nem lesz-e másfelé szükség.
Imre nem is mulasztott több időt azzal, hogy másik parancsnokhoz is menjen, hanem elindult a huszonnégy vitézzel egyenesen Hétfalunak.
Csak hárman voltak lovon, a tábornok segéde, Kamienszka és ő, a többi gyalog volt. A legnagyobb erőfeszítés mellett is betelhetett négy óra, míg Hétfaluba bevergődhettek.
E hosszú út alatt mindent elmondott Mária Imrének, amit családja felől tudott. Semmi sem háborítá beszélgetésüket, az út üres volt és nesztelen.
Amint az első csárdához értek, az is csendes volt már, ajtók, ablakok kitépve helyeikből, széttört hordók, üvegek, palackok cserepei az úton elszórva, közbe egyes vérfoltok, mikbe valaki begázolt, s messzire meglátszottak léptein a vérnyomok...
A kis csapat hallgatva vonult tovább.
Pár óra múlva az útféli erdők között három alakot vettek észre a cserje közt bujkálva, akik, meglátva a katonákat, megálltak, s egy közülök nagy sebesen iramodott feléjök; mire odaért, úgy elfáradt a futásban, hogy szóhoz sem bírt jönni; csaknem elbukott, ha Imre kantárjába nem fogózik.
Imre megismerte benne a jámbor bőrharangot.
- Mi történt, öreg? - kérdé tőle aggodalmasan.
- Jaj, ifjú uram, rettenetes dolog történt. Nem lehet azt szóval elmondani. Csakhogy ezt az ártatlant megszabadíthattuk bajjal. - Miféle ártatlant?
- Hát ezt a gyermeket, a nagyúr unokáját, akit Zudár titokban felnevelt, a hóhérné elárulta. De az is meglakolt már. Most ezt halálra üldözik. Én rejtettem el őket a híd alatt, s parasztgúnyát adtam rájuk, úgy szöktettem idáig az erdőn keresztül.
Kamienszka e szavakra leszökött lováról, s a gyermekhez futott, az egészen ki volt már fáradva, lábacskái összekarcolva, sebezve, csak Zudárba kapaszkodva bírt még előrehaladni.
A bakó megismerte áldást hozó ifját, bár annak más alakja volt most, mint akkor. Most harcolni jött ő. Lehajolt hozzá, és megcsókolta kezét. Mondá neki, hogy most már az ő kezei is tiszták, mert olyan vérben mosta meg azokat, melynek kiomlása kedves volt az isten előtt.
A parancsoló tiszt ágakból hordágyat készíttetett, s arra fektetve az alélt leánykát, négy fegyverest rendelt mellé, hogy szállítsák a kis csapattal tovább. Ott legnagyobb biztosságban leendett.
A bőrharang ezalatt mind elmondá a rémeseményeket, mik estétől reggelig történtek a kastély körül. Ő akkor hagyta el a helyet, mikor a doktor és Széphalmi is kézre kerültek.
Imre elfulladt az iszonyattól.
- Sietnem kell apámat megmenteni vagy meghalni vele - rebegé elkeserülten.
A segédtiszt marasztani akarta, hogy várjon, míg ők is odaérhetnek; nem hallgatott rá. Egyedül is kész volt a veszélynek nekirohanni. De hiszen nem volt egyedül. Ott volt mellette bátor kedvese: szerelemben egész nő, bajban egész férfi, és az nem maradt el tőle.
- Bátorság, bizalom! - biztatá őt, megszorítva kezét, s azzal a daliapár elvágtatott előre a gyepes úton.
*
Numa Pompilius elestével az utolsó maradványa is elmúlt a lázadásból minden rendszernek.
Az elbukott népvezér esete csak kétségbeejté őket, s nem tanítá semmi jóra; az ott halt meg fél óra alatt soha nem látott kínok között lábaik előtt; majd jajgató némberek vegyültek a tömeg közé, kiknek két-három halottjuk lett házuknál néhány óra alatt, a roppant helységet egy szörnyű jajkiáltás vette fel. Mindenki elveszté eszét, fenevad lett az ijedelemtől. Az utcákon hevertek a haldoklók, senki sem nyúlt már hozzájuk. Apa nem ismerte fiát, testvér nem testvérét többé... És mindezen irtózatért az uraknak kelle lakolni.
Úgy volt nevelve a nép, hogy mikor kalitját kitörte, saját gazdáit tépje szét.
Nem hallgatott többé senki vezényszóra, csak aki új ötletet tudott mondani, az volt a parancsoló.
A borzas Hanák jutott egy szörnyű gondolathoz.
- Ez a három nemes úr ne heverjen itt hiába; menjenek sírt ásni; ássanak sírt saját maguk számára.
Azzal eloldák kezeiket, ásót, kapát hoztak számukra, s kimutatták nekik a kastély udvarán a helyeket, ahol sírt ássanak maguknak; szép helyeket szántak nekik, egy-egy terebély vadgesztenyefa tövében.
Az öreg Hétfalusynak nem volt emberi ereje ily munkához, doktor Sarkantyús pedig határozottan kimondá, hogy őt, aki bolondul akar cselekedni, megölheti, de hogy ő tegye azt a bolondot, hogy saját magának még sírt is ásson, arra ugyan nem fogják kényszeríthetni.
Csak Széphalmi fogadott szót. Ő térden állva fogadta, hogy csak ne kínozzák, inkább megássa mind a három sírt magának és társainak.
A zendülők odanyomták kezébe a kapát, s gúnyolódva tanogatták, hogyan hányja ki a földet a veremből; azután belefektették, hogy mérje meg: elég hosszú, elég mély-e?
Úgy kacagtak e tréfának!
Egyszerre pariparobogás hangzott, s két lovag vágtatott az udvarra, kivont karddal jobbjaikban.
Olyan váratlanul jöttek, hogy csak a kapuban ácsorgó némberek sikoltozása értesíté felőlük a dühöngő csapatokat.
- Fiam! - kiálta, végső erővel felemelkedve helyéből az ősz nemes.
- Atyám! Atyám! - sikoltá az ifjú, s azzal a legsűrűbb néptömeg közé vágtatott, jobbra-balra osztva súlyos csapásokat, míg odatört atyjának kínzott teteméig, s ott elfeledkezve magáról és a pillanat minden veszélyéről, lerohant nyergéből, s ráborult atyjára, s átölelte őt zokogva.
Az ádáz nép egyszerre rárohant veszett rikoltással, amidőn egyszerre két lövés dördült el, s két támadó holtan rogyott le az apa és fiú mellé. Ezek Mária lövései voltak, ki azzal hirtelen leugrott lováról, s felrántá Imrét:
- Most vívni kell életre-halálra, és nem sírni, férfi!
Az ifjú hirtelen magához tért, felragadta kardját, s azzal a két bátor nekitámadt a gyáva tömegnek, s dühödt viadallal kezdte azt a kastély ajtajától visszaszorítani.
Nemsokára hárman lettek; a doktor vérszemet kapott, s midőn a figyelem elfordult róla, felragadta a neki szánt ásót, s úgy ütött vele nyakszirton egy szotyákot, hogy az menten elfeledt beszélni.
- Ide hozzánk, Széphalmi úr! - kiálta a vitéz doktor, a vívókhoz csatlakozva, de Széphalmi nem fogadta szavát; a megásott sír szélén térdre esett őrei előtt, úgy könyörgött, hogy ő nem bánt senkit, tehát őt se bántsa senki. Ott azután egy nagy pőröllyel ráütöttek a fejére, hanyatt beleesett a sírba, és meghalt.
Egy merész csapás után, mellyel Imre a leghatalmasabb pórlegény karját könyökben kettévágta, a támadók harckedve alábbhagyott, elkezdtek hátrább húzódni és távulról káromkodni. E rövid időköz elég volt arra, hogy a nemes vívók a kastély ajtajáig juthassanak, s azt maguk után bezárhassák, az öreg Hétfalusyt kiszabadítva gyilkosai kezéből.
Szerencsére benn a kastélyban egy sem volt a lázadók közül; nem volt már ott keresni többé. Minden porrá törve, széthasgatva, kiürítve; a nagyobb rész lenn a pincében dőzsölt, és mozdíthatlan állapotban volt.
Hétfalusy Imre ölében vitte atyját - most már édesatyját a pitvarba, egy felhasgatott szőrderekaljra lefekteté, s akkor átölelte őt, és az apa visszaölelte gyermekét, eltaszított, elátkozott fiát, és egyik sem tudott egy szót is szólni. Öröm volt az és fájdalom, mit névvel nem nevezhetni.
És most a védelemre!
Ők hárman az egész kastélyt meg nem védhették a visszatérő bőszült nép ellen, mely ha az ajtón be nem mehetett, felmászhatott az ablakokon; legcélszerűbb volt csupán egy szobát oltalmazniok. Erre legalkalmasabb volt a családi levéltár, vassal bélelt ajtajával.
Csak az volt a védelem célja, hogy a katonaság megérkeztéig fenntarthassák a nép ostromát.
Nehány pillanat múlva újra hangzott a zendülők ostromzaja. Kövek repültek be az ablakon, ütések csattogtak az ajtón; káromkodás, vad fenyegetőzés rivallt a tornácon. Az udvaron tolongó nép felemelte fejére a két agyonlőtt pórt, nehány véres arcú ember sebeit mutogatta; egy özvegyasszony, az elesettek egyikének neje, síró gyermekét tartá feje fölé, s ádáz keserűséggel lázítá a népet kegyetlen bosszúra.
Egy ablaka volt a védett szobának az udvarra, s egy ajtaja a folyosóra. Az ablak védelmére Mária állt, az ajtóéra Imre. Az orvos ezalatt hivatalához illő nyugalommal kötözé be Hétfalusy vérző sebeit, saját ingét tépve széjjel kötölékül.
A lázadók már elfoglalták a tornácot, a hátulsó ablakokról lopózva be a kastélyba; diadalmas üvöltésük visszhangzott a boltozatok között.
- Imre! - szólt az öreg nemes fiához. - Jer hozzám közelebb. Az ifjú odalépett szenvedő atyjához, fél térdre ereszkedve mellé.
- Isten úgy akarhatja - rebegé az agg -, hogy egy óra múlva mind a ketten ítélőszéke előtt álljunk. Igérd meg nekem, hogy nem fogsz engemet vádolni ott, hogy keserű atyád voltam, nem mondod el, hogy halálra üldöztelek. Fogadd meg, ígérd meg!
- Szerettelek, és szeretni foglak - zokog az ifjú, megcsókolva azt a reszkető kezet.
- Ne váljunk el egymástól sírva - szólt az öreg tovább. - Tegyünk úgy, mint akik örülnek, hogy egymást viszont feltalálták. Tegyünk úgy, mint mikor az apa megáldja fiát, aki elmegy a hosszú útra.
És akkor reszkető kezeit fia fejére nyugtatá, míg szemei az eget látszottak keresni, és néma ajkai egy emberektől nem hallható imát rebegtek a sors láthatlan urához.
- És mármost eredj arra a hosszú útra!
Mária odalépett hozzájuk.
- Munkára, barátom! A gonosz játék kezdődik! Ha fél órát nyerünk, egész életet nyertünk.
Hétfalusy suttogva kérdezé fiától:
- Ki ezen tünemény itt, aki másodszor száll le az égből mentségemre?
Imre tétovázva tekinte Máriára. A nő biztatólag nézett rá vissza:
- Miért ne mondanád ki? Én nőd vagyok; a hírhedett Kamienszka Mária, aki nem most van először a csatában. Bizalom, atyám, kebleden van fiad, egy óra múlva egyetlen unokád is ott lesz; gondolj az istenre, és ne csüggedj!
Hétfalusy megdicsőülten emelé fel kezeit arca elé, s indulattól meleg szóval susogá:
- Nem lehet, én istenem, hogy ez órában meghaljak.
Az ifjú és bátor neje megszoríták egymás kezét, azzal védállásaikba mentek, amire legfőbb idő volt már.
Az ostromlók beszaladgálva az egész kastélyt, végre ráakadtak a bezárt ajtóra, s azon percben vadállati véröröm üvöltésével rohantak annak feszítővasaikkal, míg más rész az ablak keresztvasait verte ki helyükből éles csákányokkal.
A védőknek gazdálkodniok kellett a lövésekkel, mert csak négy töltényük volt; a védelem eszközeit tartogatni kellett az utolsó percre; minden silány lélekre nem lehetett a halált elvesztegetni.
Az ostromlókat nem lehetett a halállal rémíteni többé. Mária több ízben odatartá a pór homlokához pisztolya végét, ki legjobban dolgozott a keresztvas kifeszítésével; az meg sem mozdítá fejét. A dühöngők legnagyobb része olyan ittas volt, hogy félni sem tudott. Benyúltak kezeikkel az ablakszárnyakat kinyitni; Mária odavágott a karddal a kézhez, s egy perc múlva megint visszanyúlt ugyanaz a véres kéz, csonka ujjaival. A seb sem fáj már többé.
Az az időszak állt be, amikor az ostromlottak percre kiszámíthatják, meddig tart még az élet, amikor az adott és vett csapások csak kicserélt pénz; amelyiké hamarább elfogy, az elveszett.
Mária tovább bírta védeni az ablakot, mint Imre az ajtót; egyszerre az egyik küszöb nagy zuhanással omlott be, s rést nyitott a kívül álló ostromlóknak, kik egyszerre a nyílásnak rohanva, hasztalanná tették az ifjú erőfeszítését a döngetett ajtót tovább fenntartani.
Mária meghallá Imre rémületkiáltását, s azon percben elfeledkezve saját veszélyéről, otthagyta az ablakot, és futott kedvese segélyére.
Nehány pillanatig dühödten erőködtek a lázadók betörni a nyíláson, a két villámgyors kard döfései legyőzték a durva erőszak túlsúlyát, a két vívó ura maradt a helyzetnek mindaddig, míg az ablak felül ostromlók be nem törnek, vagy hátulról le nem lövik őket.
Ezt minden pillanatban kellett várniok.
Mária rebegve súgá Imrének.
- A lövéseket tartogasd utoljára. Az egyiket az ellenségnek, a másikat nekem, élve ne jussak kezükbe.
Azonban az ablak ostromlói egyre késtek, az ajtó felül támadók is kezdtek széledezni; mindenki csodálkozva vevé észre, hogy a közeli lárma alábbhagyott, s pillanatnyi szünet állt be.
- Felmentőink jőnek! - kiálta Mária, s azon pillanatban hallani lehetett a riadó dobpörgést, mely a kastély felé közeledett.
A lázadók otthagyták az ostromlott ablakot, s a kapuk elé tódultak.
Az utolsó dobütés jelenté, hogy a katonaság a kastély elé érkezett.
Csak huszonöt férfi volt, azok is mind újonc ifjak, és ellenükben ezernyi zagyvalék csoport hirtelen szerzett fegyverekkel és annyi vérszomjjal, mennyi egy egész tábornak elég.
A vezénylő ifjú tiszt kis csapatja élén állott, s midőn körülözönlve látta magát a féktelen szilaj hadaktól, bátor hangon felszólítá őket, hogy térjenek házaikba vissza, tiszteljék a törvényeket, adják ki az elfogott urakat és lázító vezéreiket.
E bátor felhívásra kivált a tömeg közepéből borzas Hanák, s mellére ütve szólt:
- Nem térünk addig házainkba, amíg egy kastély lesz az országban; csinálunk törvényeket magunk, amilyenek nekünk kellenek, kiadjuk a fogoly urakat, de halva; ha pedig vezér kell közülünk való, fogj magadnak egyet, ha bírsz!
Szavainak nyomatékául megcsóválta borzas Hanák feje fölött a furkósbotot, s a tiszthez sújtott vele bolondul.
Ez kardjával felfogta a csapást, s azon pillanatban egy fiatal újonc úgy szúrta keresztül a kérkedőt, hogy a szurony vége a földben akadt meg.
E véletlent jeladásnak vette az egész kis csapat, s egyszerre sortüzet adott a lázadók sűrű csoportja közé.
És azzal vége volt a rémes tragédiának.
Egyetlen dördülés szétszórta az egész kísértet-tábort; halottak maradtak az udvaron, a többi szótlanul futott szét keresztül sövényeken, palánkokon, futott haza, elbújt, jámbor arcot öltött, megmosta kezét a vértől, és elhallgatott.
A megszabadultak ölelő karokkal fogadták bátor megmentőiket. Csak egy óranegyed még, és azok igen szomorú emberekre találhattak volna itten.
Doktor Sarkantyús azonban mindenekelőtt azt sürgeté, hogy az egész társaság siessen innen a székvárosba, mert ha megmenekültek a véres haláltól, utolérheti őket a sápadt halál. A dögvész iszonyú mértékben dühöngött már a helységben, a haldoklók künn fetrengtek az utcákon. Ő maga ott kívánt maradni, hivatalos kötelezettségéhez képest meglátogatandó azok házait, kik őt egy órával elébb összekínzák, s kiknek családjaik szenvednek tán odahaza ismeretlen nyavalya kínjai közt. Hanem kíséretül mindenesetre kikért magának egypár fegyveres embert, mert a ,,tatár legyen ott doktor, ahol a betegek megitatják az emberrel a saját orvosságát".
Hétfalusy megérte, hogy elveszett unokáját megölelheté. A gyermek elfogadta őt nagyapjának, de arra kérte, hogy legyen ezentúl is a jó öreg Zudár az ő édesapja, aki őt oly nagyon szerette.
Hétfalusy némán intett fejével, s megszorító nagyúri kezével a hóhér durva tenyerét. Nem mondaná senki a gyermeknek, hogy bizonyára édesapjának hívhatja ő azt ezentúl is, mert aki valóban az volt, aki őt elvetette magától, az most irtóztatón eléktelenítve fekszik olyan sírban, melyet önmaga ásott magának.
Hétfalusy meg sem említé vejét soha.
Hintaját előkerítve, abba befekteték; a kis Elizke mellette ült, és ölében tartotta fejét. Óh, ő már nagyon megszokta azt: öreg embereket ápolni.
A hintót lóháton ülve kísérték Imre és Mária a székvárosig. Még egyszer kellett azután keresztülvágniok magokat gyülevész fegyveres nép csoportján, azontúl békében jutottak el a székvárosba.
A tábornok rendelést adott a határzár-pontokon, hogy ha Hétfalusy megérkezik, egyenesen az ő házához szállítsák. Határtalan volt a derék férfi öröme, midőn házánál elfogadhatá - egykor halálos ellenségét.
Most már megbocsáthattak egymásnak.
Hétfalusy megtudta, miért hagyta el a tábornok oly rögtön leányát, s a vas férfi hogyne bocsátott volna meg annak, aki őellene sokat vétett, de mindazért megszenvedett.
A lélekizgalom fenntartá a roncsolt test életét.
Hétfalusy még azután fél évig élt, testi sebei begyógyultak lassan, lassabban a lelkiek. Látta egyetlen fiát boldognak a legnemesebb, a legritkább nő szerelme által; látta kis unokáját szépnek, okosnak, szeretetre méltónak; érzett jótékony örömet, midőn ellensége családi boldogságában gyönyörködheték, és sokszor nevezte Kornéliát kedves jó lányának. Méltán is.
Egy jóltevő szélhűdés küldé őt haza az ő halottaihoz a hétfalvi családi sírboltba.
Imre nem maradt azontúl e vidéken.
Elutazott neje jószágaira, a kis Elizkével együtt, s elhagyta örökre e tájat, melytől oly szomorú emlékek száműzték.
Velük távozott el Zudár Péter is. Nem folytatta többé szomorú hivatalát. Ama mestervágás után többé nem vette kezébe a pallost. Isten parancsára sújtott legutolszor, emberi parancsra nem akart többé halálkaszája lenni.
Ott Kamienszka jószágai közelében bérlett egy kis telket, ott ápolta virágait, dinnyéit, játszott a fehér galambokkal, tengeri nyulacskákkal, és eljárt a templomba mindennap, és énekelte áhítatos zsoltárait. Senki sem mondta volna róla, hogy valaha... A hétfalvi három ház pedig pusztulóra vált.
A magányos, elégett lak sohasem épült fel többé; az úri kastély nem népesült meg lakókkal, félt belemenni új család, mint amely házban kísértetek járnak. Ablakait berakták téglával, kertje elpusztult, lépcsői leomlottak; enyészet dolgozik rajta.
A mohos tetejű viskó tartotta magát legtovább. A vén kuvik alig bírta már tagjait, mégis elvánszorgott odáig estenként, hol a Hétfalusy család nagy, fényes sírboltja állott, s ott leülve a vasajtó elé, tartott mindenféle botor beszédeket, mintha valakivel feleselne.
- Lám, lám, öreg Hétfalusy, mondtam ugyé; én böjtöllek ki téged, nem te engem. Milyen kevés hellyel beéred most; milyen csöndes ember vagy most. Jóllaktál valahára földdel, olyan éhes voltál rá életedben mindig. Pihennél már, ugye, hogyha én nem volnék. Vagy bánod, hogy nem folytathatjuk a pörpatvart? No, majd ha én is megtalálom azt az ajtót, amelyiken te kimentél, akkor megint újra kezdjük...
Órákig elbeszélget ott ilyen ádáz, bohó szavakat, amikre senki sem ügyel. Ami por, az elnyugodott már, ami szellem, az megtért az égbe; nincs, aki feleljen neki.
A mohos tető is mindig összébb roskad; egyszer majd csak a vén kuvik is kimarad fészkéről, anélkül, hogy valaki elsiratná. Erdők vadait, mezők madarait ki vehetné számba!




