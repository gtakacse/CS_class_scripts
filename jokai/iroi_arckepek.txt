




Jókai Mór: Írói arcképek


Magyar költők sorsa
Kedves hazámfiai, kik csendes örömmel nézitek, mint virul fel lassankint édes hazai nyelvünk, kik tetsző dicsekedéssel halljátok, mint emleget bennünket a külföld költőinkről, íróinkról, s ti is elégedetten mondjátok egyikre is, másikra is: ,,ez a mienk!" - halljátok meg néhány együgyű szóból tőlem: mi a magyar költők sorsa? mi az élete, mi a halála azoknak, kiket Isten arra hívott el, hogy lennének a költészet felkentjei a magyar nép előtt?
Nyolc esztendeje annak éppen, hogy Pestre jöttem, a hazai műveltség középpontjára, hol tiszteletemnek annyi tárgya volt együtt s nem volt lelkemnek forróbb óhajtása, mint azon közbecsülésnek csak egy kis részét is valaha kiérdemelhetni, melyben költészetünk dicső bajnokai részesültek.
Egy ifjú barátom állt mellettem e pályán, oly idejű, mint én, de akaratra, szenvedélyre erősebb; ki mint költő halhatatlan nevet szerzett magának s senkitől nem segítve, senkitől nem vezetve, a csillagok magasságáig vitte nevét, onnan hullott alá, éppen mint a csillag, melyről senki sem tudja, hová esett?
Az én pályám nem volt annyi küzdéssel összekötve, engem jó tanáccsal, jó akarattal fogadtak mind kortársaim, mind idősebb koszorús íróink, s ha valamit haladtam azóta, nekik köszönhetem.
Ma egy hete jöttek ezek a gondolatjaim; a múzeum teremében hangverseny adatott egy elhúnyt magyar költő árváinak segélyezésére.
Garay, Vörösmarty, Bajza, Czakó, Nagy Ignác.
Ők voltak a legelsők, kik őszinte szeretettel, pártolva, védve emeltek magukhoz.
Garay maga a költői szüzesség, az erények dalnoka, tiszta nemes lélek; aki egyszer is beszélt vele, lehetetlen volt, hogy meg ne szeresse. Ő nem ártott soha senkinek, szeretett mindenkit, békíteni tudott háborgó ellenfeleket, s olyan jó, kedves férj volt otthon, olyan gyöngéd atya gyermekei között: másképp nem is lehetett őt látni az utcán, mint vagy egyiket, vagy másikat vezetve kezénél fogva. Csekély fizetése volt, szűkölködött is sokat; de gyermekeire nagy gondja volt, s tudott munkálkodni értök.
Munkálkodni! de hogyan munkálkodni! Reggeltől estig valami csekély hivatal foglalta el: nappal igen ritkán dolgozhatott költői művein, mert óráira fáradságos munka volt szabva. Tehát éjjel dolgozott. Tizenkét esztendeig folyvást három órakor reggel kelt föl dolgozni, s mikor a szemközt levő paloták függönyeit félrevonták az ablakról, már akkor Garay egy munkában kifáradt, hogy hozzáfogjon a másikhoz. Később, midőn e megölő életmóddal fel akart hagyni, már nem teheté: a három órai harangszó elverte szemeiről az álmot és soha többet nem tudott azon túl nyugodni, - költői képzelet csengő-bongó tündérei kiszólították az ágyából, és írt, mint aki siet; - mert rövid az élet.
A múlt év tavaszán találkoztam az utcán egy tapogatódzva haladó férfival, kit egy kis gyermek vezetett. Merően, homályosan tekintő szemein meglátszott, hogy ő nem lát engem. De én megismertem őt. Garay volt. Megszólítám. Szavamról megismert. Mosolygott, kezemet megszorítá, üdvözölt. - E mosolyban, e kéz hideg szorításában, e hang leheletében már benne volt a halál. Kérdezém tőle: hogy van? Rekedt, sípoló hangon válaszolt: ,,még tavaly csak egy krajcárt értem, már most érek két krajcárt."
És nevetett hozzá, hogy a könny kicsordult a szememből e szomorú nevetésre.
Ezt a tréfát azután sokszor elmondta még, midőn egészsége felől tudakozódtam: hol két, hol három krajcárra becsülte magát. - Most már gyémántokat érsz jó öreg barátom, most már el vagy temetve. - Meg kelle halnod, hogy bebizonyítsa a nemzet: mennyit értél neki?
Vörösmarty nevére emlékezem ezután. Akadunk néha az életben emberekre, kikről az a gondolatunk támad: mint szeretném, ha ez az ember az apám volna! Vörösmarty ilyen; egy neme a fiúi érzelmeknek az, amit ifjabbkorúak láttára érezni kénytelenek. Az a tiszteletreméltó szelíd arc, mely aranytisztaságú jellemét tükrözi vissza s lelkének hajthatlan ereje mellett annak kedves szelídségét mutatja. Ki ne ismerné a magyar hősköltemények dalnokát? ki ne olvasta volna az ősök harcait, miket Vörösmarty költészete elénk varázsolt, hogy szinte reszketni érzők alattunk a földet és haragtól reszketni keblünkben a szívet, midőn őt olvastuk? A harcok költőjének arcát én nem tudom úgy képzelni, hogy haragudjék. Sohasem látta őt senki haragudni. Midőn legelőször megismerém, boldog házassága első éveit élte; apró gyermekek játszottak térdein; elbeszélgettünk az írók pályája felől, ő kedélyesen mondá: ,,más nemzet írói vénségükre megnyugosznak babéraikon, nekünk nyugalomra tán szalmazsák sem jut." Irodalmunk feje, összetartó kapcsa, családatya volt ő. Szigorúbb sors most falun kényteti élni. Szántani, vetni kell a költők patriarchájának. Ámde azért ő buzgón dolgozik most is, nevét újra meglátandja ragyogni a magyar közönség. - Midőn kezeitekbe fogjátok venni e műveket, kedves honfitársaim, gondoljatok reá: aki azon ifjú tűztől szikrázó sorokat írta, annak hajfürte ősz! és annak hajfürtei a nemzeti dicsőségen fáradozásban őszültek meg s jutalma nem volt e fáradságnak...
Bajza ifjabb életkorra nézve Vörösmartynál. Igen sok köszönni valója van Bajza irányában egész irodalmunknak, ő maga egy új korszakot teremtve abban, és olyan korszakot, melyre sóhajtva gondolhatunk vissza ma is. Küzdött sokat, tömérdeket írt, munkái által köztisztelet tárgya lőn az egész hazában. Sokáig minden irodalmi vállalat élén lehete őt látni; józan elméje, tudományos műveltsége, magas költészete eszményképpé avatták őt. - Négy év óta hírét sem hallani. Hova lett? kérdi néha egy-egy ismerőse; - a felelet egy sóhajtás. Néha találni az utcán egy férfit csendes, halk léptekkel ballagva, szemöldei mozdulatlan homloka elejére összevonva, szép, kifejezésteljes szemei merően maga elé szegezve; rendesen egy szép, halavány, szelíd arcú ifjú vezeti. Ez Bajza és gyermeke. Emeljetek kalapot előtte és haladjatok el mellette csendesen. Ő nem ismer senkit; nem ismeri önmagát sem. - Ez a költők sorsa!
Ki volt Czakó? Legjobb színműíróink egyike. Sokat írt és igen jó munkákat, igen sok dicsőséget aratott. És midőn már sok munkát írt, és sok dicsőséget szerzett, egyszer az történt, hogy nem volt képes keresményéből az életfenntartásra legszükségesebb költségeket fedezni. Pedig munkái mindenütt diadalt arattak a kerek hazában. És szerzőjük éhezett. Gazdag és előkelő család fia volt. Atyját egy szerencsétlen szenvedély tette tönkre. Az aranycsinálás tudományát iparkodott felfedezni, erre elköltötte egész vagyonát, s fia a nyomornak, ínségnek lett általadva. Atyja nem találta fel az aranyat, de ő feltalálta azt, ami az aranynál becsesebb: a költészet ihletét. Gyönyörű műveket írt. Ki lesz valaha nálánál jobb? Egyszer elkérte kölcsön pisztolyaimat; mint mondá, gyakorlás végett. Otthon lement a pincébe, s meghagyta házigazdájának, hogy ha lövéseket hall odalenn, ne zavarodjék meg, mert ő gyakorolja magát; másnap visszaadta fegyvereimet, azt mondva, hogy nem jók, mert három deszkát nem hat át a lövés. Egy este együtt mentünk haza a vendéglőből. Útközben azt mondá: ,,Meglássad, én meg fogom magamat lőni." És másnap főbelőtte magát. Egy esteli mulatság díja megmenthette volna Magyarország legnagyobb költőinek egyikét. De ki gondol arra? Kérditek, hol van eltemetve? Tudja az Isten! Halála után két évvel már a sírjára sem lehetett akadni; az is elpusztult, elenyészett, sírkövet sem emeltek neki s fejfáját feltüzelték, - és ez a magyar költők sorsa...
Néhány év előtt jó kedve lehetett a magyar olvasóközönségnek. Vidám mulattató könyvek jelentek meg, miken csaknem agyonkacagta magát az ember: ,,Torzképek, Menny és pokol, Magyar titkok stb." mind oly egészséges jó kedvvel fűszerezve. Minden színpadon megfordult nem egyszer, de számtalanszor a ,,Tisztújítás", melynek mulatságos jeleneteiből nevetve nyert tanulságot és okulást a nép. Ezeket mind Nagy Ignác írta. Víg ember lehetett ugyebár, aki az egész országot így meg tudta nevettetni? Amióta én ismerem, soha még csak mosolyogni sem láttam. Mindig ugyanazon szomorú arccal lehetett őt látni íróasztala előtt, és sehol másutt, mint íróasztala előtt. Látta-e őt valaha mulatni valaki? táncvigalmakban, víg társaságokban? Régen lehetett az, nagyon régen. Isten igen jó családdal áldotta meg őt: kedves, példás hűségű nővel; jó atyával és anyával, kik betegsége hosszú éveiben szüntelen körüle voltak; egyik oly áldott szelíd lélek, mint a másik. E családért fáradott ő egész életén keresztül. És munkásságának lett áldozatja ő is. Már nyolc év előtt oly roskatag volt, hogy egyedül nem tudott járni. Mindig neje karján lehetett őt látni, ki elvezette őt a színházig, Garay lakáig; mert e két kedvenc helye volt a jó öregnek, s ha összejött a két beteg sorvadozó költő, fellelkesültek talán egymás lelkének lángjától, s beszéltek a jövőről s gondolták magukban, melyikük fog elébb elmenni?
Garay ment el elébb. Tudni lehetett már évek óta, hogy haldoklik, mégis megdöbbentő volt halálának híre. Nagy Ignác előtt el akarta azt titkolni családja. Szegények, nem gondoltak rá, hogy a hírlapokból úgyis meg fogja azt tudni. Ez nagyon leverően hatott rá. Már akkor hat hónap óta nem volt kinn a házból. Garay elment az ősz hulló leveleivel, Nagy Ignác érzé talán, hogy az ő jelszava a tavasz fakadó bimbói?
Az ő eszméje volt e hangverseny az elhúnyt költő barát árvái számára. Ő akarta azt rendezni.
Még két nap előtt nála voltam. Vidám terveket csináltunk a jövő felől. ,,Már most én is örömmel kezdek újra a munkához", monda ő, kezemet megszorítva.
Már ekkor egy év óta nem volt kinn a szobából. Hívtam, hogy jöjjön ki a budai hegyek közé lakni, ott jobb a levegő. - ,,Mindenesetre ki kell mennem a szabadba. Csak a tavasz jöjjön", mondá ő; és ki is ment nemsokára, a meleg tavasz virágai közé - a sírba.
A Garay emlékére tartott hangverseny napján kivette munkás kezeiből a tollat az Isten halvány angyala, a halál; és monda néki: pihenj meg. E himnusz helyett, melynek hangjai e helyről ég felé törnek, más éneket, más dalt hall ő már odafenn!
Jó családja, az áldott, szelíd lelkek, a hű nő, ki egész életén át betegét ápolta, a roskatag apa és a kegyes anya, ki oly örömest váltotta volna őt meg önnön életével, oly szegényen, oly gyámoltalan maradnak itt, mint minden magyar költő családja...
Körülem magasztos, szomorú énekhangok zengnek az elhúnyt költő tiszteletére; lelkemen pedig az a gondolat borzong végig: menjek-e én is tovább azon az úton, melyen Garay elment, melyen járt Vörösmarty, Bajza és Czakó, melyen bevégezte futását Nagy Ignác? Vagy megforduljak innen s felkeressem az ősi barázdákat, és szántsak és vessek és elrejtsem magamat úgy, de úgy, hogy soha híremet se hallja senki?...
[1854]









Jókai Mór: Írói arcképek


KÉT LÁNGÉSZ EGY HÁZBAN
Két kard egy hüvelyben, két lovag egy lovon, két nap egy égen, két kakas egy udvarban, két első szerelmes egy színpadon, két színbíráló egy lapnál, két hódító egy világrészben, ezek mind egy és ugyanazon imposszibilis dolog synonymonjai, melyről még a természettan is azt állítja, hogy két test egyszerre egy helyen nem lehet.
Hát még ha azt mondjuk, hogy két lángész egy házban! Két nagy szellem, akinek egy ország, egy világ nem elég, aki egyedüllétében önmagának is sok, s a sivatag közepett is ismeretlen légiókkal rendelkezik, akik csak az ő szavát ismerik s más elől elfutnak; - párjával összezárva egy szűk födél alá, ahol még egymás köhentését is hallja!
A mult század vége felé élt a mi hazánkban két különös ember. Két óriási lélek azok előtt, kik őket végig látni tudják, két korhely csavargó azoknak, akik csak a sarujaik bojtjáig látnak fel.
Köznapi fogalmak józan rőfével megmérve, biz ők nyughatatlan naplopók valának, kiknek sehol sem volt otthon; munkakerülők, rendetlen emberek, nem valók tisztességes társaságba, józan magaviseletre; csak korhelykedni, csak barangolni, enni, inni s sopánkodni, hogyha nincs mit; adósságcsinálás, egy városból a másikba szökés legszebb virtusaik; egy tisztes öltözet nem akad meg rajtuk, mert azt is beisszák. Jó hírű leányzó szégyell velök az utcán szóba elegyedni, s komoly szolid ember nem ülteti őket asztalához; hivatal, mesterség nekik mind nem ízlik; nem kár értük, hogyha éhen is meghalnak. Arra is jutnának, ha magukat elébb agyon nem innák szaporán.
Így beszélt városról városra a jámbor közvélemény a két csavargóról.
A két csavargó neve Csokonai és Lavotta.
Két éneklő madara a szabad természetnek.
Különös sajátságuk pedig az énekes madaraknak, hogy előttük a legcifrább kalicka is kalicka. Réce, liba hagyja tömni magát, s visszamegy a hizlalóba, ahol enni adnak, de a fülemilét hiába táplálod reszelt sárgarépa-, hangyatojás- és egyéb drága jó csemegével, elrepül az tőled, mihelyt kalickája ajtaját kinyitod, mert már az a hivatásuk az éneklő madaraknak, hogy ők a szabadságot olyan igen nagyon szeressék...
Mielőtt azonban e meséhez fognék, szolgálok elébb egy kis irodalomtörténettel. Ez ugyan nem lesz olyan tudományos szépségekben gazdag, mint az én nagyon tisztelt barátom és pártfogóm dr. Toldy Ferencé, de szinte olyan tanulságos; ő azon sokkal magasabb szempontot tűzé ki feladatául, mely szerint rendszeres sorozatot alkosson abból, ki hogyan verselt régi és újabb poétáink közül? én ennél sokkal kevesebb igényű dologban fáradok, csak arról értekezvén, hogyan tudtak magyar verselők egymás után megélni holtig?
Tudományos értekezésről levén a szó, illő, hogy paragrafusokra osszam búvárlataim eredményét, korszakonkint véve obdukció alá a poéták belső részeit, s majd azután megmondva, hogy kinek mit találtam a gyomrában?
Első korszak a hegedősök korszaka. Boldog világ! nincsenek vendéglők, ahol az embernek a hitelt megtagadják, ellenkezőleg vendégszeretet van mindenfelé; a hegedős alkatrészét képezi a vallásos szertartásoknak, az áldozásoknál verset mond, éneket csinál rá és hegedül hozzá; amíg őmagasságaik a poharakat ürítgetik, ő köszöntést mond rá, megénekli a hős urakat, rájuk fog minden megtörténhető vitézséget, megénekli a tányérjukon levő tyúkot, a villára szúrt sonkadarabot, addig énekel róla a hátuk mögött, míg a hős dalia megszánja és hátra ád neki egy őzszárnyat, hogy ne keseregjen tovább. A táltos urak is megengedik neki, hogy mikor már megsavanyodott a lótej s más nem ihatja, megtölthessék belőle a kobakjokat. Attila udvaránál is énekeltek a jámborok, Priscus rhetor emlegeti őket a lakománál; de arra nem emlékezik Priscus rhetor, hogy tányért is tettek volna a kegyes hegedősök elé.
Második korszak: elmúlik a pogány világ, széthányják a forrás melletti áldozathalmokat, megtiltják a lótej ivást, a szegény hegedősöknek hátukhoz verik a lantot, s azt mondják nekik, hogy ha énekelni akarnak, tanuljanak meg diákul. A poézis fazékat vesz a kezébe, ablak alá jár énekelni kegyetlen ritmusokat, de nem szerelmi kegy végett, hanem egy darab lepényért, meg egy kis rántott levesért, mit ád nekik a gazda, hogy engedjék már aludni istenadta kántálói!
Harmadik korszak a Kelemen diákék ideje. A diák írástudó ember, szépen ki tudja a kezdő betűket pingálni tulipántokkal, meg énekes madarakkal; ha kell, levelet ír eő kegyelmességhe parancsára, ha kell boglyát rakat, izenetet visz lóháton, asztalnál felszolgál, bort hoz a pincéből, oktatja a kegyelmes úrfiak agarait, rendezi a névnapi ünnepélyeket a kegyelmes úrasszony tiszteletére, másolgatja a hivatalos okiratokat; amikor üres ideje marad, s veszendő papirosra tesz szert, verseket is írhat, senki sem bántja érte. Igen szép és kényelmes állapot!
Negyedik időszak az úri poéták kora. Kegyelmes és méltóságos urak kiveszik a tollat a diákok kezéből, múzsák, helikoni istenasszonyok kézcsókolva fogadják excellenciás vendégeiket, Apolló mosolyogva dörzsöli kezeit, az Olympon tapsolnak afölötti örömben, hogy valahára olyan halandók kapaszkodnak a szent ligetbe, akik nem azért tépik a babérfát, hogy sovány bogyókat rázzanak le róla, sőt inkább most a versíró traktálja azokat, akik verseit hallgatják; boldog idő! költészet aranykora! A költő palotában lakik s a publikumot vacsorával édesgetik a koncertbe.
Csakhogy ez nem sok ideig tart: következik az ötödik korszak, amelyben éppen nincs szükség többé sem költőkre, sem hallgatókra; nem ír és nem olvas senki, az erősebbek búsulnak és nem kell nekik semmi, a gyöngébbek vigadnak és kell nekik az, ami külföldön terem; a magyar költészet csak a népdalokban él még, a népköltő pedig legalább is juhászbojtár, vagy pedig kisbéres, becsületes konvenciója van, mellékjövedelme is, ha szorgalmas; kap szűrt és fejelés csizmát, nem szorult senki pártfogására; a bekötött fejű múzsa boldog, ha Dömötör napján piros csizmát kapott.
Lassankint megint tavaszodni kezd a Pieridák berke; következik a hatodik időszak: a mecénások kora. Sorsukkal elégedetlen falusi rektorok, keménynyakú diákfélék beleízlelnek az ambróziába; tél, tavasz, nyár és ősz, a békesség és háború, s más ártatlan tüneményei a természetnek rábeszéltetnek, hogy engedjék magukat versben bemutatni; nevezetes hazafiak, főispánok, alispánok, zászlósurak örökíttetnek ékes ritmusokban epochális események alkalmával, tisztújítás, beiktatás, házasodás nagyszerű ünnepélyein; a poéta alázatosan dedikál, a patronus kegyelmetesen reflektál: megtéríti szegény nyomorultnak a nyomtatási költségeket: annyiba veszi, mintha tűzkárvallottnak adta volna. A poéta is jól jár vele: a nyomtatott példányok megmaradnak neki, mehet velök falura, ahol zsindelyes házat lát, betér vele s kedveskedik könyvével a háziúrnak; ha meg nem adják is az árát, de egy hétig legalább itatják érte, s így duplex libelli dos est; megismerkedik az egész nemzettel személyesen, s végig issza mind a négy districtust.
Követi ezt a kort nyomban a ,,buzgó hazafiak" kora. ,,Pártoljuk a nemzetiséget!" ez a jajkiáltás hangzik egyik novellaíró szélitől a másik versíró partjáig. Ha egy buzgó közbirtokos Pestre vetődik, ha egy szende kisasszony férjhez megy, ha egy ótekintély sírjába száll, a megtisztelő epitetonok mellé azt is odateszik: ,,és buzgó pártolója volt a honi irodalomnak, előfizetett a lapokra, megfejtette a Hölgyfutárban a képes rébuszokat, megvett minden képes kalendáriumot." Kis városokban és falvakon nem bátorságos az egyedül járás; minden kaputos ember és minden napernyős kisasszony rejtekben előfizetési íveket hord magával, amik mind így kezdődnek: ,,pártoljuk a nemzetiséget!" és azzal megfog, meglő, megsebesít minden útjába találót; a hírlapok aszerint mérlegelik a jóllétet az országban, aszerint jövendölnek hosszú életet, vagy kora halált a nemzetnek, amint előfizetőik száma emelkedik vagy csökken, s minden egyes könyv elterjesztésére annyi kitartó buzgalom szükséges, amennyibe az elkészítése, bizonyomra mondom, nem került.
Megint tovább megyünk: a költő nem fecske, hogy mindig a levegőben keresse táplálékát; lám, mennyivel jobb dolga a pitypalatynak: ő a búzában lakik; a szent küzdelem a buzgó hazafiak szűk markával kifárasztja a múzsákat; új éra kezdődik: ,,hallják kigyelmetek!" Boldogítsuk a népet! Terjesszük a mívelődést! ez a magasztos jelszó. ,,Az én könyvem csak egy pint bor ára." - ,,Húsz vers egy susztákért!" - ,,Aki vesz, annak lesz." - ,,Aki az én könyvem megveszi, kap rá egy kalendáriumot, meg egy Krimia mappáját, meg Canrobert arcképét." - ,,Az enyimnek kemény borítékja is van, az is megéri a húsz krajcárt!" - ,,Én ingyen adom a könyvet magát, csak az elküldésért kívánok egy huszast!"
Végre azután jön a kilencedik időszak: amidőn senkit sem ragadnak meg többé sem szűrénél, sem attilájánál fogva, hogy pártolja az irodalmat, hanem olvas minden ember azért, mert életszükségévé vált, mint a kalapviselés; a költő nem szaladgál a közönség után, mert tudja, hogy ha valami jót írt, azt zaj nélkül is felkeresik, s az embereket éppen úgy nem dicsérik meg azért, hogy buzgó pártolói voltak az irodalomnak, mint nem magasztaltak eddig senkit azért, hogy buzgó pártolója volt a pékeknek és mészárosoknak.
Ez a legutóbbi korszak, mint tudjuk, még nem következett el; s amíg odáig eljutnánk, sok keserves kantikumot fognak addig még írni mindazon érdemes ügyfeleink, akik az irodalmi tolvajnyelvből megtanulták, hogy mit tesz magyarul ez a két szó ,,medve" és ,,rák".
(A könyvárusok egymás között ,,medvének" híják az olyan kéziratot, melynek nem akad kiadója; ,,ráknak" pedig az olyan könyvet, melynek már akadt kiadója, de nincs vevője.)
Azért is én hallatlan elismeréssel és tisztelettel viseltetem mindazon elődei iránt becsületes mesterségemnek, kik az irodalom rögös útját simára taposni előrementek; őszinte szeretettel gondolok reátok, ti jámbor hegedősök, jokulátorok, krónikaírók, Kelemen diákok és korhely poéták, s ha mégis oly sokszor tréfásan emlékezem felőletek, az is csak azért történik, hogy oly igen sokat gondolok reátok. Aztán van is abban a tréfában mindig valami szomorú, amit ért, aki érez; ha pedig az ifjabb kor poétáival évődöm is olykor, azért sem kell neheztelni; nekem szabad az, mert magam is régi betűvető mesterember vagyok már; de bántaná csak őket más valaki...
Hanem hova tértem már a felvett tárgytól!
A jó Csokonai e szép korszakok melyikébe tartozott, azt nem nehéz kitalálni. Gyönyörű versei között annyi a köszöntő vers, a háladatos példázás és keserves panasz jó és rossz urakra, hogy azok után könnyen kitalálhatja mindenki, miszerint az égiektől származott múzsának sokszor kellett pirulni a kegyes pártfogók előszobáiban.
Megfoghatatlan dolognak tartaték még akkor, hogy valaki úgy végig élhesse az egész életét, hogy sohase legyen semmi más címe, mint poéta.
Hát még mi?
Csak poéta.
Hát mit csinál egész nap?
Poétázik.
De miből él?
Poétázásból.
Ilyen ember nem is volt több abban az időben a jó Csokonainál; de híres is volt e bolondságért. Nem mondom vele, hogy több egykorú költő nem élt akkor hazánkban, hanem annak mind volt valami címe, hivatala, amiről nevezték, jószága, amiből táplálkozott; csupán ez maga állt elő azzal a bizarr eszmével, hogy ő nem akar egyéb lenni, mint versíró.
Az iskolából kitiltották, s azontúl járhatott, kelhetett a tágas világban.
Sok bohóság történt vele összevissza; szívesen fogadták mindenfelé, de sokáig nem tudott egy helyen maradni, pedig amint mondják, szerelmes is lett volna.
Az is csak poétázás volt.
Egyszer az almási szüreten meglátott egy szép komáromi leánykát, akit Lillának híttak; a megszeretés hamar ment nála; a leányka szülői azt mondták a fráternek, hogy nincs ellenükre a szeretet, hanem szerezzen magának valami életmódot, amit ő szentül meg is fogadott.
Csokonai azzal megint belebódorodott a világba, s miként egykor ,,csapot, papot, mindent elfelejtett", hasonlóul elfelejté az almási szüretet és Lillát és mindennemű fogadását állandó életmód után.
Somogyban élt akkor egy derék birtokos úr, akire méltán elmondhatja az utókor: ,,és buzgó pártolója volt az irodalomnak."
Házánál mindig szívesen látott vendég volt tudós, poéta és művész, kiket akkoriban naplopóknak és komédiásoknak volt szokás tisztelni.
Ott elélhetett volna Csokonai holtig a legnagyobb kényelemben; ámde a derék mecénás sokkal többre becsülte a költőt, mint hogy elégnek tartotta volna csak annyit tenni érte, hogy napjairól gondoskodjék; ő jóllétet, önállást akart biztosítani az ifjú tudósnak, mely annak szellemi vágyaihoz méltó legyen.
Nem kevesebbet tett érte, mint hogy egy mezővárosban, hol maiglan is virágzó tanoda áll, alapítványképpen egy költészeti tanszéket állított fel, s megválasztá bele Csokonait tanárnak.
Derék mecénás! milyen messzeterjedő figyelemmel volt védence iránt! Soha költészet jobb mesterre nem talált, mint Csokonai volt, és Vitéz Mihály sem lelkéhez illőbb hivatalra, mint a költészetet beoltogatni az ifjú nemzedék fogékony keblébe.
Most már tehát meg is házasodhatott. Volt hivatala, tisztessége, kényelmes laka, rendes fizetése, bora, búzája, tüzelő fája; iskolába járó úrfiaktól ajándékokat is kaphatott, üres óráiban dohányt ültethetett, fákat oltogathatott, volt hozzá elég szép kertje, abban méhes tele kasokkal, ott szépen lehetett verseket írni: egyszóval semmi sem állt útjában, hogy ezentúl a legboldogabb, a legirigyeltebb ember lehessen és késő vénséget érjen unokák nagy örömére.
Félév mulva megszökött a katedrájától, odahagyta hivatalát, fizetését, deputatumát, méhest és a fiatal versíró scythákat s megint elment országot-világot látni.
Ő bizony nem vesződik a sok hájfejű fickóval, hogy ő azoknak a poézist magyarázza, mikor egynek sem jár ott az esze a csapni való gazembereknek!
Régi mecénásához természetesen képpel sem fordult többet, hanem bolygott megint északtól nyugotig, amint egyszer véletlenül megint összetalálkozik ott, ahol nem is sejtette, hajdani pártfogójával.
- No kópé, most ugyan el nem mégy többet a kezem közül, mondá neki a derék úr, megfogva a szökevényt. Viszlek haza és ott maradsz ezentúl nálam mindig.
Csokonai megadta magát. A jó pártfogó még csak nem is pirongatta, nem fenyegette, hogy visszaviszi megint professzornak; csak nevetett az ő emberi bohóságán. Meglehet, hogy magában pedig siratta.
Útközben levén találkozásuk, a mecénás bemutatta Csokonainak útitársát, aki együtt ült vele az asztalnál; egy jókedvű vidám fickót, akinek ugyan ki volt a könyöke szakadva, s valamennyi lábujja mind mosolygott ki a csizmából, de aki azért olyan derült arccal ült a pohárnál, mintha senki sem volna rajtok kívül a világon: tudniilik csak ő és a pohár.
Ez volt Lavotta.
Útfélen, dülöngőfélben szedte fel őt a derék mecénás, korának egyik legnagyobb lángelméjét s kivétel nélkül legnagyobb korhelyét.
Amint a két zseni egymást megneveztetni hallá, összeölelkezett, megcsókolták egymást, el voltak ragadtatva e dicső találkozás által, s elragadtatásuk tökéletes lett a bekövetkező áldomásnál, melynek következtében a derék mecénás a két lángelmét olyan állapotban szállíttatá szekerére, amilyenben az ember semmit sem szokott tudni a földön történő unalmas dolgokról.
Hazavitte őket jószágára. Ott az erdő szélében, gyönyörű kilátással a távoli hegyekre, építtetett a derék úr egy regényes kis házikót, aminőkről a költők szoktak ábrándozni; rózsalugas a ház előtt, melyben csalogányok költenek, a tetőt vadszőlő futja be, csipkés leveleivel árnyékozva az ablakokat; az út mellett vidám patakcsa csörgedez, apró zuhatagokat képezve - s a többi.
A házban két szoba volt kényelmesen felszerelve bútorokkal, pipákkal és poharakkal, amik nélkül a zsenik el nem lehetnek.
Ide szállítá a két lángészt a mecénás.
- Ezt a házat számotokra építtettem: monda nekik, bevezetve őket a kényelmes lakba; itt írhatsz, verselhetsz, és komponálhatsz, nem háborgat senki. Élhettek távol a világ zajától, amit olyan nagyon gyűlöltök; még csak annak a képét sem fogjátok látni, aki az ételt ide hordja; ha csak jó kedvből fel nem keresitek a világot, az helyetekbe nem jön.
A derék úr ilyen szépen bekvártélyozva helikoni vendégeit a csendes Tusculanumba, abban a boldog gondolatban nyugodott meg, hogy már most azok teljes kényelemben lévén, menten minden életfenntartási gondtól, majd annyi sok szép könyvet írnak, annyi zenét komponálnak együtt, hogy győzze a világ bámulni.
Első napokon csak megvoltak a confiniált múzsák csendes hajlékukban, Lavotta horgászott egész nap a patak vizében, Csokonai pedig tilinkót faragott bodzafából.
Lavotta egész nap sütötte nyárson az apró szálkás halacskákat, pedig előtte voltak az úri asztal minden süteményei; Csokonai pedig egész nap próbálgatta, hogy megtanulhatna-e az ember magától furulyálni? pedig előtte volt a haza legnagyobb zenésze.
Néhány nap mulva fogtak egy eperszedő parasztfiút, attól beizentek a nagyságos úrhoz, hogy küldjön nekik egy tucat kártyát, mert nem tudnak idekinn mit csinálni.
Akkor azután reggeltől estig ütötték együtt a filkót és füstöltek maguk körül, hogy alig látszottak ki belőle.
Végtére azonban az ész is követelte adóját, mely nem engedi magát sem agyonkártyáztatni, sem agyonpipáztatni; egy pár esős nap meghozta azt a nyugtalan kedélyállapotot, melyben a költő és zenész a magányt keresi, hogy elfeledve földi lételét és mindent, ami körüle történik, egyedül az égiekkel társalkodjék. Lavotta gyantázni kezdett, Csokonai tollat faragni.
Egyszer meglátogatta őket pártfogójuk. Elébb Csokonaihoz ment be, s kérdezé tőle, hogy mint van?
Csokonai rosszkedvű volt. Szétszórt papirosain, amit írt, mind ki volt törülve, egy pár vers olyan apróra széttépve és elszórva a padlón, mint a hó.
- Mi bajod öcsém? Mi hiányosságod van?
- Minden bajom van, nagyságos uram. Minden ellenemre van.
- Mi az a minden?
- Hát mindenféle.
- Mondj legalább egyfélét.
- Nem tudok dolgozni; ez a szoba olyan rossz helyen fekszik, az ablak előtt mindig dongnak a darázsok, bizonyosan valami fészkük van itt a venyige között; olyan alkalmatlan ez a szőlőlugas itten. Lavottának sokkal alkalmasabb szobája van. Ide még a nap sem süt soha.
A pártfogó fejet csóvált s látva, hogy poétája ma ballábbal kelt föl, ott hagyta őt, s átment a másik lángészhez.
Az még akkor is aludt, még pedig nem az ágyon, hanem az ágy alatt.
A mecénás felcibálta s magyarázatot kért tőle:
- Miért fekszik az ágy alá?
- Mert innen nem lehet leesni.
- Hát szerzett-e már valami szép dalt?
- Lehet is itt.
- Ugyan mi baj van?
- Tele zörgéssel ez a szoba. Valami veszett fülemüle ide fészkelt az ablak alá, s az egész éjjel ordít, mint a barom, százszor is elhajtottam már, de megint visszajön engem bosszantani. Aztán a nap már éjfél után egy órakor besüt az ablakon, nem tudok hova lenni tőle. Ez a pimasz poéta a jobbik szobát választotta el magának.
A mecénás rögtön elcserélte a két lángész szobáit, egyiket átszállíttatá a másikéba. Gondolta, hogy így meg lesznek elégedve.
Egy hét mulva megint meglátogatá őket.
- Hogy halad a verselés, Vitéz?
- Sánta, béna a pegázus, nagyságos uram.
- Mi lelhette?
- A török átok fogott rajtam.
- Milyen az a török átok?
- Az a török átok, hogy ,,adjon az Isten neked rossz szomszédot".
- Mi panasza lehet szegény Lavottára?
- Mindenféle. Nem állhatom ki azt az embert. Akkorákat ásít, hogy behallik az ajtón. Ebédnél villával piszkálja a fogát, s olyan rossz élceket mond, hogy az ember dühbe jön tőle. Hogy hegedül, cincog az istenadta, azt még felvenném tőle, csak élceket ne mondana; tudja, nagyságos uram, ehhez ő nem ért, mert ő csak muzsikus. Mikor legszebb ideáim volnának, mikor legjobban fel vagyok lelkesülve, egyszer csak elkezd valami rossz anekdotát mondani, s leestem az Olympusról. Nem lehet ezt kiállani.
A mecénás szomorodva ment át a másik zsenihez; az éppen akkor verte a süvegét mérgében a falhoz.
- Jó, hogy jön a nagyságos úr, már éppen én akartam odamenni. Ez az ember engem megöl.
A jó úr megrettent:
- Ki akarja önt megölni?
- Ez a - izé; ez a poéta vagy micsoda. Hiszen kín ezzel együtt lakni.
- Mit csinált önnek?
- Kérem alássan; minden reggel úgy köhög, hogy nem tudok miatta komponálni. Alig fogok meg egy pár szép gondolatot, ühüühü, közbeköhög s pokolba repült minden eszmém.
- De ha egyszer hurutja van.
- Minek hűtötte meg magát? tudhatja, hogy a poétaembernek kényes a bőre, mit nyargal késő este a harmatban? De nem csak azt teszi, hanem még mást is tesz. Nem is akarom mondani.
- De én akarom tudni, unszolá a földesúr, ki el nem tudta gondolni, hogy mit gyanítson?
- Hát kérem alássan: faragott magának egy bodzafa tilinkót, s azon sipítoz itt a fülembe valami együgyű nótát, majd meg elkezd énekelni, s a legutálatosabb félhangon és hamisan, hogy szeretnék a szeme közé ugrani érte. Nagyságos uram, én csak sok mindent ki tudok állani, hideget, meleget, éhséget és szomjúságot; de ezt az embert ki nem állom. Hogy naphosszat deklamál mindenféle bolond verset, azt még csak elnézném neki; csakhogy ne furulyálna, meg ne énekelne, amihez nem ért.
A nagyságos úr hozatott bort, összebékíté a haragos feleket jó badacsonyi mellett, kezet kellett nekik fogni; végefelé összecsókolóztak a különböző múzsák választottai és Lavotta megígérte, hogy zenét fog szerezni Csokonai legszebbik dalára, Csokonai pedig azt fogadta, hogy versekben fogja örökítni Lavottát; a derék mecénás örömkönnyeket sírt, hogy ilyen egyetértésben hagyhatá el a két lánglelkű költőt, kik közül az egyik zenét adott a szónak, a másik szavakat a zenének.
Egy hét mulva megint meglátogatá a kis erdei lakot. Egészen üresen találta a szobákat.
A két zseni úgy elhagyta a házat, hogy csak a kapufélfától vett búcsút.
A mentegetőzés egyiknek sem volt szokása.
A költő megszökött a zenész cincogásaitól, a zenész pedig a költő szavalása elől, s inkább választá mindegyik a holnapi nap aggodalmait, a nyugodt kényelem unalma helyett. A változatos országút, a pusztai csapszék, szegény diákok konviktusi lakomája, cigányok élete, abban telt az ő gyönyörűségük, ott születtek legszebb dalaik, verseik, amik örök időkig kedvesek maradnak.
Csak azután írta meg Csokonai azokat a szép dalokat epesztő ideáljához, kinek Lilla nevet adott, s kinek annyi édes-bús keservdalait köszöntheti a magyar költészet.
Ha megmaradt volna Csurgón professzornak, elvehette volna Lillát, lettek volna apró gyermekei, tán írt volna egy pár hasznos könyvet a méhészetről és dohánytenyésztésről, de hol maradtak volna akkor azok a szívbe visszaható hangok, amikben a költő olyan sokáig fog élni, amilyen rövid volt élete itt a porban!
Még azután sok szép földet bekóborolt a két elszabadult kósza lélek, Csokonai és Lavotta; többé nem engedte magát egyik is kalickába zárni, de ha jártukban-keltökben valahol hallottak egymásról beszélni; ha hallották a hír magasztalásait kölcsönösen: úgy ragyogtak a szemeik örömtől s sóhajtozva mondák:
- Csak még én egyszer összejöhetnék azzal a Lavottával.
- Csak még én egyszer láthatnám életemben azt a Csokonait.
A sorsnak nem tetszett ezt az óhajtásukat teljesíteni. Mindig keresték egymást és sohasem találkoztak többet.









Jókai Mór: Írói arcképek


Katona József Bánk bánja
A csillagászok évezredek óta észlelnek az égen egy csillagködfoltot, melyet Kassziopeia névvel jelöltek meg. Ha csupa csillagokból van is, mégis folt az égen. A tizenhatodik században a világhírű csillagász, Tycho de Brahe egy este egy hirtelen támadt központi csillagot fedezett fel a Kassziopeia ködfoltjában: az égitest egyre növekedett, hónapok mulva versenyzett nagyságában a Jupiterrel, fényességében a Siriusszal, úgy hogy déli nappal is látható volt az égen. Azután amilyen gyorsan támadt, oly arányban el is mult.
Bánk bánról elmélkedvén, jut eszembe ez a csillag-tünemény. Ez sem mese, nem legenda: igaz történet.
A magyar történelem egén is van egy ilyen csillagködfolt II. Endre király koronás hitvesének, Gertrudnak meggyilkolása Bánk bán, a nádor által.
Ennek a történetnek az alakjai is mind fényes neveket viselnek: vannak közöttük főispánok, bánok, zászlós urak, sőt egy magas állású főpap. És aztán maga a nádorispán: a királynak az országból távollétében helyettese; de ha megannyi csillagok is mind, a történet, melyet alkottak, ködfolt maradt a magyar nemzetélet firmamentumán, melynek elemzése nehéz feladat a multat vizsgálónak.
Hogy a hőslelkű, a lovagias, a hűséges magyar nemzet fő-fő emberei összeesküvést koholjanak, melynek célja megölni a királynét! Hogy férfikéz gyilkot emeljen egy védtelen asszony ellen, akinek a homlokát a szent krizma érinté, aki a szeretett királynak hitvese és Szt. Erzsébetnek édesanyja, s hogy e rémtettet maga a király helyettese hajtsa végre, aki ha gyilkolt, csak balkézzel szúrhatott, mert a jobb kezében a királyi pálcát szorítá!
És erre a tettre az ország első főpapja is buzdítá az összeesküvőket, történelmi nevezetességű, orákulumszerű mondatával: ,,reginam occidere nolite timere bonum est. Si omnes consentiunt ego non contradico." Melyből az értelmi jegyek fölcserélésével azt is lehet kiolvasni, hogy ,,tegyétek", azt is, hogy ,,ne tegyétek".
Növeli a ködfolt homályát az a tény, hogy az országába visszatérő király hitvese gyilkosát, Bánk bánt, nemcsak hogy meg nem bünteti, sőt nádori tisztjében továbbra is meghagyja.
Ebből a ködfoltjából a magyar történelemnek alkotott egy teremtő lángész egy olyan fényes csillagot, aminő a Kassziopeia lehetett.
Teremtő lángésznek kell őt neveznem, mert kész anyag, kínálkozó adat nem sok állt rendelkezésére, mely nagy alkotásában segélyére szolgáljon.
Ami krónikás könyvek könyvtárainkban rendelkezésére állhattak, azok inkább félrevezették volna.
Pethő Gergely krónikájának följegyzése szerint Gertrud királyné megölése azon korszakra esnék, amidőn II. Endre király a magyar keresztes hadakkal a szentföld felé vonulna. Ez a krónikás nem tud semmit arról, hogy a királyné által elkövetett uralkodási hibák mint lázíták fel az ország nagyjait, magát a népet, a bitorló, a zsaroló idegen faj ellen, melynek személyesítését a királynéban látták; csak a megsértett férji becsületet állítja oda a bosszú indokául. Szerinte Bánk bán azonnal sietett a király után, akit utólért Konstantinápolyban, s a véres tőrt, mellyel Gertrudot megölte, a király kezébe nyujtva maga kéri a szigorú ítéletet saját fejére. És a király nemhogy visszasietne a gyászeset után az országába - Bánk bánt még biztatja, hogy menjen szépen haza és kormányozzon rendén, ő utazik odább a szentföldre hadakozni, s csak e hadjárat befejezte után, hazatért nagyszámú ereklyék kíséretében (mely között a krónikás szerint felemlítendő ama kőveder, melyben Krisztus urunk a vizet borrá változtatta), tüstént másodnapon mingyárást törvényt üle Bánk bán fölött s kimondá a szentenciát, hogy a királyné asszony méltán öletett volna meg és Bánk bánnak mentséget ada a király.
A krónikaírót Valkai András vezethette félre, aki Bonfinius nyomán írta: Az nagyúr Bánk bánról való históriát, miképpen az András királynak feleségét megölte az ő nagy vétkéért, amely szintén Konstantinápolyba utaztatja a nádort a véres tett után, ki ott a király előtt ekként igazolja cselekedetét:
Mert feleséged, én asszonyom Gertrud,
Kit én olynak véltem, mint szent Ruth,
Oly dolgot művelt, ki megmondásra rút,
Halálára ki volt választatott út.
Valkai szerint a király nagy megnyugvással fogadja Bánk bán előadását, szép kegyesen visszaküldve őt országába, míg ő maga tovább megy tábort járni Ázsiába, s csak visszatérte után veszi számon a feleségét Bánk bántól, aki úgy nyilatkozik a felhívásra:
Én öltem meg a te feleségedet,
Im kezedbe adom az én tőrömet,
Amellyel megöltem feleségedet,
Ölj bátor ezen tőrrel engemet.
A király azonban nem él ezzel a felhatalmazással:
Az Bánk bánnak király igazi törvényt tőn,
Ki megszabadulássa Bánk bánnak lőn,
Híre neve királynak azért jó lőn,
Mert igaz András király ő neve lőn.
Ez egy olyan lehetetlenségekkel, lélektani képtelenségekkel rémkedő történet, mely alapjában vetekedik Macbeth és Lear király meséjével.
És ezt a történelmi adatot választotta drámai tárgyul egy magyar fiatal költő.
Valóban oly nagy bizalmának kellett lenni a lelkében lakó teremtő erőhöz, mikor e tárgyat fölemelte, mint annak a brit óriásnak, s hogy el nem ejté, amit fölemelt, arról tanúskodik művének minden lapja, minden mondása, s az egésznek a megalkotása együttesen.
E század második évtizedében, 1814-ben állt készen ez a mű.
Aki e drámát végigolvasta, meg kell győződnie, hogy ez a munka nem készült el azon rövid haladék alatt, melyet egy pályadíj kihirdetésének és a pályamű benyújtásának határideje megszab. Évek sorának kellett azt megérlelni, az ifjú hős lelkesedésének a férfiúi hideg ész uralma alatti működésével.
Azokban az években, amidőn a dráma egy magyar költő ifjú szívében kaotikus ködfoltból csillaggá tömörült, egész Európa harcot viselt ,,egy" nemzet ellen, mely világháborúnak első oka az volt, hogy ,,az" a nemzet királyát és királynéját megölte, s ebben a hadjáratban a magyar nemzet is részt vett hősi önfeláldozással és királya iránti törhetetlen hűséggel.
Bánk bán írójának tudnia kellett azt, amidőn drámájának kereteit megalkotta, hogy ezt a művet nem a vele együtt élő kortársak számára írja: hogy ennek az egész alapeszméjétől, irányától, hangulatától a jámbor, királyhű bírálók visszariadnak: - nincs színház, melyben előadhassák, - nincs mecénás, aki kiállítási díszéről gondoskodjék, - nincsenek színészek, akik az ő szellemóriásait élő alakokká varázsolják: - és nincs közönség, amely ezeket az eszméket, ezt a nyelvet, ezt a költészetet megértse, felfogni bírja.
Ellenben van cenzúra, mely e mű színpadra hozatalát minden irgalom nélkül betiltja.
És Katona József mégis megírta Bánk bánt, abban a biztos tudatban, hogy majd talán késő aeonok mulya, amikor már ő maga a föld alatt porladozik, ott fog az emelkedni, mint egy ,,monumentum aere perennius" ismeretlen sírja fölött.
*
Ki volt Katona József?
Életírói azt jegyzik föl róla, hogy egy kecskeméti szegény takácsnak a fia volt.
Itt csak a ,,szegény" melléknév a tévedés.
Abban az időben a takácsok nem voltak szegények, amidőn minden ember a saját házánál fonott vásznat viselte fehérneműnek, otthon szőtt abroszához törülte kését. Még az én jurátus koromban is az anyám és nővérem fonta vászonban ruházkodtam. Akkor a takácsok derék, tekintélyes polgárok voltak. Katona uram hites polgár is volt a polgárhatóság korszakában, melynek Gyenes Mihály inzsellér volt a főbírája. Én még láttam a házát, diszes úri lak volt az, midőn tizenkét évvel a költő halála után az említett Gyenes Mihály családjánál találtam két évig édes otthont.
Derék házigazdám jól ismerte Katona Józsefet mint ifjú költőt is és később, mint hivatalviselő férfit, és sok adomát tudott felőle mondani.
Katona József kitűnő nevelésben részesült. Atyja tízéves korában Pestre hozta őt fel a gimnáziumba, ahol lakása az egyetemi könyvtár épületében volt; a jogi tanfolyamot is Pesten végezé. A jogtanulás befejeztével, ismét a fővárosban tölté, ahogy szokás volt, a juratériát. Ezalatt is szorgalmasan járta a királyi Curiát és a könyvtárakat.
Egyszer aztán híre futamodott az alföldi városban, hogy a fiatal Katona József komédiások közé keveredett, azokkal összeszőtte a sorsát s eltűnt a világban. Szülői nagy szomorúságban voltak miatta; azt sem tudták huzamos ideig, hová lett a szeretett fiuk.
De nemsokára megvigasztalta őket jó, jámbor szomszédjuk, a gelencsér, ahogy azt a házigazdám elmondá előttem: ,,ne búsuljon kegyelmed Katona uram, rátaláltam már a fiára; ott láttam a halasi vásáron: fehér köcsögkalap volt a fején: úgy táncoltatta a medvét."
Ez a fogalma volt az akkori közönségnek a színészetről, a komédiáról, hogy az egyenlő mesterség a medvetáncoltatással.
*
Katona József színészi pályáját vázlatozva találjuk Toldy Ferenc magyar irodalmi kézikönyvében.
Katona József még joghallgató korában kedvelte meg a színészetet. Itt működött akkor a rondellában egy magyar színésztársaság. Ez a rondella egy, a pesti Dunaparton ottfelejtett ódon bástyakörönd volt, színházzá átalakítva. A társaság igazgatója volt Benke József, kitűnő tragikus színész, tudós fordító, később miskolci tanár, számos gyermek atyja, akik közül egyik, Laborfalvi Róza, lett az én nőm. Ennek és Balog Istvánnak a társaságánál szerepelt Katona József mint színész. Tehetségét bizonyítja az, hogy Hamletet játszotta. Itt kellett megismernie Shakespearet. Korábban írt darabjai, számszerint tizenegy, inkább Kotzebue és Iffland tanulmányára vallanak, s nem is sejtetik azt a lángészt, mely Bánk bánban megnyilatkozott.
Színészkedése azonban csak műkedvelői kirándulás lehetett, ,,delectans actor": mert ugyanazon időben az ügyvédi censurát is letette s diplomát nyert. Hiszen jogász koromban én is játszottam többször a színpadon, sőt rendező is voltam, - csakhogy akkoriban már nem tartották Kecskeméten a szavaló-művészt csepűrágó komédiásnak.
Nem írhatom meg a Bánk bánról szóló elmélkedést anélkül, hogy magának a szerzőnek 1819-ben nyomtatásban megjelent munkájához írott előszavát ne közöljem.[1]
,,Ötödik éve, hogy készítettem e darabot, mikor az Erdélyi Múzeumban a kolozsvári leendő játékszíntől fölszólítás hirdettetett. Nem volt-e pénz, vagy, amit szégyen volna hinni - nem találtatott valamire való munka és így a neszt csak az idővel akarták meghalatni? De valójában a híre el is némult, vagy én legalább nem tudok róla."
- Hát biz ez úgy van. Katona József nem tudott róla. Azon időben még nem volt napi sajtó, csak heti füzetek. Az Erdélyi Múzeumnak egyik számában megjelent a pályázatról közölt tudósítás. De hát ki olvasta Magyarországon az Erdélyi Múzeum íveit? A pályabírók ítélete szerint beküldött tizenkét pályamű közül legjobbnak találtatott a Pártosság tüze, szerzője Tokody János, de az is oly nagy hibákban leledzett, hogy a pályadíj kiadása megtagadtatott tőle. Azonkívül még Bolyai Farkas három színműve s egy Kisfaludy Sándornak tulajdonított dráma, Kun László, találtatott dicséretre méltónak; de Katona József Bánk bánja még csak megemlítésre méltónak sem véleményeztetett.
És ezt Katona József sohasem tudta meg. ,,De valójában a híre el is némult, vagy legalább én nem tudok róla." Így folytatja előszavában:
,,Részemről elegendő hálát nem adhatok, hogy így esett; mert megvallom, hogy gyengét írtam; mindazonáltal ezzel nem azt célozom, hogy most egy Phönixet mutatok elő, - nem, hanem csak jobbat. Éles szemek olvasgatták és figyelmessé tettek a szépre úgy, mint a rútra: most is gyönyörködve olvasom Bárány Boldizsár úr akkori barátomnak írásban adott Rostáját. Mindenkori szíves emlékezetem legyen köszönetül."
Ezután igazolja a szerző, hogy miért választotta a királyné öccse számára az Ottó nevet: holott történetíróink nem egyeznek meg abban, hogy Bánk bán szerencsétlenségét Gertrudis királyné melyik öccse okozta: Eckbert bambergi püspök, Ottó burgundiai pfalzgróf, Henrik istriai márkgróf és Berchtold, kalocsai érsek, egy tudatlan fiú. Katona választása Ottóra esett. Szerző engedelmet kért Ottótól, ha nevéhez köti öccsének esztelenségeit, de hogy valósággal Berchtoldra gondolt, azt sejteti, amidőn Bank bán felhányja a királyné öccsének bíboros voltát.
A másik képzeleti alak volt Bánk bán felesége, kit Katona József Csery ,,Ottó" című, németből átdolgozott regénye nyomán Melindának nevezett. Előszavában futó fény lobbant végig munkája alakításán. Csak azután, hogy drámája elkészült, akadt egy iromány a kezébe, melyben az van: Michael és Simeon Miczban spanyol testvéreknek volt egy világszerte híres szépségű hugok, kit Benedictus (Bánk bán) Konrád grófnak a fia vett el. ,,Elismerem tehát Melindát spanyolabbnak, írja a szerző, s nem győzök eléggé csodálkozni a véletlenségen, midőn Mikhált és Simont idekevertem, anélkül, hogy akkor a vérséget gyaníthattam volna is."
Szerzőnek ebből a följegyzéséből azonban megérthetjük, hogy milyen nagy különbségnek kell lenni az első Bánk bán színműve és a között, melyet átdolgozásban ismerünk. Hiszen a bojóti spanyol testvérek gyöngéd szeretete Melinda és gyermeke iránt az egész darabon végig szövődik s fénypontját képezi azon izgalmas párbeszédnek, mely a IV. szakaszban Gertrudis és Mikhál bán közt lefoly.
Az erdélyi irodalmi pályaverseny s a dráma kinyomatása között öt év telt el. Ezalatt tökéletesítette Katona Bánk bánját azzá, aminek jelenben ismerjük.
Az ifjú költőnek már akkor tisztában kellett lenni a feladatával, amidőn múzsája sugallatára e nehéz tárgyat kiválasztá a magyar nemzet történetéből.
A történetírók, a krónikások durva észjárását helyre kellett neki igazítani. A költőnek ez nemcsak szabadsága, de kötelessége.
Jól mondá egykor Kazinczy Gábor előttem: ,,A história a poézisnak nem guvernantja, hanem csak öltöztető szobaleánya." Hogy Bánk bán krónikájából magasröptű történetet alkosson meg, mely a költészet szárnyain az igazság világába emelkedik fel, más királyt, más királynét és más Bánk bánt kellett neki megteremtenie, mint aminőket a krónikák eléje rajzolnak; a mellékalakokat pedig s azt, mely szenvedő szerepet visel, de mégis főszemély a költeményben. Bánk bán feleségét egészen költői fantáziájából kellett előállítania. Melindát az avult papirosok ,,Totának" nevezik, s elbukását saját temperamentumának róják fel.
Katonának legelőször is meg kellett teremtenie képzeletében ama régmult kornak egyetemes képét: a hatalmukat féltő, az idegenek uralmát nem tűrő magyar főurak lázadásra törő szövetségét: a kizsarolt jobbágyság keserves helyzetét. - Az első személyesítőjére talál Petur bánban, a második Tiborcban. Mérséklőül áll közöttük a két meghonosult spanyol testvér, akiknek vérét még nem forralja fel a magyar nemesi büszkeségnek idegent elperzselő sárkánytüze. Ennek a vér-világításnak árnyékául szolgál a királyi udvar sivár könnyelműsége, mely a léha Ottó hercegben s a kalandor Biberachban talál kifejezést, s ehhez járul az ellenkező világítás Gertrudis uralkodni vágyó, hatalma érzésében elbizakodott alakjában. Az ellentétek egymással szemben tornyosultak.
De megjelenik közöttük a történet vezéralakja, Bánk bán az egész ember, egész férfi, egész magyar. Megjelenése, hatalmas beszéde lecsillapítja a kitörni készülő lázadást. A főurak meghajtják dacos fejüket s a kesergő jobbágy elhallgat ínséges panaszával.
Ekkor jön a tragikai fordulat a dráma közepén. Bánk bán hírül veszi nejének meggyalázását Ottó herceg által, látszólag a királyné beleegyeztével s erre a szívét találó mérges tőrdöfésre a nagy államférfi, a kormányzó bölcs egyszerre átalakul azzá, amivé minden egész embernek, egész férfinak, egész magyarnak át kell változnia: halálra sértett becsülete megbosszulójává.
A féltékenység szikrája kellett hozzá, hogy ő is úgy lángra gyulladjon, mint a többi: még jobban azoknál.
Érezzük, hogy nem lehet, nem beszélhet máskép. De Bánk bánnál a démon is ember.
A költő művészi keze tartóztatja a kitörni készülő katasztrófát. Bánk bán, még Melindával történt találkozása után is, még Tiborc ismételt panaszait megértve is, a nádori méltóságát megillető mérséklettel beszél királynéjával: tűri annak keserű szemrehányásait, ingerlő gúnyorát s csak becsülete elrablójanak, Ottónak megjelenésére háborodik fel egész férfiúi vad indulatja, akkor is a csábító ellen fordul az, s csak a királyné szenvedélyes beavatkozása okozza, hogy e harag az ő személyére csap le; a tőrdöfés, mely a trón zsámolyát vérrel festi, nem az előre kigondolt orgyilkosság műve volt, hanem egy vad indulatában elvakult férj őrjöngéseé, aki e tett után tántorogva lihegi: ,,a tető reám szakad".
S a tragédia szelleme a következő szakaszban sem hanyatlik. Itt a királyt látjuk mint igaz férfit megjelenni, mint koronát viselő férfit. Nem oly alakban, aminőben krónikások állították elénk, hanem amilyenné a költő látnoki divinációval az igaz magyar királyt megemberesíté; nem a jeruzsálemi ereklyékkel megrakott zarándokot, hanem a Halicsból diadalmasan megtérő hős vezért, ki a ravatalon fekvő meggyilkolt királynéja tiszta hírneveért kész bajnoki párvívásban megharcolni ellenfelével, nejének gyilkosával. S a bevégzésnél remekel a költő helyes érzéke. Bánk bánnak a szivét töri össze Melinda halála által. És a király csak akkor, amidőn azt látja, hogy az egyenlő gyász, a közös fájdalom által ő és ellenfele egyenlőkké lettek, de az ő feje még mindig magasabb egy koronával, mint azé: akkor bocsát meg Bánk bánnak, s miután a haldokló Biberach vallomása a királyné nevét tisztára mossa, tökéletes lesz a kiengesztelés, a költői igazságtétel, a tisztán látó poézis világot támaszt a história homályában.
Remekül van megalkotva ez az egész színmű.
A legtöbb magyar történelmi verses dráma úgy tűnik fel nekem, mint azok a nagy paloták és bazilikák falait díszítő mozaikképek, vagy az ablakokon pompázó enkausztikai üvegfestmények; bámulom rajtuk a remekelő művész technikai alkotását; de Katona Bánk bánjának minden alakja olyan előttem, mint a régi görög szobrászmű, mely tökéletesen van kifaragva és azonfelül élethíven kifestve: márvány, mely él.
S a nagy történelmi alakoknak kiformálásához járul a minden színezetében jellemző költői nyelvezet.
Kitől tanulhatta Katona József e század elején ezt a magyar drámai szólást, aminőn előtte nem írt soha senki, utána is nagyon kevesen? Honnan kerültek elméjébe ezek a magvas mondások, amiknek mély értelmük van, s amiket mégis mindenki megért, hogy írhatott ily tiszta magyarsággal abban az időben, amidőn a magyar auktor, ha pennát fogott, koncipiálni az ideáit, ahhoz segítségül hívott latint, franciát, németet; hogy tudott oly gazdagon színezni azzal a nyelvvel, mely akkor oly szegény volt; s az egyszerű szavak kincseket rejtenek gondolatokban, érzelmekben, igazságokban.
Bánk bán költői szépségeit magasztalni közönségünk előtt éppen olyan fölösleges igyekezetnek tartom, mint aminőt az adoma tudósa kifejtett, aki kőolaj lámpáját tartá vendégei elé, hogy jobban lássák, milyen fényesen süt a teljes holdvilág.
*
És ezt a remekművét a költő sohasem látta előadatni e világi életében.
1819-ben elő akarták adni a pesti rondellában, de a cenzúra letiltotta. 1830-ban Katona József ifjan, hirtelen halállal kimult.
Legelőször került színpadra Bánk bán a pesti Nemzeti Színházban 1839-ben március 23-án Egressy Gábor jutalomjátékául. Természetesen a cenzúra által jól meghúzkodva. De több előadásra mégsem bocsáttatott.
Ismét színre hozatott másodszor 1845. november elsején új szereposztással. Ezúttal Bánk bánt idősebb Lendvay Márton játszotta, a királynét Laborfalvi Róza, Melindát Lendvayné Hivatal Anikó, Petur bánt Szentpéteri, Biberachot Fáncsy Lajos, Tiborcot Bartha, Mikhált Udvarhelyi személyesíték. Mindezeknek jelmezes alakjait megörökíté Barabás rajzónja.
Bizony csak a rajzón. A veres plajbásznak megint volt rá gondja, hogy Bánk bán elpihenjen.
A harmadik előadása igen nevezetes volt.
Egy olyan napon, mely nem engedi magát a féltékenység tarjagai által a márványlapon benövetni, maga a fölséges nép követelte Bánk bán előadását a Nemzeti Színház igazgatóságától.
1848. március 15-ikének jegyeztük fel ezt a napot.
Ingyen-előadás volt.
Hogyne emlékezném erre az előadásra; hisz magam is szerepeltem benne; ott álltam, ott beszéltem a színpadon.
Régen volt az: ne beszéljünk róla.
Aztán megint nagy ideje volt Bánk bánnak csendesen szunnyadni a kriptájában.
1858-ban március 10-ikén hozatott ismét színre, szelídített szöveggel. Egy év mulva ismét 1859. ápril 25-ikén elővétetett Prielle Kornéliával, mint Melinda. Akkor ismét rázárták a sírboltajtót.
Végre hajnalodott a szabadság égalján.
Bánk bán is fölébredt.
1868. szeptember 27-ikén hozatott újból színre: ezúttal a teljes hamisítatlan szöveggel.
És azóta folyvást él Bánk bán és folyvást növekedik; egyre nagyobb lesz: ez a mi irodalmunk Kassziopeia-csillaga!
Az alkotmányos korszak alatt száznál több előadást ért Bánk bán. A századik előadást 1895. május 13-án ünnepeltük; még Bécsben is előadták a Nemzeti Színház művészei 1892. október elsején magas és legmagasabb körök jelenlétében, magyarul.
[1899]

[1] Marginális jegyzetül azt is fölemlítem, hogy azon arcképe Katona Józsefnek, melyet életírásai munkája címképeül közölni szoktak, az én kecskeméti diákkoromban készült, egy kedves iskolatársam Muraközy János rajzónja révén, ki festői pályára vágyott, nagy művészi tehetsége volt hozzá: aztán ő is szenátor lett szülővárosában, s nem pingált többet. A rajz eredetije, mely 1842-ben még ott volt a költő családi lakában, valószínűleg egy bennszülött kortárs festette olajba, kit a köznyelv ,,Szokolai piktor" névvel emlegetett. Azt is jól ismertem: Diogenesi cinikus alak volt, különösen gyűlölte az iskolás fiúkat. Ez az arckép szolgált mintául Katona Józsefnek Züllich készítette ércszobrához is. De az sem lehetetlen, hogy Kiss Bálint volt az okozója az olajfestménynek.
(J. M.)









Jókai Mór: Írói arcképek


EZELŐTT...
Tetszik azt tudni, hogy én a Magyar utcában 21-ik szám alatt lakom, egy csendes kis magányos szobában, melynek ablakaiból két nagy szép kertre nyílik a kilátás. A kertek nem az enyimek, hanem a belőlük átlengő virágillat - az az enyim.
Fölöttem megint egy másik poéta lakik, Szigligeti; szintén olyan fekvésű szobában, szintén arrafelé nyíló ablakokkal; egész órákig halljuk egymás dobogó lépteit; a magányos szavalás hangjait, miket a szentelt dühbe hozott költő, mikor egyedül van, csupán láthatatlan múzsájának mond el.
És ha még hat emelete volna ennek a háznak, mind a hat emeletnek ugyanabban a szobájában okvetlenül valami poétaember fogna lakni, s írná egymás tetejében a sok mindenféle kigondolhatót, ki versben, ki prózában; - mert hát meg van ez a hely babonázva!
Ezelőtt negyvenöt évvel volt ennek a háznak a helyén egy alacsony, rozzant vityilló, abban volt egy kis udvari szállás két szűk szobával, (képzelhetni, most azon a helyen egy szoba van, az is kicsiny, hát még mikor kettő volt!) az egyik szobát lakta egy becsületes céhenkívüli csizmadia; a másikat egy fiatal költő, akit keresztnevéről híttak Károlynak, azt pedig nagyon restellték előkelő rokonai, hogy vezetéknevéről - ,,Kisfaludynak" címezték.
A fiatal ember száműzve volt az apai háztól, azon szégyen miatt, hogy ilyen mesterségre adta magát! Rokonaitól tehát semmi segélyre nem számíthatott - sok ideig.
Urak, úrfiak! válogatott összes munkák kiadói, fiatal sárkányevő talentumok, tengerszippantó zsenik! vajjon mit gondoltok, hogy élt meg ezelőtt félszázaddal az olyan ember, ki a magyar irodalomnak szentelé tehetségét; - ami persze, hogy nem mérhető össze a tietekkel?
Mikor még honoráriumnak híre sem volt, s mikor még a magyar író koldulni szégyenlett.
Hát az bizony úgy élt meg, hogy nappal képecskéket festegetett, miket az egyetlen műárus M. darabonkint három-négy forintjával fizetett (bankó cédulában), este azután ülhetett az írásnak, olvasásnak; a festő tartotta az írót, az ecset gondoskodott másodszülött testvéréről, a tollról! A képecskéket mégis csak inkább el lehet adni, mint a verseket.
Az egyik szobában ült író- és rajzoló-asztala mellett Kisfaludy Károly, a másik szobában ült a tőke mellett a szegény kontár csizmadia. Amaz a halhatatlanság emlékét építé: költeményeket írt; emez a mulandóság sebeit orvoslá: csizmákat foltozott; s a költő és a csizmafoltozó igen jó egyetértésben éltek együtt.
Mikor Kisfaludy elkészült valami képpel, ami a műárusnak megtetszett (adott érte tán öt forintot is); míg a szegény csizmadiának elfogyott a munkája, csak úgy gubbasztott háromlábú székén, az ifjú költő megvigasztalá:
- Ne búsuljon János mester, van nekem most egy kis pénzem, megélünk belőle együtt. - S megosztá vele azt a keveset.
Máskor meg a költő pénze fogyott ki; a műárusnak nem kellett a munka, meg-megszakadt a szerény kereset: a csizmadia észrevette aztán a szomorúságot:
- Ne búsuljon ifjú uram, van nekem most munkám elég; majd elélünk valahogy! - s akkor aztán egész éjjel ott ült a tőke mellett, hangzottak mustája csattogásai reggelig: hogy ő is megoszthassa szegény keresményét az ifjú költővel.
Így éltek együtt évekig a költő és a csizmadia a kis udvari szállásban, egymás baját, gondját és kenyerét osztva; ilyen zene mellett születtek a rímek, miket tíz év mulva az egész ország hangoztatott... és ezt most majd el sem hinné senki.
Oh aranyat termő vaskora a magyar költészetnek!









Jókai Mór: Írói arcképek


A magyar irodalom a reformkorban
A negyvenes években már kezdett a magyar irodalom tényezővé válni a nemzet életében. A Tudományos Akadémia kiváló tagjainak működése minden téren jelentékeny volt; de különösen hódító sikert vívott ki a szépirodalom. Vörösmarty hőskölteményei, Jósika Miklós történelmi regényei megannyi eseményt képeztek, s hatásuk maradandó volt; elevenítő a közszellemre, serkentő az ifjúságra, s irányadó a politikára. Jósika Miklósnak az erdélyi fejedelmek korából írott regényei jobban megérlelték az ,,únió" kérdését, minden közjogi elméletnél.
Győzelmes hadjárathoz hasonlítható Vörösmarty Szózatának elterjedése: mind szavalva, mind énekelve.
Mily roppant szökés; az addig divatozott Kölcsey Hymnusától Vörösmarty Szózatáig.
Kölcsey még csak azt sóhajtja, hogy: ,,Isten áldd meg a magyart jó kedvvel, bőséggel." (Szabadságról, dicsőségről még nincs szó.) Nyujts feléje védő kart, ha küzd ellenséggel. (Hát az önbizalom? a saját erőnkből fölemelkedés?) Balsors akit régen tép, küldj rá víg esztendőt. (Csak ,,esztendőt!" azt is ,,vigat", holott ebben nincs hiányosságunk.) Megbűnhödte már e nép a multat s jövendőt. (Tehát a bűneinkért lakolunk!) S hozzá a melódia is éppen olyan temetési ének: harangszó-vegyülékkel.
Ellenben mi férfias, mi öntudatos felhívása a nemzeti szellemnek a Szózat. Minden sora egy korszak a nemzet történetéből; és minden mondata egy nagy eszme; igaz érzés szól belőle elejétől végig. Ez is szól buzgó imádságról, mely százezrek ajakáról hangzik egy jobb kor után esedezve; de ha az imádkozás nem használ, rámutat a nagyszerű halálra, hol a temetkezés felett egy ország vérben áll, s végzi a hatalmas intő szóval: ,,magyar! Rendületlenül megvédd ezt a hazát; mert ha azt elveszíted, számodra a nagy világon e kívül nincsen másik haza!"
És a költeményre alkalmazott dallam is megfelel a tartalomnak. Erőteljes, megindító, tömegek ajkára alkalmazott; végén népies lendületű, nem zsolozsma az, hanem induló. Félszázad óta tartja e dal az uralmát az egész nemzetben. Vígságunkban, szomorúságunkban, diadalaink napjain, elcsüggedésünkben a Szózat tartotta fenn a nemzetben a ,,régi" lelket, s ha ideje jött, öntött bele ,,újat".
Vörösmartynak ércszobra a Szózat.
De nagy érdeme volt az irodalom terén Szigligeti Edének; a magyar népszínmű zseniális megalkotójának. Azáltal, hogy a népéletet, a népies alakokat a színpadra hozva, megismerteté, magának az emberjogoktól megfosztott jobbágyosztálynak lett leghatalmasabb szószólójává; a történeti drámáknak pedig sok ideig egyedüli költője volt. (Bánk bánt, a klasszikus művet a cenzúra idejében nem lehetett egyszernél többször előadni.) S a magyar élet megkedveltetésében, a magyar nemzet nagy alakjainak méltó képviselésében segélyére volt az akkori messze kimagasló színészi nemzedék, melynek kiváló szellemei Lendvayné, Laborfalvi Róza, Egressy Gábor, Lendvay, Bartha és Füredi valának. A pesti Nemzeti Színház központja volt akkor mindannak az eszmének, amit a nemzet óhajt, remél, szeret.
Ekkor támadt Petőfi. Lángész, aminőből kettő sok volna egy kornak, egy nemzetnek; mert egymást emésztené fel. Arannyal nem lehet őt párvonalazni. Arany tökéletes volt mint költő, mint magyar: minden hibánktól ment. De Petőfinek még a magyar költőn túl is volt adva az isteni szikrából, ami őt közülünk magasra emelte, úgy hogy abban a fényözönben, amit ő szellemével terjesztett, még a hibáink is erénynek tűntek fel; s ezeket a hibáinkat is képviselte Petőfi teljes számban.
S Petőfi körül csoportosult az egész magyar irodalom. Petőfi nélkül nem lett volna Magyarországon forradalom.
[1890]









Jókai Mór: Írói arcképek


VÖRÖSMARTY MIHÁLY
Hol van a magyar hazának olyan része, ahol ne énekelnék a Szózatot és a Fóti dalt? s hol van a magyar szívnek olyan része, amit ez a két dal meg ne indítana? Az egyik bánatát, a másik örömét zengi a nemzetnek, azt a szent tetterővel gazdag bánatot, s azt a rejtett fájdalommal teljes örömet, amikről csak annak van fogalma, aki bennök született.
Ez a két dal jobban leírja huszonöt év történetét egy hosszú krónikánál; mert minden szavára azt kell mondani a magyarnak: ez az én véremből vett vér, ez az én testemből vett test.
Aki ezt a két dalt írta, az Vörösmarty Mihály. Vörösmarty Mihály a magyar nemzet első költője.
Ezt a rangot sohasem vitatja el tőle senki. Mint a leghírhedettebb fiak is jobbnak és nagyobbnak vallják atyjukat maguknál, s büszkébbek reá, mint saját érdemeikre: oly büszke minden magyar költő Vörösmartyra.
Mert valóban atyja ő a magyar irodalomnak: atyja, ki megteremté, ki alkotá a nemzeti költészetet; atyja, ki pártolá, nevelte az utána jövő ifjú tehetségeket; atyja, ki példájával ragyog a jók előtt; atyja, ki a legdrágább örökséget hagyta az utókorra, oly örököt, melyben mentül többen osztozunk, annál nagyobbá lesz az.
Ez örökségünk az ő halhatatlan műveiben van letéve. Huszonöt év alatt tíz kötet munkát adott át a közönségnek. És e művekben nem puszta unaloműző olvasmány van, amit ma elolvastunk mulatságképpen, másnap elfelejtettünk. Ismét és ismét visszatérünk azokra, és mindig új szépet, új lelkesítőt találunk bennök.
Aki szeret multunk dicsőségén elandalogni, vegye elő Vörösmarty hőskölteményeit, s ragyogóbban látandja azokban a nemzeti nagyságot előállítva minden képzeletnél.
Aki csüggedést érez szívében a jövő iránt, keresse fel Vörösmarty honfidalait, s új erő, új bizalom fog buzdulni keblében.
Aki menedéket keres a köznapi világ unalmas egyhangúsága ellen, menjen oda, hol Vörösmarty tündérregéi egy egész új világba vezetik az elandalgó lelket.
Aki víg társaságot akar maga körül látni, midőn egyedül van, vegye elő Vörösmarty műveit, s több kedélyt fog azokból hazahozni, mint a legvidámabb társaságból.
És aki csüggedni érzi szívében a haza szerelmét, aki nem hiszi a népnek halhatatlanságát, fordítson bármelyik lapjára e költeményeknek, és meg fog győződni, hogy amely nép költői ily nyelven beszélnek, nem múlhat el soha.
Vörösmarty összes műveinek egy tehetős magyar könyvtárából sem szabad hiányzaniok, mert azokban van multunk dicsősége, jelenünk öröme, jövőnk reménysége, ott kell azoknak állani mindjárt a biblia és ima-könyvekkel egy sorban, mert az igaz költő szinte az Úr prófétája, s ami belőle szól, az Úrnak lelke az.
[1855]









Jókai Mór: Írói arcképek


VÖRÖSMARTY LAKA NYÉKEN
E kis alacsony ház volt az, hol a halhatatlan költő mulandósága utolsó éveit leélte.
Sokszor mondá: jó hogy a magyar poéta lesütve szokta hordani a fejét, mert ha egyenesen hordaná, megütné a fejét a gerendában.
Az kínozta leginkább, hogy miért olyan alacsony ez a ház, az embert szinte agyonnyomja, kedélyére nehezül közeledő padmalyával s emlékezteti a súlyosodó napokra.
Itt készíté saját termesztette dohányból hírhedett szivarait, amik éppen olyan keserűek voltak, amilyen édesek költeményei. Hajh! csak szivart és nem verseket többé. A megtört kedély, az elszakadt húr nem akart több hangot adni. Utolsó költeményeit mindig más helyen írta; ez az alacsony ház laposra nyom minden eszmét. Ez a szűk ablak nem ad más kilátást, mint a szűk udvarra, melynek regénytelen pusztaságán nem lát a költő egyebet, mint a szomszéd tyúkjait és sertéseit, melyek virágos bokrait és vetett füveit pusztíták.
Pedig neki csak a bokrokban és füvekben volt már gyönyörűsége. Mikor künn a budai hegyen együtt ültünk utoljára, s beszélgettünk fákról és füvekről, sejtelmesen mondá: ,,már én nem ültethetek fákat, azoknak gyümölcsét én többé meg nem érem; engem már csak szőlővessző, bokor és virág biztat eredménnyel; ami gyorsan nő, korán gyümölcsöz."
Tele is ültette háza elejét, kis kertjét bokorral, virággal. E bokrok, virágok nincsenek többé ott; a költő halála után széthordták azokat tisztelői, én is jutottam belőlük egy rózsatőhöz, mely halavány leveleivel hajdani gazdáját látszik gyászolni nálam. - Azon szobában, hol egy év előtt Magyarország büszkesége viselte néma zúgolódásait a sors ellen, most a nemes közbirtokosság tart épületes közgyűléseket, amikben olyan szépen szónokolnak, restorálnak, mint hajdan a vármegyéken.
[1856]









Jókai Mór: Írói arcképek


VÖRÖSMARTY APÁNK
Egy nagyon régi krónikában, ékes fametszetekkel megvilágítva, találtam magyar ősapáinkról följegyezve egy adomát. A hagyományok szerint az ősmagyarok nap- és holdimádók voltak. Két táltos vitatkozott afölött, hogy ki az imádásra méltóbb istenség: nap-e vagy a hold?
A hold táltosa lett győztes, érvényre juttatva azon állítását, hogy a hold a jótékonyabbik csillaga az égnek, mert az éjszaka világít, amikor sötét van; míg a nap csak nappal ragyog, amikor úgyis világos van.
Vörösmarty százéves születési évfordulóján jutott ez eszembe; minek beszéljek én a költészet egének napjáról, Vörösmartyról, a költőről? Hisz azt mindenki ismeri. Sugáraiban élünk, hajnalpírjában remélünk, szivárványában ábrándozunk. Mit keressem én a kritika sötét szemüvegén keresztül a nap-korongban a foltokat és napfáklyákat? Én csak a melegét ismerem annak, mely annyiszor meggyógyított.
Hanem azt a másik bolygót, a holdat, a szelíd álomképmását a napnak, azt jól ismerem, most is magam előtt látom Vörösmarty Mihályt, a magyar költészet és művészet édesapját. Ő róla fogok megemlékezni.
Az én gyermekkoromban még keveset beszéltek Vörösmartyról. Apám könyvtárában csak két kötet munkája volt, azok közül az egyik Csongor és Tünde. Majdan Pozsonyba kerültem német szóra. Ott ugyan nem praelegált a professzorom magyar poétákról. Ott az volt a megtanulandó penzum, hogy a dropax, antrax, climax miért hosszú mind a két lábára.
De bizony Vörösmartytól is tanított be a magyar nyelv tanára egy verset: azt, hogy ,,Átok reád magyarok hazája! Átok rád te pártos, büszke nép!" Micsoda kedvteléssel deklamálták ezt azok a német és tót discipulusok, akikből később hírhedett agitátorok váltak!
Ennyit tudtam én is Vörösmartyról, mikor visszakerültem az apai házhoz. Károly bátyám, mint fiatal ügyvéd, akkor jött meg Pestről, kitűnően censurálva. Ennek az örömére az én édes szüleim összehítták vacsorára a rokonokat, ismerősöket, akik előtt vacsora végével az én bátyám (deli szőke legény) elszavalta szép zengő szóval Vörösmarty legújabb költeményét, a Szózatot: ,,Hazádnak rendületlenül légy híve óh magyar!"
Mint a pünkösdnapi égből szálló tüzes nyelvek lángja, úgy hatott az én lelkemre a költők apjának minden versszaka. Hasztalan igyekezett a hatást gyöngíteni az én keresztapám, öreg Varju János, azzal a gúnyos kérdésével: ,,Ugyan édes öcsém, mutass nekem egy embert, akinek a keble keserűségében megszakadt a honért." Nekem e naptól kezdve ez lett az evangéliumom s később Vörösmarty művei az egész szellemvilágom.
Ami legelső varázsa Vörösmarty költészetének, az a honszeretet mágnesereje s Vörösmarty hőskölteményei azok a magyar költővilágban, amik Dávid király zsoltárai a bibliában: - élő hangja a nemzet büszkeségének, eget ostromló fájdalmának, határozott istenmagasztalásának. Hitvallás van azokban. A reménytelenség legsötétebb korszakában is erőt, bizalmat tudunk azokból újra ébreszteni.
Vörösmarty költészetéből ismerjük a magyar nyelv őseredeti hangzatosságát, melynek oly nagy a változata, iskolája, színpompája kifejezve hőskölteményei pátoszában, balladái melódiás ritmusában, néprománcai tréfás hangulatában. Ezeket szavalták minden ünnepélyen nagyok és kicsinyek, művészek és diákok. Még most is könyv nélkül tudom őket, miket diákkoromban tanultam s Vörösmarty Fóti dalának mind a két pályadíjas dallamát megtartottam az emlékezetemben s tengeridő multán megörökítettem a hangszógépben.
Egyszer a külföld egyik nagy metropolisában és nagy társaság közepett voltam, mely csupa írókból, művészekből, műértőkből alakult. Arról támadt élénk vita, hogy melyik a világnak legszebben hangzó nyelve? Művészi verseny volt hexameterekkel. Első volt a latin idióma Vergiliusból: ,,Infandum regina renovare jubes dolorem." Az előadó tapsokat kapott. Következett a görög Homér Iliászának kezdő strófája: ,,Ménin aeide Thea Peliadéó Achilleosz Ulomenén." Nagy sikere volt annak is; azután az olasz és spanyol küzdött a pálmáért. Végül jött a német egy disztichonnal, de az is elég volt: ,,Feige, schwächliche nur und aberwitzige Leute, schreien von den Dächern ihr Weh, Mitleid erbettelnd vom Volk." A hatás nagyszerű volt! És az általános hangulat közepett kellett nekem utolsóképpen a magyar verselést hangoztatnom: a mi Homérunk hőskölteményének bevezetését:
,,Régi dicsőségünk, hol késel az éji homályban?"
Az egész fényes társaság elismerte, hogy a magyar nyelv a leghangzatosabb valamennyi között.
Vörösmarty nyelve volt az. Az ő költeményeiben melódiája van a magyar nyelvnek és ez a dallamosság annyiféle változatot vert föl, amennyi a költemények alapeszméje, iránya, vezérgondolatja; - harsog, dörg, csattog a hőskölteményekben, édeleg, enyeleg, hízelg, sír a balladákban, pattog, kacag, csapong a tréfás dalokban, ünnepélyesen, orákulumszerűen zeng a drámákban. - A magyar szavalóművészet Vörösmarty dalain fejlődött oly tökélyre, mely fölülmulta az idegent. Színi előadások, hangversenyek, országos ünnepélyek fénypontjai voltak Vörösmarty költeményeinek művészi szavalatai, mik magukkal ragadták a közönség lelkét. De szerte a hazában, minden tanintézetben szavalták mindannyian Vörösmarty hazafias, regényes, tréfás verseit. Különös kedvence volt a fiatalságnak a Csongor és Tünde bukott királyának búcsúja a világtól: ,,Égsz még s nem égsz el, nap, mely verve látsz?" Én Csongor és Tündét tartom a nagy költő legbámulatraméltóbb remekművének, mely még fiatal fantáziájának izzó tüzében fogamzott s melyben a költészeti formák egész zodiákusa egyesül.
És aztán, ami Vörösmarty költészetének aureoláját képezi, az a mély, komoly, igaz hazafiúi érzet, mely nemesítőleg hatott s fog hatni ezentúl is egész nemzedékekre. Szobrot fog emelni a nemzet a nagy költőnek, de azt a dicsfényt a homloka körül, mit szobrász nem adhat meg műremekének, a nemzet szemeinek kell ott derengve látni mindenha.
Most visszatérek Vörösmartyhoz, a költők apjához.
Még én akkor jogtanuló diák voltam, mikor Vörösmarty drámái, a Vérnász, Marót bán, Bujdosók, a drámaírás Icarus-röptére csábítottak. Verses szomorújátékot írtam: ez volt az első munkám. Beküldtem az akadémiai pályázatra. És az történt vele, hogy a két akadémiai bíráló: Vörösmarty és Bajza, az én drámámat ítélte az akadémiai jutalomra méltónak. Ez volt rám nézve a végzet.
Vörösmarty már akkor a magyar költők atyja volt. Ő ismerte fel Petőfiben a lángeszű költőt. Elolvasta költeményeinek első kötetét s az ő buzdító ajánlatára vállalkozott azoknak kinyomtatására és tiszteletdíjazására a Pesti Kör. És Petőfi azontúl is minden újabb versfüzetét, a kiadás előtt, Vörösmartynak mutatta be, ki azokat beható figyelemmel olvasta át s észrevételeivel ellátta.
Atyai gondoskodása kiterjedt az egész fiatal írói és színművészi társaságra. Esténkint összegyűltek a Csigában (az egy kurta vendéglő volt a Rózsa-téren). Ott az idei karcos mellett oktatta Vörösmarty az íróújoncokat, a színészet pályatörőit a versírás, a szavalás mesterségében; meg is vendégelte őket saját maga készítette pezsgővel, amelynek az a jó tulajdonsága volt (ahogy ő maga mondaná), hogy mentől többet ivott belőle valaki, annál józanabb lett tőle.
Mikor a juratériára felkerültem Budapestre, Vörösmarty odahivatott magához. Gyerek voltam még, egy névtelen semmi. Ő pedig már akkor a Tudományos Akadémia rendes tagja, hírneves költő, egyike a drámai bírálóknak, akik élet és halál fölött, sőt örök élet és örök halál fölött ítélkeztek.
És ez a nagy elme, ez az országvezető lángész, nem sajnálta tőlem, az észrevétlen paránytól, a maga atyai tanácsadását. Előhozatta az Akadémia irattárából a kitüntetett drámámat, fölfedezte előttem annak a hibáit, hiányosságait, megtévedéseit és aztán összeült velem a saját Úri utcai lakásán és segített az egész drámai költeményeimet hosszú estéken át, újból átdolgozni.
Ugyan mondjátok meg mai korbeli pályatársaim, melyikünk tenné meg manapság, hogy egy pályázó munka fiatal írójával, akiben némi tehetséget talál, asztalhoz üljön, s egész estéket eltöltsön vele tüzetes munkában, hibákat orvosolni, mesét újraalkotni, tehetséget köszörülni? Dehogy tesszük! Egyszerűen agyoncsapjuk a fickót, ha még nem nőtt be a feje lágya: belefojtjuk a vízbe, ha még nem tud veszni.
Ezt az egész állapotot pedig - rajtam kívül - alig-alig érti meg valaki. A mostani írói nemzedék (helyes észjárással) azt kérdezheti tőlem, hogy ugyan mi szükség legyen egy ilyen ,,költők apjára", amilyen Vörösmarty volt? Kell-e az igaz tehetségnek gondviselő pártfogó? Hiszen itt van egész dandára a hírlapoknak, amik kapva-kapnak a tollforgató emberen, sőt egymás kezéről elárverezik őket, a kiadók cserkésznek a vadtalentumokra és itt van a nagyközönség, amely az ablakon át szórja be az aranyesőt a maga kedvenc írójának a Vauclusébe, - aki, ha felgerjed, elcsap magától minden kiadót, lapszerkesztőt, s maga alapít új lapot, pompásabbat, érdekesebbet az eddig virágzóknál; ha pedig kritikára van szüksége, no abban meg éppen csavargőzössel hajókázhat. És ha semmi sem hiányzik többé a dicsőséghez, mint egy fényes titulus a neve után, találhat illusztris társaságokat, melyek az ilyennek osztásában elismerők, sőt még érdemrendet is kaphat a mellére, mint legmagasabbról jövő kitüntetést.
Hát az igaz, hogy az ,,most" így van, de nem így volt ám félszázad előtt.
Az író, a költő ismeretlen vagy éppen kigúnyolt alakja volt a társaságnak; rokonsága szánta, elveszett embernek tartotta. A múzsájának oltára volt, de tűzhelye nem volt. A tudományos társaságokba nehezebb volt bejutni fiatal költőnek, mint Tibet fővárosába egy utazónak. Kiadó kevés volt s az nem számíthatott a közönségre, amit kinyomatott, a raktárán veszett; új lap kiadására a kormányhatalom nem adott engedélyt, a kritika nem a gyógyítás, hanem legtöbbször a méregkeverés mestersége volt; a címeken, pályadíjakon a benfentesek osztoztak meg. S ha a toll embere nagyon el hagyta magát ragadtatni a lelkesedése által, olyan tilalmas régiókba tévedve, mint a haza és szabadság, kaphatott kitüntetést, de nem a mellére, hanem a kezére, lábára.
Mindezt pótolta nálunk hajdani fiatal íróknál egymaga Vörösmarty Mihály. Ő emelt, ő buzdított, ő tanított, ő javított, ő méltányolt, ő segített, ő kitüntetett bennünket s erre nekünk szükségünk volt. Az egész nemzet, a művelt világ ünnepli és dicsőíti Vörösmartyt mint halhatatlan költőjét a magyar Olympnak: - én szellemi apámat, bolygó útam vezérlő holdvilágát őrizem ő benne hálás emlékemben.
[1900]









Jókai Mór: Írói arcképek


A LEGUTOLSÓ TALÁLKOZÁSOM VÖRÖSMARTYVAL
A legutolsó találkozásom is ott volt Komáromban.
Már akkor átestünk egy életen, aminek csak a romjai maradtak meg számunkra. Maga Komárom is egy romhalmaz volt. Az anyámat látogatni voltam siralomraméltó szülővárosomban. Kaptam rá engedélyt a rendőrfőnökségtől. De csak egy napi tartózkodásra! Félni lehetett, hogy valami komplottot csinálok Komárom vára visszafoglalására. Kitelik az az ilyen rebellistől. Be kellett mutatnom a passzusomat a komáromi rendőrfőnöknél, aki jóakarólag figyelmeztetett, hogy másnap délben el ne késsem a gőzhajóról, mert kellemetlenségeknek tehetném ki magamat. Ott is voltam pontban tizenegy órakor a szigetben levő fabódénál. Már akkor többen ültek ottan a hosszú lócán, útrakész pasasérok, akik a gőzhajóra vártak: azok között egy összegörnyedt alak, kerek szürke kárbonári köpönyegben, akiben Vörösmartyt ismertem fel. Odamentem hozzá üdvözölve, ő is rám ismert: pedig akkor már rajtam is körösztül gázolt a sors kereke; akkor voltam igazán ,,öreg ember, aki vén ember", - olyan senki, aki semmi. Saját nevemet nem volt szabad nyomtatásban használni: Sajó név alatt firkáltam.
Nagyon örült, amikor meglátott: ,,legalább lesz, akibe kapaszkodjam."
Kísérője, egy fiatal ember aztán felvilágosított a helyzetről. Egy fiatal lelkes irodalombarát felkérte levélben Vörösmartyt, hogy jöjjön le Pestre, foglalja el az ő szállását, legyen állandó vendége. Ez volt Tomori Anasztáz, nekem is igen kedves barátom, aki örökség útján hirtelen meggazdagodva, nagy vagyonát irodalom és művészet pártolására fordította - e mostoha korszakban. Vörösmarty elfogadta az ajánlatot s most Pestre utazik. Felesége azonban nem kísérheti odáig, mert a passzusába csak az ő saját neve van beírva s hogy a nejének külön passzust állítsanak ki, ahhoz előbb a csepi falusi bírónak az illetékességi bizonyítványát kellene kieszközölni; de az most inspectionsreisén van, anélkül pedig a gőzhajóra be nem eresztenek senkit.
No de a jó szerencse idehozott engem; én majd elkísérem Vörösmartyt a barátom lakásáig.
A mi nagy költőnk jó kedvet mutatott; még tréfálkozott is: ,,nem kell engemet félteni, eligazodom én Pesten még a sötétben is."
A gőzhajó aztán csak előkerült, mi beszálltunk az egy szál deszkán, előmutatva az útleveleinket.
Én kikerestem az öregünknek egy nyugodalmas szögletet, ahol a járókelők nem háborgathatták.
Egy tatai asszonyság mégis csak odakerült hozzá; úgy látszik, valami ismerős volt, mert melléje ült és megszólította:
,,Ejnye, ejnye, de rosszul tetszik kinézni."
Erre a költő büszkén kiegyenesedett:
,,Nincs énnekem semmi bajom."
,,Nono! Én azt mondom, hogy vigyázzon magára. A kezei olyan pöffedtek, veresek, átlátszók, hogy azt lehet következtetni, hogy vízibetegségben méltóztatik szenvedni."
Én hirtelen igyekeztem a beszédes asszonyságot más témára vezetni: ,,nézze csak, itt volt Bregecium, amelynek romjaiból annyi érdekes régiséget ásnak ki manapság."
Aztán mikor visszakerültem Vörösmartyhoz, körülbástyáztam őt kétfelől a saját és magam útitáskájával, hogy senki melléje ne ülhessen. De már a veszedelmes szófullánk benne volt az emlékében.
,,Hogy én vízibetegségben volnék? Ezt nekem még senki sem mondta. Hát igazán olyan pöffedtek az én kezeim?"
És az egész úton folyvást a kezeit nézegette, a nap felé is fordította, hogy vajjon átlátszók-e. Ej, de átkoztam magamban azt a szóbeli méregkeverőnőt.
Jó délután érkeztünk meg a hajóval Pestre.
A parton természetesen nem várt az utasokra se bérkocsi, se hordár, csak egy árva fiakker lógatta a lófejét búsan a parton; de ez nem azért volt ott, hogy vándor poétákat vigyen a kvártélyukra; mert az a policáj-komiszáriusra várt, aki a kiszállás előtt bejött a gőzhajóra két szuronyos zsandárral, passzust vizitálni. Én mindkettőnk útlevelét átadtam neki. Az enyém csak rendben lett volna; de a Vörösmarty passzusa nem volt a komáromi rendőrfőnök által láttamozva. A rendőrbiztos emiatt okvetetlenkedni kezdett, protokollum-fölvételt emlegetett. Én aztán azt mondtam neki, hogy ,,ha nem tekinti ön a nagy költőt, tekintse a nagy beteget." Erre a derék ember nagylelkű lett s elbocsátott bennünket.
Hát bizony csak gyalog kellett tovább bandukolnunk.
Ha te azt láttad volna, mai korbeli lelkes fiatalság, hogy lépkedett nemzeted büszkesége, legnagyobb költője az én karomra támaszkodva a hepehupás kövezeten végig, hej hogy emelted volna vállaidra az édes terhet; de hát te még akkor más csillagban laktál. Én vittem mind a kettőnk útitáskáit.
Mikor a Kalap utca szegletéig eljutottunk, ott megállt az agg költő; ott volt a szegleten egy kurta kocsma.
- Térjünk be ebbe a kocsmába.
Nagyot bámulhattam rá, mert azt veté utána:
- Azt gondolja most az én Móric öcsém, hogy hej, de meg lehet szomjazva az öreg poéta! pedig hát nem inni kívánkozom én ebbe a kocsmába; hanem leülni: nem bírnak már a lábaim tovább.
Én aztán igyekeztem megnyugtatni; itt van már a közelben Tomori lakása, alig száz lépésre. De neki az is sok volt; leült arra a szegletkőre az utcán. Én aztán előre szaladtam Tomorihoz, aki karszéket küldött le a féltett vendége elé; azon vittük fel a vendéglátó szállásra.
Amint hazáig mentem, azt hittem, hogy most is mellettem jár Vörösmarty árnyéka. Hisz akkor már maga is csak sötét árnyéka volt hajdani fényes alakjának.
[1900]









Jókai Mór: Írói arcképek


Jósika Miklós emlékezete
Másfél százada múlt, hogy Erdély utolsó önálló fejedelme, mint a krónikaíró mondja, egy szív szerinti házasság estéjén az erdélyi fejedelmi süveget a násznyoszolya alá vágta-örökre, hogy senki se vegye azt fel onnan többé - s midőn két évtizeddel később Rodostó partján az utolsó történelmileg nagyszellemű magyar is megszűnt hazája nagyságáról álmodni, nagyobb hazát és nagyobb álmokat keresve: akkor kivette Klio történetíró tollát az utolsó magyar krónikás kezéből, s nehogy a múlt ábrándjait tán a fuvolás Euterpe folytathassa, a bölcs Lobkowitz összetöreté a tárogatókat is, mik a régi dal szövegére emlékeztetnének. Magok az istenek és a miniszterek is azt hitték, hogy Magyarország története ezentúl csak a régen múlté, azzal be van számolva a fátumnak.
És úgy látszék, hogy igazok is volt: mert amik azontúl maradtak ránk apáink viselt dolgaiból, azok nem egy nemzet történetének érc-lapjai, hanem csak egy hűséges jobbágy szolgálati bizonyítványainak gyűjteménye, sűrűn tarkítva kiadni elfelejtett szegődési bérek hátralékaival.
A nemzet megvolt, a nemzetre szükség volt, a nemzet élt, a nemzet tett, küzdött még azután is; de történelmi alakjai nem voltak többé, kik a tömegből kiemelkedve, a népsors alakulását erős kezekkel intézik. Az óriási fejedelmi alakok helyébe, kik zászlókkal jártak Bécs körül, a hon igazait védve, hajlongni tanult udvaroncok léptek, jól formulázott óhajtásokkal, sokkal szerencsésebbek amazoknál: mert ők már be is jutottak Bécsbe, ott is maradtak, el is feledték hazájok szent fájdalmait, nemzetünk megvetett nyelvével együtt. A történelmi országgyűlések helyébe beültek a csendes törvényhozók, kik nem tanácskoztak nemzetök nyelvén: mintha két idegen jött volna össze, egymassal megértendő, hogy egy harmadik idegentől mit kellene kérni? S ha néha megnyílt is az a mező, hol a harci kedv az ősi szíverő, dicsvágya célját kitűzve találta, s ha ott is hévvel, önáldozatra készen jelent meg a magyar nemzet: ott sem folytatta hazája történetét: vívott, vérzett, elesett, vagy hazatért: egy koszorú nem jutott számára, egy fényes nevet nem iktatott a világtörténelembe; csupán egy óriási erőfeszítés emlékét, melyről mindössze annyi lőn följegyezve, hogy akkor ezáltal fenntartá Európa fenyegetett szimmetriáját és önmagát elfogyasztá: mert az erőfeszített harc után a népszámlálás csak két millió s néhány százezer magyart mutatott fel. És e megfogyása sem érdemei magasztalására, de fogyatkozásai szemrehányásául szokott fölemlegettetni.
Hogy lett volna történetírója a történettelen kornak!?
A közelmúlt századból alig maradt egyéb emlékirata a magyar nemzetnek az országgyűlések naplóinál; az akkori társaséletet néhány tört tükördarab mutatja Gvadányitól, keserű gúnyoros élethűséggel.
A magyar őstörténelem kútforrásai ritkaságuknál fogva kevesekre nézve voltak hozzájárulhatók; a tanodákban gondoskodva volt róla, hogy az ifjúság a hazai történelemből hosszasan tanulmányozza az ős- és középkort, mentül kevesebb ideje maradjon a legújabb korszakon keresztülfutni; egész nemzedékek nőttek fel, melyek minden tanfolyamot bevégezve, az utolsó századok nemzetünket érdeklett eseményeinek előadásáig el nem jutottak. Nem maradt már arra idő. Elég volt azokból rövidségnek okáért a fejezetek címe, a bevégzett tények időszámlálási adataikkal, a harcokból a békekötések s aztán a fejedelmek trónralépte és halála. De honnan is merítették volna a meghamisítatlan történetet? A szigorú cenzúrának gondja volt rá, hogy Kastalia forrásának ne minden pontján ihassék a halandó; a nyomtatványokat Argus szemei őrzék; a legtöbb tanodában írott kézikönyvek szolgáltak a magyar történelem tanulmányaképp: jó szerencse, ha egy-egy lelkesebb tanár azt a fáradságot vette magának, hogy azokat magyarázataival kibővítse. Történelmi olvasókönyv a közönség kezén Magyarországról is édes-kevés. Erdély története pedig alig említtetett már a magyar nemzeté mellett.
A költészet panaszkodott, hogy nincs elég lelkesülés a honfiakban a nemzeti mult iránt, a honleányok nem gondolnak arra, hogy az ő gyermekeiknek összessége egy nemzet. Szürke, egykedvű színezete volt ez a kornak: hasonló azon ködös napokhoz, miken nem lehet kiismerni, hogy virradatra jár-e az idő, vagy alkonyodik? Kötött és kötetlen beszédben mind a közönség részvétlensége volt felpanaszolva.
Ekkor támadt Jósika Miklós.
Tünemény volt, rögtöni és meglepő. Meglepő azokra nézve, kik éppen nem ismerték, még inkább meglepő azok előtt, akik már ismerték s azon kezdő fellobbanásokat, miket Jósika szelleme korában tett, indokolt kicsinyléssel fogadták. Abafi volt első regényének címe, melyet világ elé bocsátott. Jól emlékezem most is a hatásra, melyet e mű gyakorolt reám. Én is poéta voltam akkor: nem poéta a szó olympi értelmében, hanem csak poétadiák, a humaniorumban használt technicus terminus szerint, kinek keserves kötelessége a Pieridák berkeit mívelni.
Egy egész új világ tárult Jósika művében elém. Nemzeti alakok, ahogy valóban élniök, szólniok, tenniök kellett; ős típusai a régi magyar sajátságoknak, úgy odaállítva nemcsak viseletökben, alakjaikban, arcvonásaikban, de lelkök következetes eszmejáratában, tetteik indokaiban, végzetök teljesülésében, hogy mindenkinek azt kelle mondani: ezek valóban a mieink; látjuk, értjük őket; velök érzünk, magokkal ragadnak; és az idők és a helyek, hová magokkal ragadtak, a mi saját történetünk kora valóban, a mi saját hazánknak arculatja.
S minő ragyogó ecsettel volt rajzolva ez arculat! A méltóságos bércek klasszikus szépségű hazája, tiszta látkörével, andalító távolával, mosolygó völgyeivel, megszólaló erdőivel; a pazarló természet tündérszeszélyei, s köztök a még épen álló ősi várlakok, a boldogabb kor mesemondta bőségével, a nemzetiesen jellemző ősi pompával, csarnokaikban, lakályos otthoniassággal minden szegletökben: mindez oly megkapón, oly elevenen, oly tárgyhíven volt elénk rajzolva, hogy az olvasó egy másik otthonára vélt találni s ez otthonában megszerette Erdélyt, s azon alakokban mik e szép táj történetét szerelmökkel, haragjokkal egybefűzték, szívéhez csatolta egy különválasztott testvérhaza sorsát.
Mindaz új volt, mondhatni, ismeretlen, amit Jósika elénk tárt történelmi regényeiben.
Újak a tájak, mikbe elvezetett, s ha a költő néha hosszasabban elandalog egy néma táj lerajzolásánál, ne ítéljük meg érte: a történet szelleméhez tartozik az, a kedély külső alakját adják e tárgyak vissza, s a köztök megjelölendő alakok nászhozománya az mind; újak voltak az alakok, mik regényeiben egy híven rajzolt korszak szellemét tünteték fel, új volt a költői alkotás neme, mely egyfelől a mindennapin, másfelől az érzelgőn túllépve, a legmagasabb eszményítés mellett mindig élő alakot teremtett, ha hőse óriás volt is köztünk, de ember volt és ismerősünk; az érdeket legjobban feszítő mesében mindig valószínűt, igazat nyújtott, s midőn alakjait a megszokott regényhősöknél egy fejjel magasabbra idomítá, egyúttal arról is gondoskodott, hogy lábaik mindig a biztos földön járjanak.
Első regényét, Abafit követte az Utolsó Báthori, a Csehek Magyarországban s az előttem legbecsesebbnek tartott, mert legtöbb teremtő erővel és legragyogóbb költészettel alkotott ,,A költő Zrínyi" regénye. Apróbb közbeeső műveit nem számítom elő, miután nem feladatom e helyen összes irodalmi működésének rajzát adni, de egy költő hatását írni le, melyet korára gyakorolt.
Minden egymás után következő műve fokozta előrebocsátott társai hatását, s e hatás egyetemes volt; kiterjedt az olvasóközönség minden osztályára, utat tört a honi irodalomnak az eddig elzárkózott főrangú szférákba is, miknek eszmekörét, életbölcsészetét ismernie elég szerencsés helyzete volt, miután maga is ezekben növekedett föl, azzal a különbséggel, hogy míg a magyarországi főrend, ez időben, mint a korszellem újabb lendületét, új vívmányképpen kezdé fogadni a nemzeti nyelv kultuszát, addig ez az erdélyi főrangúaknál mint örök tradíció, mint mindennapi légkör foglalá el a címeres termeket: innét az erdélyi kifejezésekben az elegáns, válogató s kimélyes modor, mely utóljára az embert magát is jellemzi. Legtöbb erdélyi írón meglátszik az ma is, hogy Erdélyben a diplomácia nyelve is magyar volt.
De félreismerhetlen hatásuk volt a hazai irodalomra is Jósika legelső műveinek: nem az utánzó epigonokat tekintve, kik finom lábnyomait szélesre taposni indultak; de a valódi tehetségeket, kik anélkül, hogy őt utánozzák, mint a gyémántot csak a gyémánt köszörüli, saját adományaikat az ő előnyein nemesíték. Írók, kiknek lángelméje elébb dagályos érzelgésben kereste virtuozitását, Jósika megjelenése után láthatólag megtértek az élet valódi költészetének tanulmányozásához; mások, kik mély lélektani búvárlatokban csak az érzelmek és reflexiók aknászatát vették költészetnek, Jósika után az alakító jellemfestésben is versenyezni kezdtek vele: új, maradandó tehetségek ébredtek utána, kik az általa kezdett korrajzolást, a mult egyénítését a klasszicitásig tökélyesíték.
Így Jósika Miklós minden újabb regényének megjelenése egy-egy ünnep volt az olvasóközönségre, egy-egy diadal az irodalomra nézve.
S valamint Scott Walterről elismerik azt, hogy regényeivel útba igazította a komoly történetirodalmat, mely utána kezdett jellemző korrajzokat Anglia történelméből, mint a norman és szász népfajok közötti társadalmi villongásokat, búvárlataira méltatni, s későbbi történetírók ő utána találták helyesnek regényírói részletességgel alkotni a történelmi főbb eseményekből egésszé kidomboruló képleteket: éppen úgy ki lehet mutatni, hogy Jósika Miklós, a regényíró, egész falanxát sorakoztatá maga után a korrajzok figyelmes összeállitóinak, az emlékiratok búvárlóinak, kik az általa bemutatott kort még bővebben ismertetni törekedtek, s akiket a közönség most már érdekeltséggel fogadott, nem úgy, mint pár évtizeddel elébb az e téren megindult száraz tudományos kísérleteket.
Az irodalom és tudományok körei nem kevesebb elismeréssel voltak Jósika iránt, mint maga a közönség. A Magyar Tudományos Akadémia igazgatótagjául választotta; Utolsó Báthoriját az első díjjal, a kétszáz aranyos jutalommal koszorúzta meg, és a Kisfaludy Társaság elnöki székébe ülteté.
Idáig tart az első korszak Jósika Miklós költői életéből. Ez a delelő pontja csillagzatának. De már ő ekkor nem is volt fiatal. Öt évvel megelőzve a századot, annak közepe felé férfikora már követelheté az égen zenitjét.
És későn is lépett frigyre Múzsájával.
Hogyan történhetett ez? Hogyan lett Jósika Miklós költővé? Némely életírója így adja elő. Egykor Jósika Miklós előtt rokona Petrichevich Horváth Lázár egy regényét olvasta fel, mely nagyon gyarló volt; Jósikának ekkor jött eszébe, hogy annál ő jobbat tudna írni, s így jutott Abafi alkotásához.
Én e véletlenben nem hihetek, s ha a költő maga beszélte így, maga is csalódott, vagy mesét mondott, hogy költészete genezisét föl ne tárja profán kérdezősködőknek.
Lehetetlen az, hogy megvetésből támadjon szerelem, hogy valakinek ferde, bicegő, s még hozzá szenvelgő Múzsáját más valaki elszeresse a kezéről. Egy idétlen költői szülemény olvasása inkább lever, csüggeszt, bosszant, mintsem lelkesít, bizony inkább kritikussá nyomorítja, hogysem költővé avatná fel az embert. Ellenkezőleg, a művészi tökélynek látása az, mely mások műveiben az igaz tehetséget versenyre ösztönzi, mások nagyságának ránehezülése az, mely a költői erély ruganyosságát tettre kényszeríti. A költőnek, mikor teremteni indul, irígynek kell lenni mindazokra, kiket maga fölött lát, s át kell hevülnie azon gondolattól, hogy alkotása végén maga alatt lássa mesterét, akit imád!
Nem ez volt Jósika költővé lételének története, hanem más.
Hogy megértessem, kissé messze kell visszatekintenem Jósika Miklós életébe, az ifjúkor kezdetéig, néhány szóval időzve gyermekkora emlékeinél.
Jósika Miklós ősei közt atyai ágról egy hatalmas országlárt számított, Jósika Istvánt, anyai ágról pedig még az államférfinál is magasabb őst, egy költőt: Gyalakuti gróf Lázár Jánost. A költő és az országlár vére folyt ereiben. Olcsó vér, ha nincs más hivatása, mint kiontatni durva csatározásban, ki tudja, mi érdekért? hol a pór csatár karja annyit ér, mint a címerek uráé, s hol az új kor találmányai mellett egy ólom pénz a díja úgy Achilles, mint Thersites életének. Jósika Miklóst pedig e térre vitte az ifjúkori tettvágy. Korán árvaságra jutva, előbb végezte a tanulmányi pályát, mely nálunk azon időben a hazai jogtan folyamával szokott bekoszorúzva lenni, s aztán, mint jogvégzett ifjú főúrnak, nem maradt más mező a cselekvésre, mint az, melyen a fegyverjog parancsol. Európa éppen akkor háborús éveit élte, s Jósika már tizenhét éves korában a lovasságnál szolgált. Mint jó katona, harcolt az olasz hadjáratokban; részt vett a napoleoni világdöntő csatákban; együtt vonult be az egyesültek seregeivel Párizsba; vitézségével századosi fokot, kamarási rangot vívott ki magának: hogy midőn vége lett a diadalmámornak, a politikai kiábrándulással mindazt szegre akassza, amit kardjával szerzett: rangot, harci hírt és babérokat.
Hazatérve ősei lakába, az ifjú hős megházasodott.
E házassága meg volt áldva gyermekekkel, de nem családi boldogsággal. Mily bálványozásig szerette gyermekeit s azok őt viszont, azt ismerői bizonyítani fogják. Tudva van, hogy felnőtt fiainak minden vagyonát átengedte, magának csak hatszáz forintnyi évdíjat tartva meg; azt is mindenki tudja, hogy fiai mily kegyelettel viseltettek atyjok iránt s mily féltékenységgel védték fényes hírnevét.
De első nejével nem volt boldog. A család-élet gyötrelmes titkai nem tartoznak a közönség elé, s az emlékíró nem avatkozhatik azoknak felderítésébe; de nem hallgathatja el azt, amit maga a költő emlékirataiban világosan kimond, s mely vallomás ott a szó egész borzalmában van kifejezve: ,,meggyűlölte nejét".
A nőt a világ örömeinek hagyva, maga elvonult ősei lakába, Szurdokra, a szép, regényes Erdélybe, melyet neje tudott nem szeretni!
Jósika nagyon sokat tanult, még többet látott és tapasztalt; tanulmányait elősegíté számos nyelvismerete, minden európai mívelt nyelven olvasott, s tapasztalatait gazdagíták európai utazásai. Mindehhez még saját élete regényét is átérezte.
Tehát tanulmány, tapasztalás és érzelem volt nála annyi, mint ritka férfinál; amellett hajlam a regényeshez és mély elmélkedés. Mi kell még ezekhez, hogy egy költő álljon elő? Csak egy kell: az ihlet.
Sok ember születik költői fantáziával, bír a költő adományaival; de sohasem találja meg ihletét s lesz - mint más - mesterember. Mást fölken a Múzsa avatottjává, felmutatja egy időre, mint választottját; azután az élet egyszer letörli homlokáról az ihlet szentelt krizmáját; s a költőt nem találja meg benne többé senki, önmaga legkevésbé.
Jósika költői hajlama elébb is csapongott ihlettelenül a vágyott téreken, anélkül, hogy igazi ígéretföldét feltalálta volna. Még a katonai pályától megválta éveiben írt, mint maga fejezi ki, három ,,keserves" drámát; de azokat maga elégette Szurdokon. Azok még jól jártak, mert megégtek, szép haláluk volt; de későbbi töredékes társadalmi és politikai munkálatait, az Irányt és Vázolatokat a kritika fojtogatta vízbe. Ő maga ugyan csak műkedvelőnek vallotta magát, de a kíméletlenséget már akkor sem tudta könnyen szívelni.
Ekkor történt, hogy szurdoki remeteségéből feljövén Pestre, itt megismerkedett azon hölggyel, kinek hivatása volt, hogy egész életére oly vezérlő befolyással legyen.
Báró Podmaniczky Júlia akkor viruló, ifjú, szeretetreméltó hajadon volt, hasonmása azon szellemeknek, kiket a költő álma maga gyönyörére teremt, s földi mennyországa, ha élve is föltalál.
Jósika érzé, hogy meglelte azt, kit álmai alkottak, kit teremteni vágyó lelke előidézni kívánt, s e kortól kezdődik el, hogy Jósika Miklós költő lett.
A szerelem egész világosságával tölté be szívét s e szerelem tiszta, magasztos lehetett csupán, mint két fenkölt lélek érintkezése.
Jósika Miklós azonnal válópert kezdett első, meggyűlölt neje ellen, s eljegyzé lelkének eszményalakját jövendő hitveséül.
És a válóper tizenegy évig tartott! és tizenegy évig tartott a tiszta égi szerelem, távol minden gyönyörétől a földi szenvedélynek, két egymáshoz hű, rajongó szellem között! Tizenegy évig járt jegyben Jósika Miklós második nejével, s csak 1847-ben vezetheté őt oltárhoz, s mindenki tudja, hogy holta napjáig boldog volt vele.
És e tizenegy év volt az iskola, mely Jósikát költővé teremté: ez volt a mester!
Ez idő látta legkitűnőbb remekműveit megjelenni, s mindazon dicskör övezte nemes nőalakok, miknek alkotásában Jósika minden magyar regényírót túlhalad, nem arról tesznek-e tanúbizonyságot, mily szentségnek, mily áhítattal szemlélendő tüneménynek tartotta Jósika a női eszményképet, mennyi szivárványszínt tudott fölfedezni e földi tündérek égbevivő szárnyában, a női erényben? Minden női alakján meglátszik, hogy az a költő szívét betöltötte, s ami azt életre költé, az a költőnek saját szellemcsókja volt.
Mert a költőnek szeretnie kell az eszményített alakot, akit teremt arra a célra, hogy egy nemes eszmét kifejezzen benne, hogy egy boldog ábrándot teljesedésbe hozzon általa. A figyelemnek, mely szükséges egy jellem fölfogásához, a kiváló alakoknál a rokonszenvig kell emelkedni. Csak a benső rokonszenv mellett alakíthat a költő egyént, jellemet; enélkül ha idealizál, csak szép modellek alkotásáig mehet, vagy ellenkezőleg az életet nagyon is híven kereső szkepszisével összhangrontó gyarlóságokat is ad menyasszonyainak hozományul.
S kinek lehetett ily rokonszenves alkotáshoz több ihletése, mint Jósika Miklósnak? ki előtt annyi hosszú éven át egy folyvást közel talált és folyvást el nem érhetett eszménykép vezérjelensége járt, mint Mózes előtt azt Isten tűzoszlopa a sivatag éjben.
Egy magyar költő sem gazdagítá az eszményi nővilágot annyi fényes alakkal, s különösen annyi kiválón magyar nőalakkal, mint Jósika.
Hölgyalakjaink ily megdicsőítése mind megannyi hű vallomás ön eszményképe iránt: valamint a gyönyörű tájleírások, mikben Jósika felülmúlhatlan volt, mind megannyi szerelmi vallomás a hölgyek legszebbikéhez, az édesanyához, az édes szülötte hazához.
Hanem azt kevesen tudták, hogy a csigának legszebb gyöngyeit a fájdalom nemzi.
Végre a szabadulás napja is eljött. A hölgy, ki hivatva volt, hogy tizenegy évig Múzsája legyen a költőnek, új küldetést nyert a sorstól: hogy nemtője legyen azontúl.
Mert a költőnek őrangyalra volt szüksége, hogy utat találjon azon a háborgó tengeren, ami akkor eléje áradt.
Következett 1848.
Nem az a dátum, melytől boldog éveit számíthatja valaki, akit magyar anyától honfinak és költőnek hagyott születni a végzet.
De ne háborítsa e kép összhangzatát a vihar leírása, mely a költőt is messze elhajítá, mint a nemzet májusfájáról letépett zöld ágat.
Ne növelje a napok izgalmát e helyütt hangzó keserű szó a multak emlékéről. Nem szellőztetem a fátyolt, mit a hazai bölcsesség a multakra vetett, csak a szemfödelet, mely nagy halottaink arcát takarja, kiket tisztelnünk kötelesség.
Jósika Miklós, mint tagja a nemzeti kormánynak, külföldre menekült, egy ideig Drezdában tartózkodott, s midőn ott nem látta menhelyét biztosnak, a szabad Belgiumba vonult meg, Brüsszelben települt le, nejével együtt.
Ma is elvezeti minden műveltebb ember az átutazó magyart a kis csinos emeletes házhoz, melyet csinos kis kert tesz lakályossá, ahol Jósika Miklós oly hosszú ideig élvezte a derék belga nemzet biztos vendégszeretetét.
Ismerte őt ott minden művelt ember, s mindenki tisztelé benne a magyart, a költőt, a nemes férfit.
Jósika nem úgy lépett az idegen földre, hogy befogadóinak unott és untalan panaszával terhére legyen, hogy lelke sebeinek felmutogatásával kolduljon rokonszenvet. Ő e rokonszenvet nem esdekelte, de kiérdemelte.
,,A munka nemesít." A magyar tudós visszaemlékezett szellemősének mondatára: ,,omnia mea mecum porto"! S ahol partra vetette a vihar, munkáját folytatta ott.
A költő, kinél szellem és ismeret párosul, sehol a polgárosult világban nem vesz el éhen s nem szorul irgalomra. Ő mondhatja el magáról valóban, hogy ,,kebelében kenyere".
Azután - más munka sem szégyen.
Hiszen ketten voltak már: férj és nő. S ha Jósika István utódjának helyes volt tollával keresni tisztességes életfenntartását, úgy egy úrhölgynek a Podmaniczky-ak családfájából sem vált szégyenére, hogy a száműzetés hazájában üzletet kezdett, gyöngédet és eszményit, minő maga a költészet: csipkekereskedést.
Hiszen a brüsszeli csipke sem egyéb, mint egy szép költemény: selyemből bonyolítva, szögei a rímek, virágai az eszmék; maga oly örökbecsű, mint amaz.
Jósika így élt kedélyes, boldog, elégült éveket, miknek nem volt más árnya, csak a hontalanság, s ezt enyhíté a nő hű szerelme.
S valóban nagy szüksége volt Jósikának neje hű nemtői kezére.
Ő a külbenyomások iránt nagyon érzékeny tudott lenni. Fájt neki, ha költői egyéniségét igazságtalanul megtámadták, s ez távolléte alatt többször megtörtént vele.
Azután meg, hogy a pénzzel bánni nem tudott. Ebben is valódi költő volt.
Egyszer a Karthausi szellemdús szerzőjétől hallám, s magam is kész vagyok aláírni, miként nekünk minden financiális tudományunk odáig terjed, hogy ami pénzt kiszámítunk, hogy ennek a hónap végéig el kell tartani, az, tudja Isten hogyan? a hónap közepéig mindig elfogy.
Így volt Jósika is: bár élte legfényesebb szakában sem volt soha semmi tekintetben tékozló, a pénz nála nem melegedhetett meg. Azért második neje nála rendesen csak pár frankot szokott hagyni, mert ha több pénzzel ereszté ki, bizonyos lehetett afelől, hogy pénz helyett ajándékot hoz haza, nem gondolva a háztartás gondjaival, csupán azzal, hogy azoknak, akiket szeret, örömet s meglepetést szerezzen.
Különben magánéletében igen rendes, csaknem pedáns volt. Naponként korán kelt, mosakodott, s még reggeli előtt dolgozott másfél órát; reggeli után rendesen három órát, mely idő alatt egyre-másra egy nyomtatott ívet írt; s csupán ily rendszer mellett írhatott annyit s aránylag annyi jót: mert elméjét nem engedte a nap első benyomásai nyomán szórakoztatni.
Külsejére mindvégig sokat tartott, de életmódjára a lehető legegyszerűbb volt, mindenben meglátszott rajta a hajdani katona, s mint ilyen a külső csínt egyszerűséggel tudta párosítani. Szerette, ha benne a régi katonára ismertek, s ez egy esetben szívesen eltűrte, ha életkorára vonatkoztak helyesen.
Politikai nézeteire nézve mindvégig vaskövetkezetességű maradt: egyetlen egyszer, midőn 1862-ben később halálossá vált betegsége először meglepé, engedett egy pillantást vetni szívébe egyik rokonának, ezt mondva előtte: ,,Mégis szeretnék, mint pipás nemes ember meghalni, valami zugában a hazának."
A haladás bármely ágát mindig örömmel szemlélte, s mindannak, mit másutt tapasztalt, imádott hazájára s annak fővárosára alkalmazásáról álmodozott.
És emellett folytatta költői küldetését nemzete irodalma irányában.
A nemzet májusfájáról letört ág az idegen földön sem szűnt meg letörten is nemzetének virágokat hozni: regényeinek kötetszáma a másfélszázat meghaladja s azoknak kétharmadát számkivetése földén írta.
Élete ez új stádiumában írt regényeit eleinte nem lehetett saját neve alatt ez országban közlenie. A hatalom emberei kimondták Jósika Miklósra az ítéletet, hogy ,,meghalt!"
Halottá akarták tenni azt, aki már akkor halhatatlan volt! Hanem azért a névtelenben is megismerte a közönség kedvencét s tudta mindenki, hogy ,,Eszter szerzője" kit rejt gyászfátyola alatt. Ezután is legtöbb kedvvel a hazai mult emlékeit örökíté regényeiben, s e második korszakban fogamzott művei közt legkiválóbb helyet foglal el II-ik Rákóczi Ferenc című regénye, melyet még 1852-ben írt, de amely a viszonyok miatt csak kilenc év mulva láthatott napvilágot, ez időn át kinyomatva hevervén a kiadó papírraktárában.
E művei is sok élvezetet nyújtottak, s lankadatlan költői észről tesznek tanúságot; de mégis hiányzott belőlük valami: hiányzott a hazai föld a költő lába alatt. Ovid sem az a Geták földén, aki az örökvárosban volt: ki a Metamorphoseos könyvében istenekkel társalog, s az Amorum könyveiben szíve lángjaival gyújt, s Tristium könyveiben már csak keservei nedvével tud ellágyítani.
A hazája földéből kitépett virágot semmi sem képviseli úgy, mint egy száműzött költő. Nemcsak a kedély van ott megháborítva, hanem a mindennapi ismeret tápláléka is el van véve szellemétől.
Egy nemzet bármily elnyomás alatt is folyton él, bármennyire hallgat is, de érez, eszmél, gondolkozik s élte minden szakának megfelelő koreszméket alkot. A költőnek ott kell közötte járni, hogy tudja, ismerje nemzete minden legtitkosabb szívdobbanását, minden sóhajtását, mert azt csak neki súgja meg az. Ez együttes szívdobbanás nélkül nem értenek meg minket. Azért elhervadás a sorsa egy költői kedélynek, mely népe kedélyével sokáig nem érintkezhetik.
Míg a hazájában élő költőnek minden találkozó alak, minden emlék, minden újítás, a köz- és magánéletnek minden bánata, öröme reménye, aggodalma új eszméket súg meg; addig a távollevő nem lát és nem hall minket úgy, ahogy élünk és érzünk, s fantáziájának tündére, ki őt idehozza, csak álomtündér, aki nem mutogatja a valót.
A tőlünk távol élő honfi sokat nem ért meg, sokat félreért: a bölcs tartózkodást nevezi csüggeteg lemondásnak, férfias hallgatásunk csendjét a halál szünetének véli, míg apró erőfellobbanásokat hajlandó ébredésnek vélni; vádol ott, hol nem érdemeljük, s magasztal, mikor pirulunk érte és tanítgat valamire, amit rég jobban megtanultunk; míg viszont elkerüli látkörét, amit mindnyájunk szeme kísér.
Ez az átka, ez a veszte a száműzött költőnek, ki haza nem jöhet s csak hazaálmodja magát.
De azért Jósika nem szűnt meg költői misszióját teljesíteni. Érzé, hogy költői erélye hanyatlik, hogy praestigiuma vész. Kíméletlen bírálók gyöngéiből tréfát űztek. Szeretett nyelvészi újító lenni, hajdan nagy szerencsével; de az idegen földön, hol csak nejével és tollával beszélhetett még hazája nyelvén, szóújításaiban nem találkozott a távoleső hon nyelvfejlődési fogalmaival, s mindez visszahatott a közönségre is, úgy hogy utolsó évében régi kiadója is felmondá neki szerződését.
De azért Jósika nem szűnt meg költői misszióját teljesíteni. Az ős-alakok, mik első műveiben oly ragyogó elevenséggel jelentek meg a küzdfövenyen, évről évre halaványultak; de azért, mint a hun regék mondakörének hősei, holtan is visszatérnek, vérehagyott arccal újrakezdeni a harcot, s utoljára, mint önön régi alakjaiknak árnyai maradnak már csak fenn; de mégis visszatérnek és nem hagyják abba a küzdést, míg láthatatlan táboruk fényes patkónyomait csak a ,,hadak útja" mutatja már az égen.
Így láttuk Jósikát mint lassan aláhanyatló napot a tenger sima látkörén vonalonkint alább hanyatlani; de amint alább száll a tengerre a nap, akként vonul hosszabbra tűzárnyéka a habtükör felett: igy amennyivel hanyatlott előttünk Jósika, a hetven éves veterán, mint költő, annyit emelkedett mint ember, mint hazafi: úgy hogy midőn végképp elmerült, akkor volt legnagyobb.
Kevés idővel halála előtt írt hozzám néhány sort: ,,Ne csüggedjetek; hazánk ügyének győzni kell."
Ő nem érhette azt meg; de fel kell síremlékére írnom, hogy a hontalan, a száműzött, ki hazájában legtöbbet vesztett, adott kölcsön buzdító szót nekünk, a csüggedőknek, kik itthon valánk.
Vajha megérhette volna azt, aminek reményével szép lelke e földet elhagyá! Vajha meghallaná a szót, melyet e földről utána küldünk, ő, a cátói jellemek legtisztábbika, és igazítaná ki az isteneket vádló keserű mondást, ezt írva helyébe
,,Sed victa causa Diis placuit!"
[1867]









Jókai Mór: Írói arcképek


NŐVÉREK   Regény 4 könyvben, írta báró Eötvös József
A fenncímzett regény írása a legnagyobb bók, amit egy író a magyar olvasóközönségnek tehet, s azon érdek, mellyel e mű fogadtatik a legnagyobb bizonysága annak, hogy közönségünk ezt a bókot megérdemlé.
A Nővérek nem tartozik azon regények közé, miket azzal szokás megdicsérni, hogy ezt a munkát, aki kezébe vette, le nem teheti addig, amíg végig nem olvasta; ellenkezőleg: - a Nővérek minden fejezete után le kell tenni a könyvet és átgondolni, átérezni az olvasottakat; és midőn végére értünk, ismét elővenni és újra átolvasni azt.
Aki a regények olvasásában semmi egyebet nem keres, mint unalmának kedélyes elűzését, az a Nővérek olvasásakor nagyon megrövidítve érzendi magát, mert ez az egész regény éppen arról beszél, hogy ,,milyen rossz emberek azok, akik unják magukat", akik érzelem és eszmélet helyett csak az élvezetet keresik, akik csak érzékükről gondoskodnak, nem szívükről.
Előttem igen biztos thermometruma lesz az emberi szív melegének az, hogy ki mint nyilatkozik Eötvösnek e regénye felől? és aki ebben élvezetet nem talált, nem örömest számítanám barátaim és barátnéim közé; mert az unja magát, s az unatkozó ember veszedelmes.
Nem tehetek róla, de már én azokkal tartok, akik azt állítják, hogy a ,,művészetnek iránnyal kell bírni"; s azok ellen akik elvül állították fel, hogy a ,,művészet magamagának célja", példa rá az egész ,,classica literatura", nem hozhatnék fel meggyőzőbb ellenokot, mint ha sorba venném a kitűnőbb klasszikus példákat, s bemutatnám, hogy hisz azok ,,mind tendenciával bírnak"; egyiknek az ó-mítosz és a fátumok befolyása az emberi sorsra, másiknak a nemzeti dicsőség, harmadiknak a keresztyén vallás, a negyediknek a világfájdalom, ötödiknek a közszabadság; legtöbbnek az emberi szenvedélyek képezik irányát; s akinek semmi iránya sincsen, még annak is van valami iránya: egy mentség az emberi könnyelműség számára.
Én azt mondom, hogy irány nélkül csak a lovagregényeket írták, miknek mai nap hű epigonjai a Vorstadt Romanok és a párizsi frivol regények; ezeknél azután nem törődött a költő azzal, hogy valami irányt adjon eszméinek, sőt valószínűleg az elején nem is tudta, hogy mi lesz a vége? célja nem is volt más, mint azoknak, kik a cirkuszok, balettek, vadászatok és operák hű látogatói, egy fogyasztási cikkel többet szolgáltatni; idomulni a divat ízléséhez, s nem fárasztani el az olvasót. Itt azután főfeladat rendkívüli eseményeket, szokatlan alakokat, hihetetlen mesét, érdekfeszítő bonyolulatot, idegrázkódtató meglepetéseket alkotni hidegvérrel, gondolat, fáradság, érzelem nélkül; de biztos sikerrel, és csalhatatlan hatással.
Az ilyen írók azután a divatvilág fille entretenue-i, akik találnak úri kényelmet és kitartást míg divatban tudják kecseiket tartani, vagy egy újabb kacérabb múzsa kegyenc nem detronizálja őket, de nem sok becsületet aratnak; sőt azt nem is igen praetendálják.
Eötvös regénye e divatos kellékekkel nem bír. Meséjének szövege egyszerű, tiszta, átlátszó; nem ígéri az olvasónak, hogy majd valami váratlan dologgal fogja meglepni, sőt amik történnek benne, azoknak igen is úgy kellett, vaskövetkezetességgel történniök, az eszmélőnek rá kell jőni, hogy a megtörtént okoknak más következésük nem lehetett, hogy ez így van az életben, a szívekben igazán, és hogy mindez előre látható dolog volt, a költő előre megmondta, hogy ez lesz a vége.
E célból a szerző sokszor önkényt megakasztja a történet folyamát, mikor azt látja, hogy itt az olvasónak kételyei támadhatnak, itt valami érzelem nincs még elég fölfoghatóvá téve s a történetnek nem szabad tovább haladni, anélkül, hogy haladása indokolva lenne. Szerző mindannyiszor föltette olvasóiról, hogy érzeményeikkel, eszméikkel foglalkozni szeretnek, s nem mondják türelmetlenül, hogy ,,menjünk már tovább, hát azután mi lett belőle?"
És ez az a nagy bók, amit Eötvös e regényével tett a magyar közönségnek. Ha mikor ezt a regényt a külföld is ismerni fogja, fogalmai lesznek arról a műveltségi fokozatról, amin kell állani egy olvasó közönségnek, mely ily modorban írt regényt legkeresettebb olvasmányai közé számít?
Eötvös annyira át lehetett hatva e regény írásakor a hatáshajhászat elleni undor által, hogy e szellemi kokettéria kikerülése miatti aggodalomból még az önkénytelenül előidézett hatást is paralizálni igyekezett; a szemközt jövő alkalomnak is kitért, mindaddig, míg azután a géniusz erőt vett az akaraton, s önkénytelenül magával ragadta a költőt és az olvasót, míg egyszerre azon veszik észre magukat, hogy kénytelen mind a kettő lefizetni könnyeinek adóját, és elfeledni, hogy ami fölött sír, tulajdonképpen nem történt meg soha, hanem csak emberi képzelet, mely kigondoltatott azon célból, hogy egy kimondott elvet bebizonyítson.
Úgy áll Eötvös e helyzetben, mint mikor valami temetésen a képmutatók, az álszentek fennhangon zokognak, s olyankor az, aki legtöbbet érez, visszafojtja könnyeit, hideg arcot mutat; hogy inkább nevezze az egész tömeg szívtelennek, mintsem hogy egyetlen ember a tömeg közől azt gondolja felőle, hogy ő is e képmutatók közé tartozik.
Mikor az üreslelkű emberek telefúják dagályos orgonaszóval a világot, akkor az érzelmes szégyell e szent hangszerhez nyúlni, mikor a piacok fanfaronjai melleiket verik s hajigálóznak a ,,haza" és ,,nemzet" nevével; az igaz hazafi azt mondja: ,,akkor én nem tudom, hogy mi vagyok" s inkább hallgat és nem lelkesül, mintsem azt az érzést kimutassa, amit mások csak hazudnak.
Hogy Eötvös mennyire igyekezett a hatáskeresés vádja alól távolmaradni, azt legelőször is regényének címe mutatja. A Nővérek cím a munka elején tudatja az olvasóval, amit hatás kedveért csak a végén kellene megtudnia: hogy a regény két legszeretetreméltóbb alakja testvér. Ez a titok csak a szereplők előtt marad titokban az utolsó fejezetig; az olvasó az első könyvben már kitalálta, s a második könyv elején szerző maga is felfedte előtte a titkot; mert hiszen nem az volt célja, hogy olvasójának futó mulatságot szerezzen; hanem maradandó érzést...
Lássuk a regény meséjét:
A történet eleje az első kolera-időszakba esik, amidőn az ismeretes mozgalom alatt, mely tisztán a tudatlanságnak köszönheti minden historikumát, egy főúri család, gróf Ormosyék, a fellázadt tót parasztok elől menekülve, kisebbik, még dajkára szorult leányukat elvesztik. Ők jó uraik voltak jobbágyaiknak, de mikor valami tömegnek anélkül is kevés esze volt, s azt a keveset is pálinkába fojtá, akkor nem segít a jóravaló emlékezet. Tudjuk, hogy ez így történt. Az állatok észjárását kitalálhatja a természetbúvár, de a részeg emberét nem.
A grófné, igen jó, derék anya, ki csak nagy küzdelem után áll rá, hogy, míg ő és férje lóháton menekülnek nagyobbik gyermekükkel, azalatt a kisebbik gyermekkel szoptatós dajkája vonuljon félre egy távolabbi helységbe, így kikerülendő a parasztok dühét.
E helyen kínálkozott az alkalom szerzőnek megrázó hatású jeleneteket idézni elő, aminők azon időben gazdagon történtek, ott regényes küzdelmek közepett indokolni az egyik kisded elveszését s szívdobogtató utakon menteni meg a másikat az anyával együtt; ez így képzethevítőbb, idegekrehatóbb lett volna - és - és valószínűbb. De mint állítom, annyira megy Eötvösnek a drasztikum elleni undora, hogy itt, ahol az a helyzet igazsága végett éppen helyén lett volna, szándékosan kikerüli s a regény meséjét képző csomót egy sokkal nehezebben kivihető és még nehezebben felfogható módon köti meg; azáltal, hogy a grófné gyermekét az anya oltalma alól a cseléd kezére bízza. Bármennyi helyzetszerű és lélektani indokolás kösse is csomóba e tényt, az a kérdés mindig megfejtetlen marad, hogy mint adhatta ki egy oly idegesen szerető anya gyermekét a veszély idején kezéből, kényszerítés nélkül? A kényszerítésnek pedig ezer expendiense állt szerző rendelkezésére, de azokat ő megvetette, mert drasztikumok lettek volna; s igyekezett ahelyett lélektanilag indokolni egy elhibázott lépést, s remekelt az e hibás lépést kísérő bánat rajzolásában. Tán éppen azért kereste a nehezebb utat, hogy annál több alkalma legyen választottainak lelkeivel foglalkozni?
Az e veszteségre következett lelki meghasonlás rajzolása csakugyan többet ér egy éjszakai tusánál rabló hadakkal, égő háztető alatt, s más egyéb obligát érdekességek mellett. Hogy a gyermekét elvesztett anya mély fájdalma milyen kiirthatatlan, mennyire neveli ezt az a soha nem alvó gondolat, hogy hátha megholtnak hírlelt gyermeke, kiről egy kétes hitelű halálhíren kívül semmi nyomot nem találni, valahol él, nyomorban elhagyatva? azt érezheti mindenki, aki valami kedveset elvesztett a világon. Itt elismerem, hogy az anyának bánatát magasra fokozza az a tudat, hogy gyermekét férje tanácsára kényszerítetlenül hagyta dajkájánál. Egész életén át bűnhődik e mulasztásért, mely nem az ő vétke. Férje korán elhal, kinek jelenléte különben sem hagy semmi nyomot maga után a regényben. Az özvegy grófné megmaradt gyermekével visszatér férje halála után a külföldről, hová bánatát elfeledni utazott, itthoni jószágaira s itt él a világtól elvonultan; egyedül egy jó öreg plébánus társaságában töltve napjait.
A plébánus Farkas Máté egyike a regény legsikerültebb alakjainak. Hajdan tábori lelkész volt, onnan hozta rendszerető szokásait, egyenes magatartását, bátor lélekjelenlétét; különben józanul gondolkozó fő, szenvedélyes vitatkozó, ki néha annyira meggyőzi okaival vitatársát, hogy azután maga is megbánja a hatást, s örömest visszavitatná megbánt elveit.
Eötvösnél minden ember filozóf; idealista, vagy empirista, vagy szofista; de esze mindegyiknek van s azt mindenkor tudja használni.
Vérthalomnak hívják az uradalmat, hol a grófnő férje holta után megtelepedett, s hol egyedül gyermekének, a kis Margitnak nevelésére áldozá minden idejét és gondolatját.
A kis Margit egy magánál kevéssel fiatalabb játszótársnéra talál Mariskában, az öreg Galambosné unokájában, ki ott mint kulcsárné szolgál. A két gyermek igen megszereti egymást, bár egymástól mindenben különböznek; Mariska szendébb, Margit szenvedélyesebb, amaz vidámabb, ez ábrándozóbb. Egyébiránt az életben is azok férnek meg legjobban egymással, akiknek jellemük, véralkatuk különböző; azok mintegy kiegészítik egymást.
Így lesz mind a két gyermekből felnőtt hajadon: az ember észre sem veszi azt. Azonban Farkas Máté sejteni kezdi, hogy Margit nagyon ábrándozóvá lett s tanácsolja a grófnőnek, hogy leányával meg kell ismertetni a világot, mert az jobb iskolája az embernek, mint az ábrándjaiban alkotott világ, míg a grófnő fél őt azon életbe vezetni, melynek árnyoldalait ő maga legjobban ismeri.
Nem szólok most ahhoz, hogy e tárgy fölött folytatott igen szellemdús vitában melyiknek volt igaza? a grófnőnek-e, vagy a lelkésznek? az események vége maga meg fog arra felelni. Az eldöntetlen kérdést kettévágja a regény hősének váratlan megjelenése: - ha ugyan szabad e regényben másokat hősöknek neveznünk, mint a hölgyeket, akik a férfiakkal szemben valóban megérdemlik ezt a nevet.
Egy zivatar alkalmával, mely Margitot és Mariskát az erdő mélyében találja, az ott vadászó gróf Káldory Adorján lovagias segélye köti meg az ismeretséget; a gróf e végzetes óra következtében az Ormosy-család látogatójává válik, s később, ha hinni lehet neki, Margitba beleszeret.
Nem maliciából mondám azt, hogy ,,ha hinni lehet neki"; a költő saját intenciója volt gróf Káldoryt úgy állítani elénk, amint az nagyon sűrű kiadásban él közöttünk, egyike az élet nagy színészeinek, aki csak akkor csal meg mást, midőn önmagát is csalja, mikor szól, abban a pillanatban érez is, hanem a szóval együtt elhangzik az érzés is, ki ha valótlanságot mond, azt önmaga is elhiszi.
Ez a férfi lesz Margit ideálja.
Adorján különben derék, eszes és jószívű férfi, kinek semmi egyéb hibája nincs, mint hogy nagy úr, nincs semmi dolga, s emiatt mindenütt unja magát.
Unalmából meghódítja egy öreg báró fiatal, szellemdús nejének szívét, azonban később úgy tapasztalja, hogy a meghódított hölgy őt jobban szereti, mint amennyire ő kívánta; ő csak mulatságot keresett s szenvedélyt talált; szenvedélyt, mely követel és ragaszkodik, s ezt meg éppen nagyon kezdi unni.
Azért is vonul a fővárosból falura, hogy azalatt időt engedjen Dárdaynénak tán új viszonyt kezdhetni mással; ámbár az a hölgy megérdemli, hogy őt szeresse, s talán szereti is, de terhére van, hogy olyan nagyon szerettetik viszont.
Azonban Dárdayné itt is felkeresi őt, testvére, az ifjú Vámosy kíséretében, ki beteg férjétől azon ürügy alatt hozta őt el Pestről, hogy saját jószágára megy vele. Adorján azon tudathoz jut, hogy ez a nő nem akarja őt elhagyni, megijed azon gondolattól, hogy ő maga is szereti Dárdaynét, midőn maga előtt látja; hozzágondolja, hogy az öreg Dárday nagy beteg, meg is talál halni s akkor ő erkölcsileg kötelezve lesz azt a nőt, kinek jó hírét a világ előtt úgyis semmivé tette szerelme által, nőül venni; ez nagyon unalmas dolog volna.
Hogy egy nagynénje is van, ki ezt ellenzi, azt szerző csak azért hozta fel, hogy Adorjánnak legyen magát mivel mentenie saját maga előtt.
Ez a jó nagynéne azt a tanácsot adja Adorjánnak, hogy siessen, mielőtt Dárdayné özveggyé lesz, valahogy megházasodni. Az alkalom kínálkozik, a szomszéd kisasszony, Margit grófné éppen hozzáillik Adorjánhoz, a világ szerint igen szép pár válhatik belőlük; Adorján elkezd a vérthalmi szépségnek udvarolni.
Ezt megtudják Pesten, Dárdayné szemrehányó levelet ír Adorjánnak, melyből ez ismét azt látja, hogy mily szenvedélyesen szerettetik ez asszony által; nincs veszíteni való idő: rögtön ír neki vissza egy lemondó levelet, melyben megmagyarázza, hogy miért kénytelen megházasodni? hogy Margitot jónak látja nőül venni, hanem azért Dárdaynét most is szereti, és szeretni is fogja sokáig; azzal lepecsételi a levelet, postára küldi s abban az órában nyargal Vérthalomra, szerelmet vall Margitnak és eljegyzi őt hitveseül.
Szerző remekelt azon ember jellemének rajzolásában, ki ilyen lépést képes volt tenni. Ettől a perctől fogva ismeri az olvasó Adorján jellemét s megirtózik tőle.
Hanem a szerelmes lány nem ismeri: ő előtte Adorján a férfiak ideálja, ki minden tökélyt egyesít magában s boldogsága kezdetén képzeli magát, midőn vele oltárhoz lép.
Dárdayné ugyan egy levéltitok elárulásával semmivé tehetné e házasságot, de Eötvös finom érzésében nem így alakulnak a női jellemek: Dárdayné szenvedélyes ugyan, de okos, átlátja, hogy e házassága elrontásával Adorjánt nem igen bosszantaná, mert annak úgy sincs szíve, meglehet, hogy fellépésének nem is volna semmi szétmarcangoló sikere s csak önmagát alázná meg. Tartogatja a bosszút később időkre. Egy pillanatra megjelen a templomban, hol Adorján Margittal esküszik: ő is ott imádkozik értük gyászruhában, mert férje éppen akkor halt meg, midőn Adorján felmondó levelét kapta; azután eltűnik békével.
Az ifjú pár pedig elmegy utazni: főúri házasoknál ez így szokás; ott még a mézeshetek mennyei ambróziáját sem tudják élvezni fűszer, garnirung és kaviár nélkül; az első szerelmi boldogsághoz is szórakozás kell nekik s változatosság - legalább a kilátásban.
Közbejönnek a mozgalmas esztendők; Adorján nem vesz részt bennök. Adorján nagyon okos ember, aki azt tartja, hogy hetvenhét Káldory ős úgyis eleget tett hajdanában, s aztán úgy sincs annak semmi haszna, ha az ember fárasztja magát, s emiatt még egyszer olyan nagyon unja magát abban az időben, amikor minden ember annyira tele volt, - részint két keze dologgal, részint a szíve érdekkel. Csak neki nem volt sem dolga, sem érdeke.
Az öreg plébánus már kezdetben nem igen ajánlotta a grófné előtt Adorjánt. Minden fényes előny dacára igen lenéző véleménye volt azon férfi felől, kinek a sors minden utat és módot tárva tartott a hír és dicsőség felé, és akinek semmi vágya sem volt azokhoz, aki mindarról, ami más ember fiát lelkesíti, megvetéssel tud beszélni. És Farkas Máténak igaza volt.
Eötvös nagy és igaz eszmét mondott ki ebben. Üres az a szív, melyben a dicsőség nem talál visszhangra. A lelkész jól tudott ítélni; hanem a szerelmes szív annál rosszabbul. A szerelmes nő ideálját úgy be tudja takargatni bámulata dicsfényébe, hogy annak minden hibája erényül tűnik fel; s csak akkor jutott a kiábránduláshoz, midőn férjével a világba lépve, a dolgokat saját nevükön tanulja ismerni; midőn megtudja, hogy a világfájdalmat unalomnak hívják; a rejtett szomorúságot lelki ürességnek, a hidegvért hideg szívnek; hogy a férj, ki neje mellett, a boldogság közepén mindig világgyűlöletről beszél; a világ közepén, a mulatságos társaságokban nagyon jókedvű tud lenni.
Segíti e kiábrándulást Dárdaynévali ismeretsége, kivel az emsi fördőben véletlenül jön össze. E megsértett nő bosszút akar állani Adorjánon s igen könnyű munkája van, midőn annak boldogságát semmivé teszi; majd a nő, majd a férj kedélyét ingerli egymás ellen; amire az elsőn kívül még egy második oka is van. Testvére, Vámosy beleszeret Margitba. Ez igen jeles fiatalember. Ő is házasságot ígér a molnár szép leányának, Viktának, s udvarol Margitnak egyszerre; mikor Vikta szenvedélyes átadó lelkével találkozik, akkor az ragadja el, mikor Margit elutasító szemei elé kerül, viszont azoktól érzi vonzatva magát; az ifjú csapodár némely figyelemjelnek, miben őt Margit részesíti, túlságos magyarázatot ad, s megéri azt a kiábrándulást, hogy szemébe mondják, miszerint a hölgy, kit meghódítottnak vélt, távol sem is gondolt arra, hogy észrevegye titkolt szerelmét s midőn észrevette, eltaszítja magától.
Ez még inkább megérleli Dárdayné bosszúvágyát: a lélektani csomó egy bogra hurkolódik össze; a megbántott nő elrontja a meggyűlölt férfi házi boldogságát, hogy őt is szerencsétlenné tegye, hogy testvére szenvedélyének elégtételt szerezzen, hogy Margittal férjét egész prózai semmiségében megismertesse. A csomó egyszerűen hurkolódik össze; Dárdaynénak csak azt a levelet kell előmutatnia Margit előtt, melyet Adorján írt neki, éppen azon a napon, melyen Margitnak szerelmét megvallá, hogy annak nemcsak jelen boldogságát, de még múltját is semmivé tegye. Margit azon drága tudatot vásárolja meg lelke minden örömének árán, miszerint minden, amit szerelemnek képzelt, csak hazugság volt.
Margitot e tudat örökre elszakítja férjétől, hazamegy anyjához; ott örömtelen napokat él, s anyjának szemei előtt hervad el. Az összehurkolt csomót kibontani nem, csak kettévágni lehet. Vámosy ki az elcsábított Viktát komolyan nőül akarja venni, egy búcsútalálkozásra kéri fel Margitot, mit az megenged neki. E találkozást Vikta véletlenül megtudja s szerelemféltésből tudatja az éppen odaérkező Káldoryval, ki szép nejét a hűtlenségnek vélt tetten éri. Ehelyett neje álarcozza le őt, előmutatva Dárdaynénak írt levelét. A gróf le van verve, s keserűsége Vámosy ellen fordul. Az elhatározott párbajt a megbánó Vikta fel akarja tartóztatni, azonban midőn a pisztolyt el akarná venni kedvesétől, az elsül s Vámosy meghal. Margitot ezután egy csendes betegség sírba fekteti; Káldory élhet, ameddig neki tetszik.
Az özvegy grófné tehát gyermektelen maradt, amidőn éppen fájdalmai tetőpontján kitudja a lelkész a rejtegetett titkot; hogy Mariska, a parasztleány, Margit egykori játszótársnéja nem más, mint a grófnő elvesztett leánya. A grófnővel közli az örvendetes titkot. A grófnő, ki látta Margitot a finom világ bájai alatt összeroskadni; s ki látja Mariskát egy szerény közpolgár házában boldognak; összehasonlítást tesz a kettő sorsa között; erőt vesz szívén - és sohasem fedi fel előtte, hogy ő neki anyja: engedi őt földmívesnőnek maradni és nem teszi grófnévá.
Ez a vég-morálja a regénynek: amit aztán csattanósabb hatásnak lehet nevezni valamennyi fővárosi titkokról írt rémregények rázó hatásánál.

Regényírónál azt szokták leginkább csodálni, hogy mint képes magát azon alakok indulataiba, szenvedélyeibe belehelyezni, kiket történetében alkotott, hogy tud együttérezni velük, mint találja el, hogy azoknak mit kell most tenniök, mondaniok a pillanat behatása és jellemük határozatához képest? Mindennél több csudálni való van Eötvösben. Arra, hogy az író magát személyeinek külön indulataiba beletalálja; csupán eleven képzerő, fogékony idegzet, teljes érzelemképesség kell; (amit ha nem tud, akkor jobb az irodalom más ágához fordulnia; első levén a regényírónál, hogy ne saját egyéniségét kölcsönözze az alakoknak, amiket előteremt, hanem azoknak szívével érezni, lelkével gondolkozni tudjon), de Eötvös bele tudja magát találni egymással ellenkező felfogású emberek észjárásába; ugyanazon eszmének sarkellenes nézpontjairól történt vitákba; s ez már több, mint fantázia - ez magas ész. Eötvös sohasem állít úgy szemközt embereket, hogy egyiknek balgasága indokolja a másik helyes eszét; mindegyik saját nézpontjául látja az eseményeket, mindegyiknek lelkülete behat a történetre; nem úgy, mint a regények legnagyobb részében, hogy rendesen egy vagy két alak alkotja a mesét, a többinek mintha semmi egyéb eszméje sem volna, mint e kettőt kiegészíteni. És ebben van a legnagyobb élethűség. Eötvös olvasóira bízza, hogy az ellentétes eszmék közül válasszák ki: melyik volt a szofizma, melyik az életigazság? Mert ő a szofizmát is oly természetesen hozza használatba, hogy helyén legyen annak esze és szíve, aki azt felismeri.
Például: mikor a férj önmagát menti, mikor a könnyelmű imádó kétfelé hódol; oly eszesen okoskodnak mind a ketten, hogy akárhány ember akad, aki nekik ad igazat; ha valaki odabenn meg nem súgja, hogy ez álokoskodás; ez hazug érzet volt.
(Azért különös szolgálatot tesz egy igen tisztelt laptársunk Eötvösnek, amidőn e regénynek szép és emlékezetes mondatait kiszemelve, egymás után sorban közli e cím alatt ,,Eötvös maximái". A szép mondatok közlése igen helyes, de más cím kellene hozzá, mert hiszen azon mondatok gyakran egymással vitatkozó ellenfelek nézeteit fejezik ki; s gonoszul járna az olvasó, ha az ellenmondó tételekből akarná megismerni Eötvös maximáit.)
Azután Eötvösnél nem is mindig a legokosabb embernek van igaza, hanem a legérzelmesebbnek; így például a regény elején a lelkész és a grófné vitatkoznak a nevelés felől, amit ott a lelkész elmond a világnevelése felől, az utóbb meggyőzi a grófnét, de nem győzött meg engem s már kigondoltam magamban, milyen szép vitát fogok én kezdeni e tárgy felett plébános úrral; mint elmondom neki, hogy ami egyszer megtörténik a világon, az még nem szabály, inkább kivétel, hogy míg egy nagy szellem magasra nő küzdelmek útján, addig kilenc elesik rajta, meg hogy férfi eshetik akármennyi, mikor felkel, megint férfi marad, de ha a nő elesik, többé nem lesz az, aki volt stb., de hát mindez, és a többi szépen kárbaveszett, mert a mű végén szerző a grófnénak ad igazságot: az ő érzelme jobb kalauz volt a bölcs férfi eszénél; a nagy világ nem ad sem boldogságot, sem jó nevelést.
Én nem mertem volna ezt regényben kimondani, de éreztem, tudtam, s hogy Eötvös kimondá, végtelen vigasztalásomra szolgál.
Sokat írtak a nagyvilág boldogtalan embereiről, de azt, hogy ezek nem is lehetnek boldogok, első volt Eötvös kimondani. Lesújtó, agyonnyomó volna a gondolat; ha a mutató kéz világosan nem utasítana az ösvényre, melyen a nagyurak számára is teremhet boldogság.
Mi a boldogtalanság legbővebb kútfeje?
Eötvös azt felelé: ,,az unalom."
Mi véd meg az unalom ellen? ,,A munka."
A nagyvilág emberei legjobban unják magukat, azért legboldogtalanabbak. Lássanak munka után!
Szegény ember dolgozik kenyérért, jólétért, családja boldogságáért, nagy úr dolgozzék dicsőségért; úr és szegény közösen a közös hazáért!
Ott vannak előttük a legmagasztosabb célok, miként az emberiség, a nemzet, a közműveltség áldásai hárulnak vissza rájuk, ott vár reájuk a legfönségesebb munka, mely nemcsak azt boldogítja, akiért történik, de azt is, aki cselekszi; csak ki kell kezeiket nyújtani a boldogság után, hogy azt elérjék; ha nem teszik, ők szenvednek érte.
Bizton hiszem, hogy a regény jótékony hatást fog gyakorolni ott ahol kell.
Ha magunkforma nyughatatlan ember írta volna le ez alapeszmét, azt mondhatnák rá: ,,hatszilvafás kurta nemes fájdalmai magánál nagyobb urak ellen, kiket közelből nem ismer, távolból irigyel", de azt íme Eötvös mondá, ki abban a világban benne él, és benne boldog tud lenni.
Az Isten tartsa meg számára azt a boldogságot mindvégig, nekünk pedig adjon nemsokára egy másik ilyen regényt.
[1857]









Jókai Mór: Írói arcképek


Az én kortársaim
Előre bocsátom, hogy az, amit itt elmondok, csak vázlatos töredéke egy valaha megírandó s egyszer talán napvilágra jövendő műnek.
Amit most bemutatok belőle, az csak össze-vissza hányt emlékhalmaz, amiket művészi kéz nem rendezett.
Arra akarok visszagondolni, hogy minő hatása volt a magyar közéletre annak az irodalomnak, melyet 47-től 48-ig ,,fiatalnak" neveztek. Rövid ifjúság!
Olyan rögtöni volt annak keletkezése, mint amilyen meglepően összetalálkozó volt vele egyidejűleg a régibb irodalmi matadorok pályakörének bevégzése.
Vörösmarty, nagy művei bevégezte után, alig szólalt még meg, egy-egy nagyobb nemzeti mozzanat által hangra keltve, évenkint egyszer az irodalmi téren; Bajza letette a tollat s színházigazgató lett, Nagy Ignác nagyhatású fővárosi életképei után egészen elhallgatott, Gaal falura vonult s nevelősködött, Kuthy ragyogó tolla belefáradt nagyszerűnek kezdett Hazai rejtelmeibe, Garay lantja hangját veszté, Eötvöst nagy históriai regénye óta elvonta a politikai küzdelem, s maga a politikai irodalom is elveszté legelső hőseit: Kossuth lelépett a hírlapirodalomról, s Széchenyi István, amint nagy antagonistája eltűnt, nem tudott hogyan harcolni egyedül.
Kossuth nem kapott az akkori kormánytól engedélyt új lapra, s a Pesti Hírlap, mely az ő szerkesztősége alatt ötezer előfizetőig vitte, a tudós, de szárazon doktriner Szalay László alatt leszállt ezerháromszáz előfizetőig, s Széchenyi maga jellemzé helyzetét, midőn azzal fenyegették, hogy nagy népszerűsége után közel van hozzá, hogy macskazenét kapjon, ő pedig azt felelte rá:
,,Nem tesz semmit, eddig Sárvári Széchenyi Istvánnak híttak, azontúl Charivari Széchenyi lesz a nevem."
A színirodalomban Szigligeti népszínművei tűnnek fel ez időben, mint egy önálló korszak, mely követőiben egész iskolává nőtte ki magát, de neki is legelső művei, mik e korszakra esnek, maradnak örökké fiatalok s túlélik utódaikat.
A gazdag költői erű Jósika is hosszú szünetet tartott, mintha kimerült volna, s csak egyszer szólalt meg egy kisebb műben, s sok év kellett rá, hogy múzsáját felköltse.
Kemény Zsigmond első műve készen volt már fiókjában, de még kiadatlanul. Ő átugrotta az ifjú irodalmat s mint veterán író állt elő egyszerre.
Az ebben a korszakban feltűnt új tehetségekből alakult az a csoport, melyet ifjú irodalomnak nevezünk, Petőfitől, ki legelőbb jött, Arany Jánosig, ki legutóbb tűnt fel.
Ezeknek voltak kortársai: Csengery Antal, Pálffy Albert, Degré, Obernyik, Bérczy, Pákh Albert, Tompa, Kerényi, Lisznyai, Irinyi, Frankenburg, Bogdán Lajos, Vahot, Pompéry, Czakó, Emődy, Dobsa, Vasvári, Csernátony, Kazinczy Gábor, Sárossy, Lauka, Sükei, Vas Gereben, Berecz, Bulyovszky, Oroszhegyi, Xantus, Losonczy, Szilágyi, Vajda, Adorján, Kecskeméthy, Ludassy Mór, s majd kifeledtem magamat, én is.
A később támadtakat Szász Károly, Tóth Kálmán, Vadnay, Szathmáry korszakából azért nem zavarom e korszak emberei közé, mert ők még a mi időnkben gyermekek voltak.
De mi már mind végzett emberek voltunk. Kérem! Petőfin kívül az elszámláltak legnagyobb részének zsebében volt az ügyvédi diplomája. De csak a zsebében. Bogdán Lajost kivéve, pert sohasem folytatott egy is, pedig mind ügyvéd volt.
De bocsánatot kell kérnem, egyet mégis csak folytattam én is. S minthogy az én életíróm ez egyetlen peremet szíves volt felemlíteni, de nem helyesen értesülve, nehogy az utókor félrevezettessék, inkább elmondom magam az egész történetét első és utolsó ügyvédi működésemnek.
Tehát a Nagy Komló tulajdonosa, aki serfőző volt, indított kárpótlási pert a Nagy Komló korcsmárosa ellen, azon vád alapján, hogy bérlője, a korcsmáros, édes ételeket ád fel a vendégeknek, amire azok inkább kívánnak bort inni, mint sert, s így a serfőző sere nem fogy elég mennyiségben. Én voltam a korcsmáros ügyvédje. Én tehát megesküdtettem hat jurátust és tíz mesterlegényt, mint kompetens tanúkat, arra, hogy édes ételre éppen sert kíván az ember inni, ámde a felperes ügyvéd megesküdtetett tizenkét jurátust és húsz mesterlegényt arra, hogy az édes ételre bort kíván az ember. Persze hogy mind arra a kérdésre, hogy ki ihatnék sert? mind arra, hogy ki ihatnék bort? tanút annyit lehetett kapni, ahány seres és boros pohár van a világon. Végre ítélet alá került a processzus. Az első bíróság azt ítélte, hogy édesre bort kell inni. Vesztettem, de nem csüggedtem. Megapelláltam. A királyi tábla jobb ízléssel bírt, ott a sernek ítélték oda az igazságot. Győztem. Hanem akkor az ellenfél megfellebbezte a perét a hétszemélyes táblára. Akkor aztán megharagudtam: ,,Nem bánom, igyatok akár sert, akár bort, én jóllaktam, nem veszekedem tovább!" És soha többet engem a magisztrátus nem látott.
Elhatároztam, hogy író leszek és semmi más.
Ez sokkal könnyebb és sokkal nehezebb volt akkor, mint most.
Könnyebb volt azért, mert az életmód mesésen olcsó volt akkor. Talán el sem fogják hinni, ha elmondom, mi költségem volt kezdő író koromban. Hat forintot fizettem egy bútorozott szobáért havonkint Szigligetinek: ő volt a házigazdám. Öt forintért kaptam pompás ebédet, egy forintért kiszolgáltak, reggelizni nem szoktunk, vacsora helyett pedig valamennyi fiatal író pajtás velem együtt egy tejesboltba járt és tejet, vajat ozsonnázott, ami került három forintba (havonkint).
Ennek a tejesboltnak a gazdáját Depscher uramnak hívták és annál én bölcsebb politikust nem ismertem. 1847-ben felakasztott a falára három arcképet: Széchenyit, Deákot és Klauzált, még most is ott függ mind a három, sohasem cserélte fel őket.
Hanem a tejétől milyen tüzes álmok jöttek reánk!
De hogy el ne veszítsem a fonalat (az álmokról majd később), eszerint 15 forintból úri módon lehetett akkor megélni.
Hanem az volt a baj, hogy ezt a tizenöt forintot volt nehéz megkeresni irodalmi úton.
Akkor nem volt ám 194 lap Pesten, hanem volt két olyan politikai lap, amelyikhez magára tartó írónak lehetett szegődni.
Az egyiknek kellett két rendes munkatárs, a másiknak három. Volt három divatlap is, de azok közül az egyik anatéma alá volt vetve, abba nem lehetett írni, a másik kettő honorált, de szűken. Petőfi kapott egy verséért öt forintot, nekem az első novellámért adott Frankenburg harmincat.
Hanem enyhíté a kezdet terheit az akkori öreg írók, a koszorúsok patriarchális szívessége irányunkban. Azok nem nézték le, nem ignorálták a fiatal irodalmat.
Vörösmarty maga volt az, ki a még ismeretlen Petőfi első kötet verseinek kiadását az Ellenzéki Körnek ajánlotta, s mert az Ellenzéki Körnek pénze nem volt, Tóth Gáspár derék magyar szabómester ajánlkozott a nyomtatási költségek viselésére.
Az én legelső regényemet maga Nagy Ignác vitte el Hartlebenhez, s el is adta neki háromszázhatvan forintért, s akkor találkoztunk életünkben először. És midőn első színművem a drámabíráló bizottmány előtt megjelent, annak két tagja, Vörösmarty és Bajza nem restelték a fáradságot, összeülni velem, tanakodni annak hiányai fölött, hogyan lehetne rajta igazítani. Akkor a kritikát előre adták ki, nem utólagosan, s mikor színművem színpadra került, a jó öreg kritikusok dehogy mondták róla azt, hogy megbukott, pedig én tudtam, hogy úgy volt; biztattak, hogy ne féljek semmit, majd jobbat írok eztán. Szigligeti, akinek versenytársa akartam lenni, meg éppen a házához fogadott, s mikor halálos beteg lettem, úgy ápolt családjával együtt, mint a saját fiát. Öreg drámaíró kezdő drámaírót. Furcsa idő volt az.
Még a cenzorok is kegyelettel voltak hozzánk. Sohase törült ki az én munkámból cenzor egy lényeges sort sem, s mikor az öreg Rezetának nem tetszett Petőfinek egy verse, a cenzor könyörgött neki, hogy inkább megadja az árát, csak hagyja ki a versei közül. Ki is hagyta azt Petőfi gyűjteményéből, pedig egy korábbi cenzor elébb már keresztül eresztette azt egy divatlapban.
Azt tehát nem mondhatjuk, hogy ,,fiatal Magyarországot" ,,öreg Magyarország" ne pártfogolta volna.
De hadd mutassam be elébb fiatal Magyarországot, ahogy az egyes alakok huszonöt év előtti képei előttem révedeznek. Hadd simítom le hajokról az ősz derét, arcaikról a kor barázdáit, némelyikről a szemfödél hamvát. Van olyan is, akinek a csontjait úgy kell ismeretlen földön összekeresgetnem.
Oh mi szép fiúk voltak!
Csengery Antal, halavány arcával, sűrű szemöldével, izomteljes homlokával, Széchenyi István arcának ifjabb kiadása. Őnála szoktunk összegyűlni esténként 47 őszén és telén. Ő volt közöttünk az igazi grand seigneur, a Pesti Hirlap szerkesztője, mely vezetése alatt ismét felemelkedett a Kossuth alatti közkedvességre.
Ő maga főzte és töltögeté vendégeinek a teát, s tudott nekik mindig témát adni, amiről vitatkozzanak, a bel- és kül-politika, a társadalmi eszmék, a világirodalom, a nemzetgazdaság teréről. Kiki vitatta a maga álláspontját, amiben erősnek érezte magát, s a társalgás sokoldalúvá lett. Különösen a szépirodalom és színművészet képezték a viták legfőbb tárgyát, mikben Csengery maga mutatott legtöbb jártasságot. Figyelmeztette a költőket oly tárgyakra, amik költői kidolgozásra méltók; több beszélyem tárgyát én is tőle nyerém, minők Perozes, Shirin. A Nemzeti Színház is állandó vita tárgya volt. Ebből keletkeztek Czakó levelei, mik nagy szenzációt keltettek akkor. Megvolt az antagonizmus a dalmű és a szavaló művészet között, amazért Irinyi, ezért Petőfi tört lándzsát, a dráma hívei ismét két pártra szakadtak: egyik Egressyt, másik Lendvayt csodálta, s érdekes volt a verseny a két művész s irodalmi pártfelei között. Tapsoncok még akkor nem voltak, de voltak műbarátok.
Ott ült Czakó soha nem mosolygó barna arcával, komor erőteljes alak, akkora öklökkel, mint másnak kettő, s beszélt a Sakuntaláról s a hindu irodalom remekeiről.
Irinyi, a szellemdús világfi, férfiasan délceg alakjával, aki oly sebesen tudott magyarul beszélni, mintha franciául szólna, örök disputában a komoly Emődyvel, ki alapos meggyőződéseiből nem engedte magát a gyors politikai partizán által kiveretni.
Pálffy Albert szép, nyúlánk, elegáns alakja, választékos mozdulataival, mintha előttem állna most is: mindig finoman, de mindig csípősen szólt; barátai gyöngéit szemben kigúnyolta, de hátok mögött védelmezé őket.
Pákh - az első találkozáskor még szép, szőke ifjú, kinek arcán a gúnyor és a jóság volt egyesülve - ő volt a Pesti Hirlap hírhedett négyszöge, e jel alatt újdonságíró, ami azon időben hatalom volt; csak úgy szórta a többiek beszéde közben az élces aperszüket.
Az életvidám Bogdán Lajos, ki a publicisztika és jogirodalom terén működött, s szintoly sokat tapasztalt utazásaiban, mint Irinyi, s szintolyan szép fiú volt: hármas ok a rivalitásra.
Itt folytak a szellemi tornák a kor nagy kérdései fölött, s a hevült vita csak akkor csendesült el, ha Petőfi egy-egy újabb költeményét olvasta fel. Gyönyörűen tudott szavalni - húsz ember előtt, bizalmas társaságban, bár színésznek és szónoknak nem volt nagy.
Hogy Petőfi alakját leírjam, kissé messzebb kell kezdenem. Mikor Pápán találkoztam vele legelőször, az egy sáros, esős időben történt, egy sikátorban jött rám szemközt, kopott kurta köpönyeg halavány arca elé húzva; mindig olyan nagy, rohamos léptekkel járt, mintha valakit űzne, s nem szokott a szemeivel keresni senkit. Egy diáktársam rákiáltott: Hová, bús hazafi? Nem felelt semmit; félre taszított az útjából s odább ment.
Az iskolában mindig a legutolsó padban húzta meg magát s élceket csinált a Tabula Cebetisre s az előadó tanárokra. Csak egy tanárát szerette, Tarczy Lajost: annak egy kis leánya halt meg, akinek temetésénél egy gyászdalt olvasott fel; ekkor hallottam legelőször szavalni.
Volt Pápán egy önképző társulatunk: abban szavaltunk és saját műveinket felolvastuk, jutalmakat is tűztünk ki a legjobb költői művekre, s azokat más tanodákban levő tudós tanárok ítélték oda.
Ez önképzőkörben legelső szavalási föllépése volt Petőfinek Vörösmarty Szózatában.
Csakhogy ő azt a nagy nemzeti buzdítót nem úgy szavalta el, ahogy tudta volna, hanem úgy, mint Tallérossy Zebulon: árvavármegyei kiejtéssel.
A tréfa kellemetlen benyomást tett. S azt sokáig el nem moshatta az emlékekből Petőfinek költői ere. Az ez évben kitűzött három költői jutalmat Petőfi, Petrich és én nyertük el.
A másik évben már Kecskeméten találkoztam vele, akkor már elhagyta az iskolát s színész lett. Ábrándja volt a színpad s Shakespeare volt az ideálja. De se hangja, se alakja nem volt színpadra való.
Halvány szikár arca letörölhetlen dac kifejezését hordta magán mindig, semmi más árnyalat fölvételére nem volt képes; rendbeszedhetlen sűrű haja felállt az ég felé; orra római szabású volt, de kissé hegyes; szemei bátrak és szögezők, homloka nyilt, ajkai szépek; csak mikor nevetett - és nevetése olyan volt, mint egy kínzotté, még a hangja is hozzá - olyankor tűnt ki egy a sorból kiálló hegyes fog felülről, mely valami démoni kifejezést adott arcának: mikor megbosszantottam valamivel, ezzel a hegyes foggal szokta a fejemet megszúrni. Kecskeméti színész korában jöttek ki legelső költeményei a szépirodalmi lapokban. Akkor ő húsz éves volt. A nap minden üres idejét együtt töltöttük és építettük fellegvárainkat. Én egy verses drámát írtam az akadémiai nagy jutalomra, ő azt barátságból lemásolta. A zsidó fiú, első művem, keze írásával jött be az Akadémiához. Most is megvan.
Mint egész modorában, úgy külviseletében is szerette Petőfi a zseniális különösséget.
Frakk- és cilinderviselő kor volt az. A nemzeti szellem néha-néha egyet vonaglott az uralkodó divat ellen. A feltörő lángelmék még új divatokat is adtak a kortársaknak. Kecskeméti diák koromban Kossuth öltönyét utánozták, azt a bő lobogós ujjú attilát, kihajtott fehér inggallérral, zöld posztóból, piros selyem béléssel. Úgy jártunk mind.
Petőfi is kezdett magának új divatokat. Egyszer Csokonai prémes mentéjét vevé fel, s viselte világ bámulatára; másszor eszébe jutott virágos atlaszból varratni, attilát, hozzá mondvacsinált hallatlan formájú, pörge, de mégsem pörge kalapot tenni fel, úgy hogy Pálffy egyszer azt mondá róla: ,,Mikor ez a Sándor elénk jön, mindig van rajta valami, hogy az ember vele álmodik." Csakhogy ez a különcség őneki mind illett, mert nem kérkedett vele, nem tolakodott: az az ő ízlése volt, nem erőltette senkire.
Ő volt az az egyetlen ember, akinek soha cilinder a fején, frakk a testén nem volt és aki soha operába nem ment. Gyűlölt minden éneket s a dalműveket üldözte. Még engem is úgy elriasztott az operától, hogy évekig laktam Pesten s még nem láttam egyet sem; s mikor egyszer Irinyi erővel bevitt Fra Diavoloba, nem mertem Petőfinek e kihágást bevallani. A színészetet is azért hagyta ott Kecskeméten, mert igazgatója, Szabó, azt követelte, hogy tanuljon énekelni. Egyetlen egy dalt hallottam tőle énekelni, a Marseillaiset, azt is csak félig, azt is rosszul. És még egy különcségére volt büszke Petőfi: arra, hogy se tudóstársasági, se Kisfaludy-társasági tagnak meg nem hagyta magát választani. Többször fölszólították, és ő mindannyiszor azt válaszolta, hogy vissza fogja utasítani a megválasztást.
De hadd mutassam be sorba többi kortársainkat is.
Degré eleven kedélyű, tüzes, fegyverfogható férfi volt, novellái a szalonok sima padkockáin játszottak, s szeretni szerelemből, verekedni becsületből a közéletben is olyan jól tudott, mint regényhősei.
Obernyik, a jeles drámaíró ellenben igen szerény ifjú volt, szelíd hajlamokkal és nemes ambiciókkal; modora ugyanaz a komoly pedáns kálvinista első eminensé, amit a tanodában elsajátított. Tűzbe nem szokott jönni; de szilárdságára mindig számíthattunk.
Bérczy Károly alakja finom előkelő szabású volt, mindig udvarias, lekötelező s mindnyájunk között az egyedüli angol.
Mi többiek mind franciák voltunk. Bérczy pedig annyira angol volt, hogy csak angol írókat tanulmányozott, angol mértföldekben beszélt; s mikor egyszer kétségbe vonta valaki azon állítását, hogy egy színi előadás hat óra hosszat tarthatott, azt felelé rá: ,,Én angol órákat értettem." Mint novellaíró a lélektani búvárok közé tartozott.
Pompéry úrias magatartása elárulá a Pegazus sportsmenét. Lírája, prózája mindig oly kifogástalan csínnal dicsekedett, mint toilette-je, s a szépek szalonjaiban nem kevésbé kedvelt vendégek voltak költeményei, mint szerzőjök.
Lauka humorizált. Neki is jutott egy provincia Európából, ő spanyol volt. Spanyol nyelvtant tanult, spanyol írókat tanulmányozott, spanyol humort használt s financiáinak rendjében is örökös spanyol állapotokat követett. Álnévül is spanyolt vett föl don Gunárosz! Mindenki a legfidélisebb cimborának tartotta.
Berecz Károlyt is az ifjú irodalomhoz számítottuk, bár Lisznyai azzal bosszantotta, hogy ő, még mint iskolás fiú, kezet csókolt neki, mikor Bereczet már mint költőt bámulta. De ez nem igaz.
S itt következik a kicsiny dolgokban nagyszerű s a rettenetesben tréfás Lisznyai. Eredeti alak: vékony cingár legényke, hősi taglejtésekkel; bendeguzi méltóság az arcán; egyszer divatosan fodrozott hajfürtökkel, jacquemar kesztyűvel, de hozzá pitykés világoskék, deli vörös hajtókájú Viktória-dolmányban; másszor meg párizsi divat szerint kicsípve, de borzasan és nyakkendőtlen s fokossal kezében. Kisebb baja soha sincsen, mint halálos betegség, s kevesebb pénzre soha sincs szüksége, mint ezer pengőre. De azért pénzt nem kér senkitől, s ha ő jutott hozzá, szétosztja mindenkinek, aki tartja a markát. Hangja éles és rikácsoló, s még hozzá egészen palóc kiejtésű, úgy, hogy mikor megszólal, nevetni kénytelen a hallgatója a legkomolyabb szavain is. Hanem a hahota őt nem zavarja meg; folytatja, amit elkezdett, olyan éles hangon, mint a trombita, s utóbb a hallgatót átjárja az a melegség, mely szavait izzóvá teszi, elfeledi tréfás modorát, palóc kiejtését, s tapsol neki. Nagyokat mond, képtelenségeket. Egyszer Petőfinek azt mondta egy szép költeménye fölötti elragadtatásában: ,,Te eget eszel s isteneket hánysz!" Hanem amit mond, azt a képtelenséget is érzi, s nem lehet rajta kételkedni.
Több kortársunk, ki nevezetes helyet foglalt el az irodalomban, távol volt Pesttől, s így azokról mint csoportunk kiegészítő részeiről úgy kell szólnom, mint egy ,,hors d'oeuvre"-ről, mely szorosan vett tárgyamat, a fiatal irodalom befolyását az akkori közéletre csupán közvetve egészíti ki.
Tompa, a lelkész, a szép kedélyű, jószívű, marciális termetű férfi, a népregék koszorús költője, falun lakott, csak nagyritkán jött fel Pestre, vagy pedig együtt követte Petőfit költői utazásaiban. Mindkettőnk legbensőbb barátja volt. Emléke legédesebb előttem most is.
Kazinczy Gábor szintén falun lakott, s csak néha jött fel közénk, amidőn elragadott mindenkit gyönyörű szellemdús beszédével, mellyel férfiasan szép arcvonásai összhangzottak. Mi kár, hogy nem tudott úgy írni, ahogy beszélt.
Dobsa, a lovagias, zseniális drámaíró, azon években mint színpadi, sokat ígérő jelenség tűnt fel s aztán eltűnt Párizsba.
Vahot Imre sokoldalú tehetségével magára állt s csoportunkkal csak eleinte volt összeköttetésben. Szép és eredeti zamatú humor volt munkáiban, mik közül több vígjátéka ma is fenntartja hatását, valamint szép magyaros alak volt ő maga is, délceg mazurtáncáról a táncvigalmakban ismeretes. Az ő lapjában is volt egy pár apróbb művem közölve, mikor még névtelen, ismeretlen író voltam, s azért neki hálával tartozom.
Sárossy valahol megyei tisztviselő volt s csak később ismerkedtünk meg egymással: akkor még jó kedélyű s boldog családos életet élő férj volt.
Bulyovszky a legcsinosabb fiúk egyike volt akkor, s elmés tárcacikkeket írt Jules Janin modorában.
Oroszhegyi kis termetű, ragyás kalmuk arc volt, s mikor először találkoztam vele, éppen sárgaságban szenvedett: olyan volt, mint egy citrom. Ez nem volt prókátor, hanem orvos. Ez nem politizált, hanem kis leánykákat tanított s nem írt verseket, hanem tudományos értekezéseket. Ki hitte volna, hogy őbelőle válik mindnyájunk közül az önálló guerilla-vezér?
Közülünk vált ki Kecskeméthy Aurél is. Nagyon szép gyerek volt, vidám, könnyűvérű fiú. Elmés gúnyora nem kímélt senkit, még saját magát sem. Nagy szenvedéseken át vezette őt a világba az élet, s ezek taníták meg tagadni mindent és kikacagni mindent.
Xantus volt természettudósunk, hogy semminek híjával ne legyünk, s már akkor az exotikus földek utáni vágyai vonzák. S Szénfy volt zenetudósunk; Szilassy Géza, a szelíd szótlan ifjú, nagy ismeretekkel bíró műítészünk és zenebírálónk, maga is kitűnő festő és zenész.
Külön állt tőlünk Hiador, kinek műveiben sok valódi költészetet kellett felismernünk, s első drámai kísérleteiben is erő és tehetség nyilatkozott; de aki lehetetlenné tette magát az írók közti társas életre, egy Szigligetivel folytatott kellemetlen polémiájával ugyanazon históriai tárgynak mindkettőjök által drámai alapul felhasználása fölött.
S meg kell még említenem egy magányosan álló portentumot, ki nem tartozott senkihez, semmi irodalmi csoporthoz, sőt semmi nemzeti irodalomhoz, ő maga büszkén vallván be, hogy három nemzetnek írója: a németé, a franciáé és a magyaré; a németben írta a Grosse Fibelt, a franciában a Comédie Infernalet, a magyarban az Egy magyar királyt, Brutus és Lucretiát és a Világ színjátékát: német nevén Bernstein, francia nevén Hugó Károly, s az magyarban is jó, mert francia.
Sajátságos alak, nagy bozontos fejjel, alacsony termettel, prófétai rendetlen szakállal; sohasem beszél másról, csak magáról. Ő tudja azt, hogy ő a költők fejedelme; meg is mondja mindenkinek, nem utazik inkognitó, s megvárja az illő hódolatot. Csak az kár, hogy ez a magyar nem igen tiszteli a fejedelmeit, s még kárabb, hogy olyan rossz adófizető. Egyszer azt mondta Henszlmann-nak: ,,Der Schiller, der war ein Versemacher; der Goethe, der war ein Dichter; aber ich bin Poet!" mire aztán Henszlmann mondott neki valami furcsát. Drámáiban valósággal sok erő és tehetség nyilatkozott; tetszettek is; igaz, hogy azoknak a nyelvét elébb Egressy igazgatta át egészen; de némelyikben aztán a rendkívüliség a furcsaságig fokozódott. Legutóbbi drámájáról, a ,,Báró és Bankár"-ról Emődy felfedezte, hogy az egészen egy francia novellából van készítve, szóról-szóra átvett párbeszédekkel, mely után Hugó corioláni haraggal hagyta el a hazát s elment a volscusok földére.
És miután az ifjú írókat bemutattam, kik velem egy korszakot éltek, hadd mutassak be egy veterán írót is, ki szintén közénk tartozott: Szemere Pált.
Emlékezünk e jó patriarchális alakra, ki fülére lehúzott téli sipkával, lábain téli botosokkal, járt az utcán, s otthon megszámlálta szemenkint a kávét, mit reggelijéhez megőrölnek, nehogy egy szemernyivel több koffein jusson teje közé; de ki a költészet világában örök ifjú merészséggel kalandozott mindnyájunk túrós hátú szárnyas paripáján. Ez egyszer megfogott bennünket az utcán, s azt kérdé Petőfitől: ,,Hány esztendős ön?" - ,,Huszonkettő." ,,Hát ön?" kérdé tőlem. ,,Én is huszonkettő." - ,,No én meg hatvankettő vagyok, hát legyünk per tu pajtások.
S azontúl mindig velünk tartott. A forradalom után írt is egy hosszabb verses szatirát az akkori állapotokról, Dithramb Argyrus cím alatt. Mikor azt felolvasá Kazinczy Gábornak, azt kérdezte tőle: ,,No hát értetted-e?" Kazinczy baráti kegyelettel viszonzá: ,,Értettem!" Mire Szemere Pál haragosan becsapta kéziratát: ,,Hazudsz: nem értetted! hisz én magam sem értem egészen."
A kétéves korszak vége felé szaporodott meg ifjú falanxunk hat új alakkal; ezek: Arany János, Vasvári Pál, Csernátony Lajos, Vas Gereben, Vajda János és Sükei.
Mennyi különböző alak, s mily önálló írói egyéniség mindegyik!
Arany János, falusiasan egyszerű kinézésével, hosszú fekete bajuszával, nyugodt tekintetével, melyből a mélyen érző költő s az öntudatos művész szellemét csak az látja ki, akinek magának is érzelme, szíve ébren van. Otthon oly nyájas, és csak otthon boldog. Falun lakik, nem tud felőle senki. Egyszerre tűnik fel, mint a meteor, de nem tűnik le, mint a meteor, hanem ott marad álló csillagnak. Első ragyogó megjelenése az irodalom egén a méltó vetélytárs Petőfit nemhogy megdöbbentette volna; mint igazi nagyság, nem félt az egyenlő nagytól: a legjobb barátok lettek, s ha versenyeztek a hírért, az mind a kettő hírét csak növelte. Nem azzal versenyeztek, hogy egymást behomályosítsák, hanem hogy egymást túlragyogják.
Vasvári Pál fiatal jogvégzett volt: ifjú atlétai termet, szép római arcéllel, erős vonásokkal, merész orral és szelíd kék szemekkel. De mikor beszélt, arca lángra gyulladt, s szónoklatát kezdték Kossuth ékesszólásához mérni. Mint író, a bölcsészet és társas életi eszmék fejtegetésében tűnt ki.
Csernátonyt nem szükség lerajzolnom: ő éppen olyan fiatalnak néz ki most is, mint huszonöt év előtt; egy hajaszála ki nem hullott, meg nem őszült, s nagy rágalmat követnék el rajta, ha azt állítanám, hogy írmodora akár hajdani erélyéből, akár érzelmei merész kifejezéséből vesztett.
Mint aki örökké együtt lakott velünk, úgy esett közénk Vas Gereben, abban a pillanatban mindenkinek jó barátjává idomulva. Piros arcú, veres szakállú, kék szemű, jó kedélyű gyerek volt; tele adomával, minden tréfára kész. Művei a magyar népéletet tükrözték vissza egészséges humorral, tiszta érthető nyelven, s hajlott egy kissé a szatirához is. Oly véletlenül tűnt is el a negyvenhetes év végén. Ez is egy kis humoreszk. Valami összekocódása volt egy ifjúkori barátjával, s az írói becsület azt kívánta, hogy megsértőjét hívja ki és verekedjék meg vele. Meg kell lenni. Hozzám jött a párbajhoz pisztolyt kérni. ,,Nekem van egy, mondám, de ez dupla pisztoly, hogy lőttök ezzel?" - ,,Hát majd úgy, hogy először az egyik fél lő az egyik csövével, aztán ha az nem talált, a másik lő a másik csövével." - ,,Biz az jó lesz." Pár óra mulva hozzák a hírét, hogy Vas Gereben keresztül van lőve a karján. Odasietek hozzá. Fekszik s bekötött karját jeges vízzel borogatja, ingén lyuk a golyótól. Én egészen sajnálkozva hagytam el szegényt. De nem voltak olyan jó keresztyének Degré és Lauka, pedig hiszen pápisták; nem hittek neki, levették karjáról a köteléket, még a flastromot is levették, s nem volt biz annak semmi baja. Párbaj sem volt. Emiatt szegénynek nem volt maradása itten Pesten, hová csak a későbbi mozgalmas év hívta ismét vissza. Jó fiú volt, én szerettem. Mindenkinek tartozott egy kis pénzzel, akit ismert, nekem is; de én szívesen adnék neki tízszer többet, csak élne még; s úgy hiszem, más ismerőse is úgy van vele.
Vajda János valódi eszménye a fiatal óriásnak: erős, de még kamasz években növekedő termet, és éppen olyan múzsa. Tud gyöngéd lenni, tud lángolni, majd meg epés, maró, mintha két különböző ember volna benne egyesülve. Egyik vonásában dölyfös bojár, másikban felgyürközött sansculotte, harmadikban igazi költő. Keverve a gyöngy a makkal! Talentuma mindenesetre szokatlan nagyságú, erős, kölcsönözetlen. És amellett szilaj.
És most végül kiemelkedik közülünk egy sajátságos alak. Mikor a cilinderkalapja emelkedik fölfelé, véghetetlen magasságú, fenyőegyenes, keskeny karimás kalap, azt hisszük, ez egy angol; mikor az arcát meglátjuk, fakó bajuszával, benyomott állával, fiatalon rezes képével, színevesztett hajával, azt mondjuk, ez egy kozák; mikor utána következik a vézna alak, behorpadt mellkassal, előre eső vállakkal, egyik kezének hüvelykujját gomblyukába akasztva, mintha maga-magában kapaszkodnék, azt mondjuk, ez egy cretin; s mikor megszólal, rettenetesen dadogva, akkor nem tudjuk, hogy kicsoda; hanem ha végre megértjük, hogy mit beszél, akkor azt mondjuk rá, ez egy zseni! Ez volt Sükei Károly. Fia a bukaresti magyar protestáns egyházat megalapított nagy misszionárius lelkésznek, kora ifjúságában egy gonosz hátbaütés miatt örökre dadogóvá téve, de fejében egy eleven enciklopédia. Nincs a világon tudomány, amit ne tanult volna: nyitott könyv, vagy apokrif incunabulák és unikumok, szóról-szóra a fejében. Ez nem elég. Amely külföldi és hazai költőket szeret, azoknak minden művét könyv nélkül elmondja. Amit azok magok is rég elfelejtettek, ami elveszett, nincs többé: az ő fejében megvan. Az egyszer hallott művet képes lediktálni évek múlva. És amellett emelkedett költői kedély. Egy kötet költeménye, a Hulló csillagok, a hazai remekművek közé sorozható. Cinikus és idealista!
Örökké jellemző az a mondata, amivel egyszer Pulszkynak megfelelt a 48-as forradalom napjaiban.
,,Mmmmmost olyas idők járnak, a mmmmikor nem kkkkkkkkkkkell hallgatni az okos emberekre!"
Aranyigazság! Bár ne hallgattunk volna rájok!
Még egy írótársamat kell idesoroznom: a 48-as év végén s 49 közepén az Életképeknél és Pesti Hirlapnál meg az Esti Lapoknál munkatársamat és segédszerkesztőmet, Ludassy Gans Móric urat, volt magyar belügyminiszteri osztálytanácsost s jelenleg bécsi háziurat, nagyságos belső titkos tanácsost és kétszeres milliomost. Én voltam szerencsés őt a magyar irodalomba bevezethetni.
Legutoljára jövök én magam, s hadd legyen szabad elmondanom, hogy hol jártam.
Amint az írói pályára léptem, legelőször is elfogott Frankenburg színbírálónak. Nem értettem hozzá. Mindenkit agyba-főbe dicsértem neki. Rögtön elcsapott. Helyette felfogadott a jó öreg Helmeczy újdonságírónak harmincöt forint fizetéssel, s ott segítettem a Jelenkort megifjítani három hónapig Királyi Pál barátommal, ki főfő szerkesztő volt. Akkor Frankenburgnak, holmi kormányi cselszövény következtében, le kellett mondania az Életképek szerkesztéséről s felmennie Bécsbe; az Életképek szerkesztését énrám ruházta át s ezzel önálló szekesztővé lettem.
Még egy szót az akkori írók életmódjáról és élhetésmódjáról. A legnagyobb honorárium volt ívenkint 16 forint; egyes verseiért Petőfi kapott legtöbbet, 5 forintot. Heckenast, Emich, Hartleben, Geibel önálló munkáknál egy kötet prózát 150-180 frttal díjaztak, de azt előre fizették. A hírlapoknál működő írók is elég szerényen voltak fizetve. Az én havi díjam a Jelenkornál volt 35 forint, s a híres a Pesti Hirlapban, Pákh, elején 40 forintot kapott. Petőfi első művei közül a Helység kalapácsa 40 forint tiszteletdíjt aratott, a János vitéz már százat, s két kötet összegyüjtött verseiért Emich ötszáz forintot fizetett neki. Petőfi azt a pénzt is szülőinek adta. Ő maga igen takarékosan élt: a bordalaiban megénekelt mámor költői fantázia csak. Messzely bor volt az egész még akkor is, amikor már telt miből. S ínyencsége abból állt, hogy minden nap este csigabigát evett a Sperlben Várady Tóni nagy borzalmára, aki testi-lelki barátja volt. Egy szobában laktak. Ott írta Petőfi költeményeit, alá s fel lépkedve a szűk téren s egy tallérral hajigálózva a levegőben.
Felettök lakott valami korhely kártyás, aki rendesen éjfél után szokott hazajönni s akkor kezdett el járkálni nagy dobogva, mikor Petőfi aludni akart. Váradynak volt hegedűje, Petőfi aztán felkölté Váradyt: ,,Tonele, hegedüld meg azt az embert!" A meghegedült ember odafenn káromkodott, hanem aztán csak inkább lefeküdt ő is, hogy békét hagyjanak neki. Egyedüli szenvedélye volt Petőfinek a biliárd, hol nagy ügyességre vitte; s szeretett vívni is. Chapontól tanult; hanem az nagyon bosszantá, hogy van valami olyan tér, ahol őt is megveri valaki, s ha nagy tisztelője, Várady Tóni kifárasztá s sarokba szorította, akkor két kézre kapta a kardot, s rugott-vágott kézzel-lábbal.
- De most térjünk megint az előzményekre vissza.
Három szépirodalmi magyar lap volt akkor: a Pesti Divatlap, Életképek és a Honderű.
A Pesti Divatlapot Vahot Imre szerkeszté, s az volt a magyar középosztály, a jó falusiak közlönye, nyers nyakas modorával, jó gyomrot feltételező élceivel, kezdő íróival s Petőfi költeményeivel.
Az Életképeket Frankenburg szerkeszté, maga is kitűnő magyar prózaíró, s aki a legtöbb tehetséges írót tudta lapja körül egyesíteni. Ő neki dolgozott Kuthy Lajos is.
Kuthy nem tartozott a fiatal írók közé többé, ámbár mindig szerette a legfiatalabb nemzedéket maga körül gyüjteni.
Gyönyörű nyelven írt, ragyogó fantáziája volt, és ami legfőbb, a főúri körök kedvence. Szép férfias arc, fekete hajjal, nagy lelkes szemekkel, rokonszenves hanggal, mellyel szellemdús társalgását minden szívbe behízelgé, és amellett tökéletes gavallér.
Sohasem láttam én azóta sem olyan elegánsul bútorozott szállást, mint amilyenben Kuthy elfogadott bennünket Petőfivel. Ő volt az irodalom grófja. Hetenkint írói estélyeket adott.
Hanem egyszer Petőfi megsértette Kuthy hiúságát, s azzal a szokott estélyek elmaradtak.
Kuthy felment Pozsonyba Batthyány gróffal s aztán nem érintkezett fakó írótársával többet.
Ekkor egy eszme villant meg Petőfi agyában: az írói társulati terv.
Miért minekünk mindig másoktól függnünk? Egyesüljünk egy célra mind s adjunk ki magunk egy közlönyt. És aztán kötelezzük magunkat egy évig nem írni sehova, mint egyedül saját közlönyünkbe.
Tízen írtuk alá e szerződést: Petőfi, Pálffy, Degré, Obernyik, Pákh, Bérczy, Tompa, Kerényi, Lisznyai és én.
Ez volt a ,,tizek társulata".
Csupán egyet hagytunk ki a számításunkból; azt, hogy abban az időben a lapkiadáshoz engedély is kellett. A laptulajdon akkor szabadalom volt, s gondoskodva volt róla, hogy három szépirodalmi lapnál több ne legyen a világon. A tizek nem kaptak egy negyedik lapra engedélyt, s egy évre terjedő fogadalmukkal csak azt nyerték, hogy egy évig el kellett némulniok, nem írhattak sehova.
Ezt a helyzetet bölcsen felhasználta Frankenburg, s egy lekötelező felhívásban meghívta lapjához a tizeket, tért nyitva nekik, hogy irodalmi működésöket folytathassák. Kilencen elfogadták a meghívást, csak Obernyik nem. Ő puritán szigorral úgy fogta fel a dolgot, hogy egy évig saját lapjában kötelezte magát mindenki írni csupán, máshova nem, ha tehát ily lap nem jöhet létre, tartozik egy évig hallgatni.
A többi elfoglalta a tért s a fiatal irodalom együttes erővel kezdte meg működését.
De nemcsak azért volt az fiatal irodalom, mert tagjai ifjú emberek voltak, hanem azért is, mert új, ifjú és merész volt egész irányzata politikai, társadalmi, költészeti téren, elütő az eddigitől, kezdeményező, korszakba vágó.
A politikai irodalomban Csengery, Szalay, Eötvös, Irinyi, Emődy, Pákh a parlamenti kormányzat s a magyar centralizáció elvharcát indították meg, támogatva a szociális kérdések szabadelvűséget követelő feladataitól: örökváltság, úrbériség eltörlése, népfenség, közteherviselés, jogegyenlőség, vallásszabadság, önálló nemzetgazdaság, honi ipar és kereskedelem emelése, mind megannyi tárgy volt az új korszak jelezésére, s az új eszmék áthatottak a szépirodalomba is. Azé a francia iskoláé, mely Lamartinetől Hugo Victorig s Dumastól Berangerig mindent magában egyesített, ami eszmében szép, kivitelben merész, érzelmekben megragadó, ami a szívet hevíti, ami a lelket fölemeli. A francia írók (azok a régiek) nemes rajongásai, erős meggyőződése, dicső ábrándjai magukkal ragadták mindazt, aki ifjúságot s nemes ábrándokat bír.
Valamennyien franciák voltunk! Nem olvastunk mást, mint Lamartinet, Michelet-t, Louis Blancot, Suet, Hugo Victort, Berangert, s ha egy angol vagy német költő kegyelmet nyert előttünk, úgy az Shelley volt és Heine, magok is nemzeteik kitagadottjai, s csak nyelvökre nézve angol és német, de szellemökben franciák.
Petőfinél valódi kultusszá fejlődött ki a francia-imádás. Szobája tele volt aggatva nagybecsű kőmetszvényekkel, miket Párizsból hozatott, s azok a 89-iki forradalom férfiai voltak. Danton, Robespierre, Saint Just, Marat s egy nő, madame Roland. Ezekkel társalgott mindennap. Még szakállát is franciásan hagyta meg s ebben követték a többiek is: Télfy, Irinyi, Czakó, Lauka, Kecskeméthy, mind csupa francia szakállt hagyott, csak én nem, mert nekem még semmilyen sem volt.
Hanem azért a legnagyobb dicséret volt Petőfitől, midőn monsieur Rayéenek így mutatott be: ,,Ez valóságos francia regényeket ír magyarul."
Valóban azt tettem. Nekem is tetszett a csodálatos, a meglepő, a rendkívüli.
Hanem ha puszta utánzás lett volna a dolog, úgy az hamar paródiává silányult volna. Csupán oly nagy lángész, mint Petőfi, kísértheté azt meg, hogy egy, a magyarra nézve oly idegen, természetétől távol álló modort, eszmejárást oly hamar meghonosítson. A nyelv bűbája s az önteremtő költészet hatalma volt vele. Oly erőt tudott a magyar nyelvben fölfedezni, aminőről azelőtt senki sem álmodott. S az erő hódít.
Hogy a merész irány felzavarta maga körül természetes ellenségeit, az várható volt.
A költészetben a pedáns formák tisztelői, az esztétikai antikváriusok, mint Császár, Hazucha, rendszeres támadást intéztek az új eszmék hirdetői ellen; a konzervatív körök kedvenc lapjában, a Honderűben Horváth Lázár szalonképes élcekkel s Zerffi alacsony személyeskedésekkel fordult az új irány ellen, mely a léha, fecsegő, hízelgő, nyavalygó, piperkőc irodalom ellenségeül állt elő, s az erős nemzeti lendület szelének a német elem is útjába igyekezett állni, új lapot alkotva, mely a német elemet képviselje Magyarországon. Sőt a konzervatív gyülde még egy konzervatív fiatalság megalakítását is megkísérté a szabadelvű ifjú Magyarország ellenében.
Az ifjú irodalom nem riadt vissza a támadástól; éles polémiák keletkeztek, mikben Petőfi vad szenvedélye s Pákh attikai humora felolvaszták, porrá morzsolták az olyan lágy ellenfeleket, aminők Császár és Hazucha s a mögöttük álló esztétikai marodőrök voltak; kivált midőn egyszer Császárt arra vitte a nemezis, hogy ő, a kritikus, szintén darabot írjon, melynek csatányos bukását, a Pesti Hirlap négyszögös írója tette klasszikus bírálatával még emlékezetesebbé. A Honderű, szerkesztőjével együtt, kiment a divatból, mihelyt a szellem kifogyott belőle s olvasó nélkül maradt; tépett rongyaiból Lauka Charivarija csinált még madárijesztőt, az olyan piszkolódóval pedig, mint Zerffi, igen röviden bántak el. Degré kuruc gyerek volt; elégtételt kért tőle, s midőn azt megtagadta, adott neki egy fricskát, amitől aztán a konzervatív irodalom hőse úgy eltűnt, hogy addig elő sem jött, amíg mint vörös republikánus nem mutathatta be magát. Az ifjú irodalom magas eszméi keresztülvitelében a fegyvertől sem ijedt meg; az elvek tollharca közé a párbajok kardcsattogása s pisztoly durrogása is vegyült, s egy napon Irinyi ad majorem populi gloriam a konzervatívok lapszerkesztőjének, Vidának karját keresztüllőtte párbajban, az adminisztrátori rendszeren összeveszve vele.
Végre a Deutsches Element in Ungarn szerkesztője, Kertbeny Károly Mária, Pákh Albertben és Petőfiben olyan két kalapácsra talált, hogy itt hagyta az elementet és kivándorolt Németországba, megörökítve elébb Pákh Albertnek egy hírhedett humorisztikus novellájában.
Ez utóbbi igaztalanság volt, Kertbeny nem érdemelte a bántást, s azt Petőfi is megbánta s azt nekem bevallá, és Pákh igyekezett később jóvátenni. Kertbeny aztán azzal állt bosszút, hogy odakinn Németországban folytonosan írt, beszélt, izgatott a magyar irodalom mellett; száz lapba és önálló brochurebe küldötte a magyar írók műveinek magasztaló ismertetését, s különösen Petőfi műveit tízezernyi példányban honosítá meg Németországon; s még most sem tesz egyebet, mint félholtan, betegen, szegényül, nyomorogva, ingyen dolgozik, küzd a magyar irodalom terjesztésével; hordja hírlapokhoz, műítészekhez, könyvárusokhoz a magyar írók műveit, életrajzaikat, anélkül, hogy valaki azt mondaná neki érte, hogy ,,köszönöm"; s ha adatai néha hibásak, annak egyszerű oka az, hogy mikor valami adat iránt kérdezősködik nálunk, mi olyan indolensek vagyunk, hogy még csak nem is felelünk neki rá.
Ami pedig a gyüldei konzervatív fiatalságot illeti, az az eszme meglelte méltánylását Petőfinek ama hírhedett versében, mely így kezdődik: ,,Ti fekélyek a hazának testén!" s dicstelen végbukását abban a fáklyás-zenei siralmas jelenetben, melyet a hontmegyei főispán tiszteletére improvizált a pesti közönség. Azóta sem látott a világ fáklyás macskazenét.
Az ó-kor eszméi, politikusai, literátorai, kritikusai le voltak győzve, s csak az volt a kérdés, hogy önként el akarnak-e vonulni, vagy bevárják, hogy kergesse őket valaki.
Ekkor Frankenburgot felhívták Bécsbe, a lapszerkesztésről le kellett mondania. Ő engem választott utódjának s azontúl az Életképeket az ifjú irodalmi erők segélyével én szerkesztettem.
Akkor egy szállást tartottunk Petőfivel. Nem küzdöttünk már szegénységgel: nekem lapom volt, s ő eddigi összes verseit eladta Emich Gusztávnak kétezer forintért. Tarthattunk már három szobás szállást. De hogy minek volt nekünk kettőnknek három szoba? azt majd később mondom el.
Most egy katasztrófánál kell megállnom, mely társaságunkat súlyos csapásként érte.
Társadalmi gyűlhelyünk még mindig a mindnyájunktól becsült Csengery lakása volt a mostani Pálffy-féle házban; ugyanott volt Landerer és Heckenast nyomdája, ahol a Pesti Hirlapot nyomtatták.
Egy délután Czakó, a nagyhatású drámák költője, odamegy Csengeryhez, ki éppen akkor segédszerkesztőjével, Emődyvel értekezett a lap berendezése felől. Czakó leül a pamlagra s leveszi a falról Csengery céllövő pisztolyainak egyikét. Emődy figyelmezteti rá, hogy az meg van töltve. Erre Czakó azt mondja, hogy ,,Én ezzel a pisztollyal húsz lépésnyiről ellövök egy huszast." Nem ügyeltek rá, s csak a gyutacs-csattanás hangjára fordultak felé. Igen, csak a gyutacs-csattanást lehetett hallani, mert a pisztolydurranást Czakó feje fogta fel: a szájába vett fegyverrel agyán keresztül röpíté a golyót. Sohasem tudta meg senki e borzasztó tettének indokát. Vele egy nagy jellem s egy kitűnő lángelméjű drámaíró veszett el. És ez esemény után vége szakadt a Csengerynél tartott társas összejöveteleknek.
Itt most egy hézagot hagyok vázlatomban, melyet majd későbben fogok betölteni, miután nem tartozik szorosan felvett témámhoz az, hogy minő hatással volt az ifjú magyar irodalom, különösen a hölgyközönségre. Azt mindenki tudja, hogy ahányan e falanx ifjai közül megnősültek, mind irodalmi érdemeikkel szerezték meg a feleséget, s akik agglegények maradtak, magoknak tulajdonítsák, minek válogattak olyan sokáig.
Petőfi többször tett körutat az országban, s amerre járt, mindenütt örömmel fogadták, s ahol lángoló verseit szavalta, ott mindenütt tüzet-lángot hagyott maga után.
Egyszer aztán a tűzzeljátszásnak az lett a vége, hogy megházasodott s hazahozta Szendrey Júliát. Ezért volt a három szobás szállás. Egy volt az enyim, egy Petőfiéké, előszobát és ebédlőt közösen használtunk; együtt ebédeltünk, de vendéglőből hordattuk az ételt: Júlia nem táplált gazdasszonyi hajlamokat.
Ez időtől fogva az Életképek munkatársai is megszaporodtak eggyel. Petőfi Júlia is írt bele: nőkről a nőknek. Szabad, merész gondolatjárása volt, egészen összeegyező férjeével: néha excentrikus, de mindig szellemdús.
Én megvallom, hogy nem találtam olyan szépnek, mint aminőnek Sándor versei megörökíték: alacsony termete volt, egészséges arcszíne, de férfias metszésű szája; mindegyik szeme szép volt külön, de a kettő közt nem volt összhangzás; amellett rövidre nyírott hajat viselt; s éppen úgy tudott ember nem viselte divatokat kitalálni, mint Sándor. Egyszer főkötő helyett egy nemzeti színű, csigaalakú phrygiai sipkát csinált magának, abban ment színházba; Sándor el volt ragadtatva tőle; nekem pedig torkomon akadt a szó, mikor azt kérdezte tőlem a főkötőről: hát hogy tetszik?
*
Most következnek az álmok, amikről fentebb Depscher uram tejéről emlékezve beszéltem. Sárkánytej volt az; oda ne menjetek, ifjak, inni belőle.
Csodálatos a poézis hatalma! Tejet inni s bordalt írni tőle; lenni osztrák-magyar cenzúrázott poéta s írni a világszabadságról, magyar nemzeti nagyságról.
És a hatás nem maradt el. Petőfi költeményei a Kard és a Lánc, a Dalaim, az Isten csudája, A bilincs, Véres napokról álmodám, A magyar nemzet, Egy gondolat bánt engemet mindenütt rokonszenves lángra gyullaszták a szíveket, s az egy Szigligeti népszínműveivel többet tett Budapest nemzetiesítésére, mint minden törvénycikkelyünk. Felébreszték a nép iránti szeretetet. Fölemelték a népiest a költői régiókba. Mi többiek is hordtunk egy-egy követ az épülethez, mi is szóltunk egy hangot e költői nemzetébresztő hajnalriadóba.
Egyszer a hajnalodás alatt azt álmodta a világ, hogy Európa megifjodott.
Március 15-ike volt: Attila halálának napja, Julius Caesar halálának napja...
Európa egyik szélitől a másikig zengett e szó: népszabadság.
Fenn Pozsonyban az ország rendei tanakodtak a reformokon. Nehéz munkájok volt: az önzés egész tábora kapaszkodott kezeikbe-lábaikba.
Egy adoma maradt fenn ez időből. Batthyány Lajos egy hangversenyen találkozott István nádorral; a főherceg kérdezé tőle: hogy állnak a kilátásaink az országgyűlésen? mire Batthyány azt felelte: ,,Nagyon jól, fenséges uram, megverjük a pecsovicsokat, csak úgy zúg!"
Pálffy Albert barátom nagyon jól fog emlékezni erre az adomára, mert azon Csengery-féle estély után, ahol azt hallottuk, együtt mentünk haza, s ő olyan hangosan, ahogy tüdeje bírta, kiáltá végig a csendes utcán e szókat: ,,Éljen ötödik István király!"
No de ez régen volt, talán nem is igaz. Csak egy tanú van rá s azért fel nem akasztanak senkit.
Az ország rendei tehát verték a konzervatív urakat, csak úgy zúgott; de azoknak meg nagyon erős bőrük volt: tűrték.
Segítsünk rajtok egyet.
Pozsonyban a parlamenti kormány iránti törvényjavaslat készült, de fenn volt akadva a felső tábla ellenállásában.
A párizsi népmozgalom pedig széles gyűrűkben kezdte fölverni az alsó néptengert.
Itt lenn Pesten a szabad elvek bajnokai az ellenzéki körben szervezték az országos ellenzéket. Irinyi tizenkét pontban formulázta az ország kívánalmait. Azokat az ellenzék elfogadta. De nem tudott velök mit kezdeni. A higgadt öregek fel akarták azokat küldeni az országgyűlésnek, a még higgadtabbak csak az ellenzéki pártnak.
Ekkor jön a híre a Bécsben kitört forradalomnak.
Nem lettünk volna méltók a ifjú-kor hevére, ha ez a hír fel nem villanyozott volna bennünket.
Négyen voltunk együtt Dohány utcai szobámban: Petőfi, Vasvári, Bulyovszky és én. Társaim rám bízták, hogy fogalmazzam a pesti tizenkét pontot a néptől érthető alakban; Petőfinek egy költeménye volt készen e napra. És aztán előre! kiáltá Vasvári, s amint a tőrbotjával előre sújtott, a tőr kirepült pálcahüvelyéből, mintha mutatni akarná az utat.
Siettünk a Pilvax-kávéházba, hol írótársaink szoktak összegyűlve lenni. Engem feltoltak az asztalra, hogy olvassam fel: ,,Mit kíván a magyar nemzet". Valami villanyos melegség állta el akkor minden tagomat: érzém, hogy végzetes szó az, amihez kezdek; de el voltam rá szánva, ha áldozatul esem is. Ki lett mondva. Utánam Petőfi olvasá fel halottföltámasztó költeményét: ,,Talpra magyar, hí a haza! itt az idő, most vagy soha."
S most hová innen? Oda, ahol ifjú tűz van: az egyetemre. Ugyanazon villanyárasztó jelenet, de már a csoportosult ifjúság buzdító riadala mellett, kinek nevében a vállakra emelt Vidats János felelt a felhívásra.
S hová innen?
A nyomdába! Nem ismerünk cenzort többé, kinyomatjuk a nemzet követelését és Petőfi buzdítóját.
Landerer nyomdája előtt már valamennyi írótársunkat mind együtt találtuk; itt csatlakozott hozzánk Irinyi is, és a Nemzeti Színház tagjai, férfiak, nők.
Esős, sáros idő volt, a közönség esernyőket tartott kalapjai fölé.
,,Ej, uraim! kiálték a közönségre, lehet, hogy egy óra múlva a golyók hullanak ránk eső helyett: akkor elfutunk-e?"
S arra minden esernyő eltűnt a fejek fölül.
De eltűntek még a kalapok is abban a pillanatban, amidőn Irinyi az első pédányát a nemzeti követelésnek felmutatá e szóval: ,,Íme a szabad sajtó legelső nyomtatványa!"
A nyomtatógépet mindjárt legelső ragadta meg Irinyi, a második nyomást Petőfi, a harmadikat én tettem vele, hogy ha a merénylet szerencsétlenül üt ki, minket érjen a csapás, ne az ártatlan nyomdai személyzetet. Így lett kinyomtatva Magyarországon a szabadsajtónak legelső terméke. Így született meg a sajtószabadság, ifjú pályautódim!
Eszembe jut, hogy azalatt, amíg a tizenkét pontot szedték, felhivattak a nemzeti kaszinóba, mely ugyanazon ház első emeletén volt s ott egyike a legkonzervatívabb uraknak - akire mindenki rá fog ismerni, ha azt mondom, hogy neki volt a legnagyobb hasa a kaszinóban - azt a tanácsot adta nekem, hogy a tizenkét ponthoz még vegyünk fel egyet: a papi jószágok elvételét. ,,Ugyebár, mondám, azért, hogy a 13-dik ponttal megbuktassuk a többi 12-őt? Köszönöm a jó tanácsot!"
Nem feladatom a márciusi napok történetét e helyütt megírni; csupán az ifjú irodalom hatását a közéletre vettem témának. Azért csak az ide vonatkozó adatokra szorítkozom.
A sajtót még aznap szabadnak nyilvánítá a helytartó-tanács, s a lapok már cenzúra nélkül jelentek meg, de nagy óvatossággal.
Hanem a főrendek odafenn Pozsonyban még mindig nem akartak róla tudni, hogy mit kíván a magyar nemzet.
Ekkor írt Petőfi egy verset, mely e sorokkal kezdődik:
Dicsőséges nagy urak, hát hogy vagytok?
Nem viszket-e egy kicsit a nyakatok?
végződik pedig így:
Vasvillára velök, aztán szemétre!
Ott egyék őket kutyáink ebédre!
S ami a kettő között esett, az valami irtózatos démoni költészet! Pokol sötétjén átvillámló pokoli tűzsugarak!
Mikor ezt a verset az írói körben, az úgynevezett közvélemény asztalánál felolvasá Petőfi, én azt mondám neki: ,,Égesd el ezt a verset!"
Ő szemembe nézett egy percig, gondolkozott. Nem volt szokása soha megbánni, amit tett, kitörülni, amit leírt: hanem ekkor fogta ezt a lapot, a lámpa fölé tartá, s a rettentő költemény lobbot vetett.
De azért nem veszett el nyomtalanul. Valaki a jelenvoltak közül megírta azt Pozsonyba, ami emlékében ragadt belőle, s ott egyszerre elterjedt az a hír, hogy Petőfi negyvenezer fegyveres pór élén áll a Rákoson s Dózsa Györgyöt utánozni készül.
E remegés órájában lép be Széchenyi István az egybegyűlt főurak közé, s e szavakkal kezdi üdvözletét:
,,Dicsőséges nagy urak, hát hogy vagytok?"
A főrendek még aznap egy szó ellenvetés nélkül elfogadták a követi tábla határozatait.
Hanem Petőfi verse után sokat kutattak még. Egyszer Kuthy is odajött hozzá s össze-visszahányta Petőfi iratait, s nagyon példálózott a versre, de nem tudhatott ki semmit. Az meg volt semmisítve. Még Petőfi hagyatékában sem található fel; egyedül Sükei tudta, ki egy hallásra megtanulta azt, ő pedig meghalt.
Csodálatos idők következtek azután. A megindult mozgalom túlnőtt mindnyájunkon.
De nem akarok a politikai mozgalomról beszélni, csak az irodalomról beszélek.
A mozgalom első napjai fényesek voltak; díszes közönség, urak, polgárurak, úrhölgyek kísérték zászlóinkat; mindennap népgyűlést tartottunk a múzeum terén s ott a lépcső mellvédén állva tartottunk szónoklatokat a néphez.
Hanem egy napon a mellvédi szónok állványt elfoglalva találtuk új emberektől, akiket sohasem láttunk, a hallgatóság tömegét megtarkítva olyan alakokkal, aminőknek létezéséről addig fogalmunk sem volt: rongyos, sáros, vad kinézésű emberek, botokkal kezeikben, késekkel csizmáik mellett, ordítozó, bőszült tömegek. Ezek nem a mi embereink! Ez a reakció csőcseléke.
Szónokuk, kiben sokan megismertek egy helytartósági hivatalnokot, (nevét nem akarom megörökíteni), ugyan szép dolgokat beszélt.
Szerinte minden eddigi népvezető áruló; a legelső teendője a népnek az, hogy gyújtsa meg négy végén a várost s aztán foglalja el a kaszárnyákat!
Szerencsére a nép józanabb része túlnyomó volt s nekünk sikerült a veszedelmes izgatót leszónokolnunk a helyéből; hanem ekkor azt mondám Petőfinek: ,,Barátom, a vasvilla ellenünk fordult, itt nem rendezünk többé tollal és parapléval, ide kard kell."
És aztán kötöttünk kardot.
Karddal járt minden ember az utcán, a diákok az iskolába, a színészek a próbára. Vendéglőbe, kávéházba, mindenüvé magunkkal vittük a kardot. Petőfinek volt egy olyan széles pallosa, amivel sétálni szokott, hogy azt már guillotine-nak csúfolták. S hogy a kardnak megfelelő jelvényünk is legyen, óriási veres tollakat tűztünk kalapjaink mellé; toll nélkül nem járt senki az utcán, nemzeti színű csillagnak pedig mindenki keblén kellett lenni, akinek gyöngéd összeköttetései voltak, annak a nemzeti címer hímezve a kokárda közepére. Nekem volt egy ötszínű is, veres, zöld, fehér, kék és aranyszínű, az utóbbiak az erdélyi uniót jelképezvén. Utóbb puskát is akasztottunk a nyakunkba, anélkül reggelizni sem ment az ember.
De hát megvolt ennek a maga haszna.
Az említett reakcionárius zagyva csőcselékkel még sokszor volt találkozásunk a kormánynélküli napokban, amidőn heteken keresztül egyedül a nép által választott biztossági választmány kormányzá a fővárost. Titkos izgatóik elő-előuszíták a szurtos, gyanús, napfénykerülő hadat rejtekoduiból, s majd a terézvárosi zsidók kirablására bőszíték fel, majd a budai katonai kormányzónak adattak macskazenét, s ilyenkor a kardos, puskás író és proletár sereg mindig jó szolgálatokat tett, visszakergetve medrébe a piszkos áradatot.
A legzajosabb napunk volt március 30-án. A késő este megérkezett gőzös utasai azt a hírt hozták, hogy a dinasztia megtagadta az ország kívánalmainak teljesítését. A késő éj dacára elterjedt a rossz hír, s éjfélfelé megteltek az utcák zsivajgó tömegekkel, mik mind a városház felé tartottak, s elfoglalták annak bejáratait, lépcsőit. Én a bizottságban voltam akkor s rögtön siettem haza a rossz hír vételéről Petőfit értesíteni. Ő már lefeküdt akkor. Én nemzetőri fegyveremért siettem, s azalatt Petőfi Júlia utánam jött és kért, hogy ne engedjem férjét elmenni velem, ő retteg az életéért. A veszély percében mégis erősebb volt nála a hitvesi szerelem, mint a honleányi dicsvágy. Nekem igen könnyű volt Petőfit otthon marasztanom, csak az egyetlen közös kapukulcsot kellett magammal vinnem, mely addig közös cselédünknél állt s azután abból a házból ki nem jöhetett senki. Petőfi az ablakból kiabált utánam, s kitagadással fenyegetett, ha ki nem bocsátom, de én abból persze nem hallottam semmit. Útközben találtam Vasvárit, Irinyit, Oroszhegyit, s még több írótársamat, kik szintén fegyveresen a városháztérre siettek; a nép ingerült volt reményei meghiúsultán, s mindenütt a ,,fegyverre" kiáltás hangzott. A szabadságtér közepén az új belügyminiszter: Szemere kísérté meg a népet lecsillapítani. Azt ki sem hallgatták: az általa alkotott sajtótörvények óta, miket nehány nappal elébb éppen azon a téren égetett meg a nép nyilvánosan, ő nem volt népszerű ember. Azután Nyári kezdett el beszélni, de egy fékevesztett csoport veres zászlóval a kapunak rohant ordítva: félre kell verni a harangokat s kitűzni a veres zászlót!
A toronyhoz vezető lépcsőt csak egy maroknyi fiatal nemzetőr védte; azok között álltam én is; a mellettem állót Fekete Tóninak hívták. A felfelé rohanók között megismertem a minapi népszónokot a múzeumtérről. De szuronyaink hegyénél nem jöttek tovább, visszavonultak meghunyászkodva, s azalatt Nyári és Klauzál lecsendesíték a feltámadt tömeget, előadva, mit felelt az országgyűlés a királyi leiratra, s ez megnyugtatott mindenkit. És másnap jött a hír, hogy a király minden kívánatát megadta a nemzetnek, és akkor illumináció fényében úszott az a város, melyet egy nappal elébb egy hajszálon múlt, hogy fel nem gyújtottak.
Mikor szállásomra visszatértem, azt mondám Petőfinek: ,,Barátom, a mi tollunk bevégezte dolgát, most a szurony missziója kezdődik." Úgy is lett.
A magyar fiatal írók szerepeltek még azontúl is, mint férfiak, mint politikai párthívek, mint katonák, de írói küldetésök megszűnt.
Voltak igen szép ábrándjaink, amik csak költői kedélyekben fogamzhattak; de valljuk meg, hogy biz azok csak ábrándok voltak.
Ilyenek voltak a testvéresülési ünnepélyek.
Mi összehívtuk a szerb, a román, a horvát fiatal írókat; kölcsönös fogadást tettünk velök, hogy elnémítjuk a testvérgyűlölet hangjait hazánkban s a közös szabadság érdekében egyetértve működünk ezentúl.
Szép gondolat volt. Poéták voltunk! - Másképp rendezte azt az élet.
Meghívtuk a bécsi fiatalságot Pestre, s azok el is küldték hozzánk üdvözlő deputációjukat, mi sorba csókoltuk valamennyit. Nagy díszebédet rendeztünk tiszteletökre. A küldöttség egyik vezérszónoka kitűnő ifjú volt, mindig versben beszélt, s ha párbeszédet kezdett vele valaki, minden szavára kádenciát mondott. Ebéd fölötti toasztjai mind alexandrinusokból álltak. Mikor a bankett elnöke: Patay József e költő képessége fölött a német szónoknak méltó bámulatát fejezé ki, az megmagyarázta neki a dolgot, hogy az igen könnyű:
Ist der Reim nicht gegenwärtig,
So ziehe ich meine Dose,
Nehme d'raus eine Prise,
Und der Vers is sogleich fertig.
Mi is küldtünk fel hozzájok viszont egy küldöttséget, melynek szónoka a mi tűzvérű költőnk: Vajda János volt, ki tartott is egy olyan szép német beszédet a glacis-n felállított bécsi nemzetőr polgártársaknak, hogy azoknak a kommandánsa, gróf Hoyos, kardot rántott s le akarta vágni a szónokot, hogy az ő nemzetőreinek ne hirdessen ilyen veszedelmes dolgokat.
És azután jött a szurony missziója, s az elvitte a poétákat: kit erre, kit arra, kit a csatatérre, kit a politika mezejére, ahol egyformán meg lehet halni a költőnek.
Csoda-idők voltak azok.
Petőfi, a fiatal férj, elhagyta ifjú nejét, hogy a csatába menjen, s az a nő, ki félév előtt még remegő szívvel tartá vissza férjét egy utcai riadalba elegyedéstől, most maga küldte férjét a csatamezőre és maga is kísérte őt útjában. Degré, Kerényi, Lisznyai, Dobsa, Vasvári, Xantus, Vajda, Kecskeméthy, Egressy a harctérre siettek. Oroszhegyi guerilla-csapatot vezetett: még a beteges, dadogó Sükei is felköté a kardot s bandukolt a Vérmezőre a többiek után.
A fiatal újonc költők, kik még szerelmes verset írtak tegnap, Szathmáry, Tóth Kálmán, Vadnay, gyerekek, kiknek arca még az anya könnyétől nedves, siettek a harcba és velök együtt az országnak összes literátus fiatalsága; kiürültek a tanodák, még a zárdák növendékei is fegyvert ragadtak, s a zirci barátok kolostorában maga maradt a vén gvárdián. A literatúra ment legelől vérét elpazarolni.
Akik pedig itthon maradtak, azokat elnyelte a politikai Asztaroth, ez az emberáldozatot követelő szörny.
Bajza politikai lapot szerkesztett; Vörösmarty politikát szedett rímbe; Szigligeti politikát dramatizált; Egressy kormánybiztosnak ment; Pálffy Márczius Tizenötödike című lapot szerkesztett Csernátonyval, melynek mottója volt: ,,Nem kell táblabíró politika"; Kemény, Csengery, Kuthy, Pompéry, Jósika, Bulyovszky kormányhivatalokba léptek; Vas Gereben kormány-néplapot adott ki, s mi többiek mind politikát verseltünk, politikát novelláztunk, politikát vezércikkeztünk, vagy néha politikai küldetésekben próbáltuk, hogy nem akad-e a nyakunk a kötélben, mint mikor egyszer Csernátonyval az ostromlott Bécsben jártunk, amit majd máskor mondok el.
A közönség pedig azon kezdte, hogy nem olvasott semmit. Nem kellett annak egyéb, mint a falragaszok.
Úgy, hogy annak a csaknem egyedüli szépirodalmi lapnak, melynek 1848 első felében még másfélezer előfizetője volt, midőn azt a második félévben az ország legnépszerűbb költőjével, Petőfivel együtt szerkesztettük, leszállt az előfizetői száma 400-ra.
Sőt megtörtént, hogy Petőfi, a haza kedvence, az országgyűlési képviselőválasztásnál mint jelölt egy nagyon egyszerű polgártárs ellenében saját szülőföldjén megbukott, mi kedélyét még ingerültebbé tette. Győztes ellenfelét, ki őt hírlapban megsérté, ki is hívta párbajra, Pálffy és én voltunk szekundánsai, de biz a táblabíró úrnak a párbaj nem kellett. Azt mondta, hogy ökölre kimegy, de pisztollyal nem jó tréfálni.
Nem kellett a költészet többé. Még a tábori danákban is inkább a közkatona-csinálta verseket danolták, mint Petőfi vagy Arany remek riadóit.
Utoljára minden munkatársam elhagyott; egyedül maradt mellettem segédszerkesztőm, Ludassy Gans Mór, kiről utóbb bebizonyult, Pulszky szavait idézve, hogy: ,,nem olyan nagy költő, mint amilyen nagy szerző".
Az 1849-ik év eleje aztán ezt az utolsó pislogó lángot is elfújta s Magyarországnak nem volt irodalma többé. Küldetését bevégezte ez irodalom; mehetett meghalni. Nem akarom elmondani itt, hogy mi lett a szétzüllött költő-csoportból. Az nagyon hosszú volna, és nagyon szomorú.
Bevégzem visszaemlékezéseimet egy kevesek előtt ismert adattal, mely tanúbizonyságául szolgáland végső állításomnak, hogy a fiatal irodalom, mely az 1848 márciusi napokig csalhatatlan befolyást gyakorolt a hazai közszellemre, e napok után már csak visszhangja volt az őt túldörgő közhangulat tengerzajának.
Mikor már le volt aratva a véres mezőn minden, akkor eszébe jutott egy közvádlónak a rémuralom korszakából a magyar irodalom is. Nevét nem mondom meg. Rajta van a multakra vetett fátyol. Ez a kegyelmes úr harminckét magyar írót ajánlt a vértörvényszéknek kivégeztetésre. Ezek voltak: Vörösmarty, Bajza, Szigligeti, Petőfi, Arany, Csengery, Pálffy, Degré, Lisznyai, Szalay, Irinyi, Táncsics, Emődy, Gyurmán, Egressy, Vasvári, Sárossy, Csernátony, Lauka, Sükei, Vas Gereben, Bulyovszky, Oroszhegyi, Losonczy, Vajda, Szász Károly, Szemere Miklós, Tompa, Orbán Pető, Erdélyi János és Jókai Mór. Egy egész komplet album. S ha ajánlata elfogadtatik, pedig akkor jó idő járt rá, a közönség szépen beköttethet bennünket, mind egy csoportban. De ekkor előállt egy másik kormányi ügyvéd. Ezt már megnevezhetem: Kossalkó. Ez egy hosszú, több íves elleniratban bebizonyítá, hogy a felsorolt írók együttvéve csak a napok uralkodó hangulatának voltak tolmácsai, azok nem üldözendők. Ennek a következtében lett megszüntetve a 48-iki magyar írók politikai üldöztetése.
Volt pedig abban az időben Magyarországnak két politikai lapja és egy szépirodalmi lapja; azoknak is parányi közönsége; írói bujdosásban, számkivetésben, emberektől üldöztetve vagy a föld alatt; az élők bénult kedéllyel, vesztett reménnyel, Istentől és az egész világtól elhagyatva, csak keblök ihletétől nem.
És mégis újra kezdtük a szétzúzott művet.
És mégis... és mégis mozog a föld!
[1872]









Jókai Mór: Írói arcképek


A márciusi fiatalság   (Visszaemlékezés)
Ötven év múlt el azóta.
Akik abban az évben születtek, azok mind vén emberek már.
Egy egész új emberöltő támadt nyomukban.
Akik ama napfordító év cselekményeiben résztvettek, kevesen élnek már, s akik még életben vannak, azok is mindennap leszámolnak az élettel, mielőtt álomra hajtanák fejüket, mert nem tudhatják, hogy lesz-e még annak az álomnak fölébredése?
Akinek a régi emberek közül még van valami elmondani valója, siessen vele, amíg a nap süti az arcát.
Én is e régi emberek közül való vagyok.
Hadd mondjam el, amit ez emlékezetes napról följegyeztem.
Más Magyarország volt az, mint a mostani.
A magyar nemzetet félmilliónyi nemes ember képezte. Az választott megyei tisztviselőket és az országgyűlés alsó házába követeket, megyénkint kettőt. Ezeknek a megyei rendek utasításokat adtak s ha követeik ez utasítások ellenére szóltak és szavaztak, visszahívhatták őket.
A polgári osztály is képviselve volt az országgyűlésen. A királyi városok egy-egy követet küldtek. S valamennyi királyi város követeinek a szavazata ,,egy" szavazatot adott ki. Ez volt a polgárság részvevése a törvényhozás műveletében.
Hát a többi? A tizenöt millió lakosa az országnak? A földmívelő, a munkaviselő nép? A jobbágyság? Annak semmi szava nem volt.
A ,,misera plebs contribuens", a ,,glebae adstrictus" jogokkal nem bírt, csak kötelességekkel.
Ő viselte az adó terhét, sokféle címen, ő adta az újoncokat a rendes hadsereghez, s azok szolgáltak tíz esztendeig, szabadságolás nélkül: a nemesség csak a haza határán betörő ellenség ellen tartozott harcolni. A jobbágy szolgált a földesúrnak ingyen, szántott, vetett, aratott, robotolt, forspontozott; fizette termése után a dézsmát, kéménye után a füstpénzt; csinálta az országutat, bírája volt az ,,úriszék", törvénye az ,,urbarium". A bot volt a rangkülönbség jelképe a nemes és a jobbágy között.
Tizenöt millió lakosnak nem volt hazája Magyarország.
S talán a nemesi rend élvezte a szabadságot?
Igen: ha a szabadság a tétlenségben, a tagadásban volna megvalósítva.
Nem tenni semmit, nem engedelmeskedni senkinek, nem fizetni sehová, nem haladni semmi irányban, erre volt elég nemesi szabadság; de alkotni, kezdeményezni, előre haladni, a jövendő javára beruházni, ehhez minden út el volt zárva.
Magyarország volt az európai országok között a leghátramaradottabb. Hitel nélkül, mívelődés nélkül, létezési cél nélkül. Jövendő prédája bármely idegen hódítónak: jelen prédája a szövetségesének.
Az országgyűlésen voltak kitűnő államférfiak, kik az életbevágó reformok szükségét belátták, s azok mellett fényes szónoklatokat tartottak; de ha nézeteik többségre vergődtek is, a konzervatív felső tábla visszautasította határozataikat s felelős kormány nem volt, mely azokat végrehajtsa: helytartótanács, udvari kancellária, dikaszteriumok intézték az ország ügyeit, adminisztrátorok úrkodtak a vármegyéken, s valamennyi fölött kormányzott a mindent intéző Metternich.
A magyar nemzeti politikusoknak eszményképe volt a vármegye. Ötvenkét parlamentben lehetett ismételni a gravameneket, amik a pozsonyi diétán elhangzottak. A vármegyét nevezték az alkotmány bástyájának. Csakhogy a bástya ellenáll; de előre nem mozdul.
Ekkor támadt a magyar politikai világban egy kis csoport, mely új programmal lépett fel: nevezték őket doktrinereknek, centralistáknak. Vezértehetségek voltak közöttük báró Eötvös József, Csengery Antal, Szalay László, Kemény Zsigmond, Irinyi József, Irányi Dániel.
1846-ban találkoztam legelőször báró Eötvös Józseffel, amikor ezt mondá előttem:
,,...a többi pártoknak nincs semmi programmjuk, a mienk világos, érthető. Négy szóból áll: felelős kormány, népképviseleti parlament."
Igaz, hogy ez csak négy szó; de hogy az ige testté váljon, előbb romba kell dőlni a régi rendi alkotmánynak, az utasításos követi országgyűlésnek s meg kell előbb születni egy népnek, egy magyar népnek, mely képviselőket válasszon.
Lehet-e ezt szavakkal elérni? Hogy a rendi országgyűlés alsó és felső háza önmagát megsemmisítse, hogy a földesurakból álló főrend a jobbágyságot szolgaságából fölszabadítsa, az úrbériséget eltörülje, hogy a szűz vállaira büszke nemesség a jogegyenlőséget kiterjessze a parasztra, a közteherviselést elvállalja? S ha megtörténnék az a csoda, hogy a régi alapon álló országgyűlés mindezt elfogadja a rábeszélő ékesszólás, lelkesítő írói befolyás mellett: elfogadja-e azt Metternich: Magyarország újjászületésének hatalmas akadályozója?
De hát lehet-e hatni a nemzet lelkületére írott szóval, nyomtatással, mikor itt nehezedik ránk az új eszmék Herodese, a cenzúra?
Mindenkinek van itt ura; mágnásnak a királyi jogar, parasztnak, katonának a káplárpálca, írónak, költőnek a cenzori veres plajbász.
Csodák csodájának kellene történni, ha a népszabadság napja mégis felvirradna.
Felvirradt.
Március 15-ike volt 1848.
Tizedik évfordulója annak a nagy katasztrófának, mellyel a korszellem óriás keze a régi Budapestet a föld színéről eltörölte a jeges árvízzel, hogy helyet csináljon az újan emelkedő dicső főváros számára.
Másodszor követelte a korszellem azt a csodát, mely eltörölje a régi, korhadt Magyarországot s alapot teremtsen az új, az Európában számot vető, szabad Magyarországnak.
Nem jött e követelés megelőző intés nélkül.
Amíg az 1846-47-iki országgyűlésen az ország legjobbjai fáradtak a reformok sisyphus-sziklájának felgördítésével a soha el nem érhető hegytetőre, egyszerre csak megjelent az országház termében az a láthatatlan kéz, mely Belzázár palotájának falára felkarcolta a ,,mene, tekel, ufarsin"-t. A szomszéd Galiciában kiütött a forradalom.
A lengyel nemesség forradalma volt az az idegen uralom ellen. Ennek az elnyomására támadt az ellenforradalom, a pórlázadás. A lengyel nemesség szabadságharcot kezdett; de elmulasztotta előbb a saját jobbágyságának felszabadítását. S a kettős forradalomnak a lengyel nemesség esett áldozatul. Azok a rettentő kegyetlenkedések, amiknek híreit, ha a hírlapokban elnyomta is a cenzúra, a magyar országgyűlés vezérszónoka által annál megrendítőbb alakban lettek felmutatva; vérrel írott izenet voltak a magyar nemzethez. Az irtóztató példából kellett megtanulnia a magyar nemességnek, hogy a szabadság nem osztályok kiváltsága, hanem köztulajdon; hogy az a régi privilégiumok zászlója alatt halálba vezet: életet csak akkor ád a nemzetnek, ha annak a neve ,,népszabadság". S a vésztűz itt dühöng a szomszédban: a világszellem nem ád időhaladékot.
Értette azt minden gondolkozó ember, hogy az eltiport lengyel nemesség után rajtunk a sor; s a kíméletlen hatalom ellenében nincs más módja a nemzeti lét fenntartásának, mint a munkás köznép bebocsátása az alkotmány mentsvárába, nincs más mód a hazát megmenteni, mint hazájává tenni az országot azoknak a népmillióknak, akik eddig csak verítékükkel, vérükkel öntözték ezt a földet, de magukénak nem nevezhették.
Tisztelet, becsület mindazoknak a bölcs államférfiaknak, akik rendes utakon, szokott eszközökkel igyekeztek a törvényhozás visszhangtompító termében a jobbágyság szolgai állapotán javítani; de eszményi céljaiknak nemcsak a kormány ellenszenve képezte akadályát, mint inkább az érdekelt birtokos szavazók önzése; ez volt az a rossz út, melynek feneketlen kátyúiban a reformok szekere fennakadt.
Egykorú jegyzeteimben egy adatot találok, mely némi világot vet az akkori állapotokra.
Csekélységről volt szó. Az indítványoztatott, hogy a jobbágyoknak engedtessék meg az erdei vadgyümölcs szabad szedése. Hát mi az az erdei vadgyümölcs? Szamóca, gomba, som, mogyoró, vadalma. Paraszt nők, gyermekek szüretje. Ugyan ki irigyelné tőlük? De az indítvány mégis a leghevesebb ellenállásra talált s végül kiderült, hogy a vezérszónoknak, ki a filippikát tartotta, nagy kiterjedésű erdei után a jobbágyai ötvenezer forint évi bérletet fizetnek az erdei vadgyümölcs szedéseért!
Hát még ha a dézsma és robot megszüntetéséről leend szó, amely az egész eddigi gazdálkodási rendszert gyökeresen meg fogja változtatni!
Az országgyűlés 1848 első hónapjaiban szép csendesen tanácskozott, úgy a tekintetes Karok és Rendek, mint a méltóságos Fő-Rendek tábláin: kimerítő tárgyalások folytak a közös teherviselés, a városi törvény, a honosság és az adminisztrátori rendszer fölött: ezek között három sürgetős reform, egy pedig még sürgetősebb gravamen. Nagy viták folytak, névszerinti szavazásokkal afölött, hogy a főpolgármester évi fizetése 600 forint legyen-e vagy 1500?
Ekkor kiütött a francia forradalom. A párizsi fölkelő nép összetörte a trónt. Egy fiatal írótársunk, Dobsa Lajos egy darab rongyot a széttépett trónkárpitból dicsekedve mutogatott előttünk: ő maga is részt vett a világtörténelmi barikádharcokban.
S e forradalmi kitöréssel egyidejűleg keletkezett Olaszországban a lombard-velencei mozgalom. A szárd vezető-körök a magyar nemzethez buzdító felhívást intéztek (latin nyelven) szabadságának kivívására.
Közeledő vihar dörgése nyugtalanítá Közép-Európát.
A megdöbbentő politikai esemény a magyar szónokokat is elhatározó lépésre ösztönzé. Március 3-án Pest megye követe, Kossuth Lajos, felirati javaslatot terjesztett a Karok és Rendek felé, melyben a törvényhozás a dinasztia iránti törhetlen hűséget hangsúlyozva, kéri a tróntól a felelelős minisztérium kinevezését, a szellem szabadságát, a honvédelem rendezését s a jobbágyok felszabadítását, országos kárpótlás mellett. Az alsó tábla egyhangúlag elfogadta a felirati javaslatot.
A méltsás főrendek azonban igen egyszerűen segítettek magukon, hogy ez a felirat általuk ne tárgyaltassék. Összes elnökeik, a kiválóbb főrendű tagokkal együtt fölrándultak Bécsbe. És így öt napig nem került tárgyalás alá a felirati javaslat. A március 7-iki alsóházi ülésben már türelmetlenkedtek a követek, hogy mit abszentálnak annyit a főrendek? Mit keresnek Bécsben? Nem Bécsben van az országgyűlés! - Komárom követe Pázmándy Dénes, finom iróniával magyarázta meg az állapotot. - Bécsben a csehek és lengyelek szláv bált rendeztek; most ennek az ellensúlyozására tartottak a magyar főurak Bécsben egy magyar bált: különbség a kettő között az volt, hogy a szláv bálban szláv nyelven beszéltek, a magyar bálban pedig németül. Kossuth erre méltó haraggal jegyzé meg, hogy nem táncolás az első kötelessége a főrendeknek, hanem a haza ügyei feletti tanácskozás. Követtársa, Szentkirályi, még tovább ment s vád alá kívánta fogatni a kötelességmulasztó elnököket. Erre a radikális indítványra egyszerre felemelte az alsóházban lehúnyt fejét a konzervatív reakció s a mérges vitának ismét Komárom követe szakította szét a gubancát azzal a szóval, hogy a farsang utolsó napján nem tanácsos ilyen komoly ügyeket tárgyalni, halasszuk ezt a nagybőjtre. (Március 7-ike éppen húshagyó keddre esett.) A humoros ötlet véget vetett a kényes vitának. Átmentünk a nagybőjtbe.
Egyszer aztán a táncoló főrendeknek a lába alól kirántotta a csiszolt parkettet a Bécsben kitört utcai forradalom. A bécsi intelligens fiatalság kezébe ragadta az alkotmányos szabadság zászlóját. A bécsi nép akkor még egy szabadelvű tábor volt, csatlakozott a fiatalsághoz, véres összeütközés történt a nép és katonaság között az utcán; melynek az uralkodó V. Ferdinánd atyai jó szíve vetett véget, elbocsátva a kormányról az abszolutizmus főnökét, Metternichet.
A bécsi ifjúság szabadságharca valóban megelőzte a pesti mozgalmat s diadalmas zászlójától a koszorú meg nem tagadható.
Csupán azt a körülményt akarom felderíteni, hogy a pesti mozgalomnak mégsem a bécsi forradalom volt a keresztanyja.
A mai világ villanytáviratos, telefonos, gyorsvonatos szokásai szerint ily országraszóló eseményt még aznap meg kellett volna tudni Budapesten. Ámde 1848-ban még nem volt se vasút, se villanytávíró. Aki nagyon sietve akart Bécsbe eljutni, az nyergesújfalusi gyorsparasztokkal utazott (mint én is ugyanazon év októberében), a postai küldeményeket ellenben a gőzhajó hozta, melynek Bécsből idáig egész napi út volt. A Pesti Hirlap ugyan március 17-iki számában azt írja, hogy március 14-ikén már megérkezett a bécsi forradalomnak a híre Pestre. Én azonban lehetetlennek tartom, hogy egy hírlapíró március 14-én ily világesemény hírét megkapja, azt a fiókjában elzárja s csak három nap mulva közölje.
A március 13-án támadt bécsi forradalomnak nem is volt sem aznap, sem a következő március 14-ikén befejezése: folytonos kitartó harcok között, melyben a legkiválóbb államférfiak által vezetett egyetemi fiatalság küzdött első sorban a bécsi népsereg élén, jutott az március 15-ikén döntő diadalra, amidőn a nép akaratáról felvilágosult uralkodó az alkotmányt, a sajtószabadságot, a felelős kormányt, a nemzetőrség és az aula felfegyverzését aláírta s az újjongó Bécs utcáin, testvérével és annak fia, Ferenc Józseffel egy kocsin végig vonult. Ugyanezen a napon érkezett meg Pozsonyból a gőzhajóval a magyar országgyűlés küldöttsége, István főherceg nádor vezetése alatt, Kossuth Lajossal és követtársaival, a bécsi nép ovációi mellett, a király által kegyelmesen fogadott feliratával az országgyűlésnek.
Ez is március 15-ikén történt - Bécsben.
De erről Budapesten senkinek tudomása nem lehetett.
Egy tenger választott el még akkor bennünket.
A budapesti március 15-ikének indító oka nem a bécsi forradalom volt; hanem, amit nyomtatott adatok igazolnak, a Pesti Körnek az a határozata, hogy a ,,magyar nemzet tizenkét pontban formulázott kívánatait" ne intézzük egyenesen az országgyűléshez: hanem elébb köröztessük azokat az országban vidékszerte.
Ez lett volna az eszmefolyás elmocsárosodása.
Ez ellen indítottuk meg mi, márciusi fiatalok, a népre való hivatkozást.
Március 14-ikén este adtunk egymásnak találkozást az én szállásomon, melynek lakosztályán Petőfiékkel osztoztunk. Másnap reggel négyen jöttünk össze, a kitűzött találkozóhelyen: Petőfi, Vasvári, Bulyovszky és én; de többi társaink Degré, Bozzai, Vajda János, Sükey, Pálffy Albert, Emődy, Oroszhegyi, Dobsa a Pilvax-kávéházban vártak reánk, az úgynevezett ,,közvélemény asztalánál".
Korán reggel volt: borús, esős idő.
Petőfi az elmúlt éjjel megírta költeményét: ,,Talpra magyar, hí a haza!"
Én pedig a pesti tizenkét pontját a fiatal Magyarországnak: ,,mit kíván a magyar nemzet?" a nép által megérthető magyarázattal alakítottam át. A tizenkét pont összeállítása Irinyi József műve volt, ki azt a Pesti Kör elé terjeszté.
A kérdés csak az volt március 15-ikének reggelén, hogy mi történjék e tizenkét pontos petícióval.
Apelláljunk a népre! Ez volt közös megegyezésünk.
Vasvári Pál kezében elefántcsont-fogantyús botjával oly hevesen hadonászott, hogy a pálcatőr kirepült a botjából s az én falam szögletében állt meg a hegyével.
,,Jó ómen!"
Előre a vassal!
S ezzel a szóval kezdődött meg az örökké emlékezetes 1848-iki március 15-ike: a sajtószabadságnak, a népszabadságnak örökké emlékezetes napja.
E nap dicsőítésében szabad nekem is részt vennem, akinek a fejére ennek a dicsőségnek csak a visszfényéből jut egy eltévedt sugár. A népszabadság vezérférfiai ott keresendők a pozsonyi országgyűlésen, a pesti eldöntő mozgalomnak a lelke maga volt Petőfi.
Az ő hazaszeretettől lángoló, szabadságérzettől áthatott költeményei voltak azok az előhírnökei az új korszaknak, melyek évekkel elébb szórták a szikráit a szabad eszméknek a közvéleménybe. Az ő lelke volt a korszellem vezető fáklyája. Mint költő is a világköltészet színvonalán álló lángész, aki egy lusztrum alatt egy üstököspályát futott meg az égen s művei összességében magának halhatatlanságot, nemzetének elismerést vívott ki késő századokra. Mint bajnoka, vértanúja a hirdetett népszabadságnak, kinek alakját ércbe öntjük, hogy mindig maga előtt lássa, soha el ne felejtse az utókor.
Március 15-ikének minden hulló csillagait Petőfi homloka gyüjté maga körül egy csillagkoszorúba.
Mi többiek, kik az ő felhívó szavára léptünk ki a küzdtérre, csak az ő hű harcosai voltunk.
Ennek a becsületes hazafi-falanxnak a tagjairól kívánok én e mai napon megemlékezni, aki őket március 15-ikén a küzdelem színhelyén láttam.
Kéziratomban itt kitörült sorok következnek. Öt sor. Ezekben soroltam elő azoknak neveit, akik a márciusi napok ifjai közül még élnek. Még most is nevezetes, kiváló tényezői a társadalomnak, a vallásnak, az irodalomnak. Másnap rá a sors keze, ez a rettenetes cenzor, kitörülte az első sort a feljegyzésemből: Március 15-ikének a szerkesztője a ravatalon feküdt. Én aztán kitörültem a többi sorokat. A mesterségemhez illik, hogy az ómenekben higgyek!
Nem merem már megszámlálni az élőket. Egyedül maradtam már a ,,tizek" közül. Két év alatt az utolsó háromból kettő elhagyott. Petőfi születésnapjától a szabadsajtó születésnapjáig háromszor fogy el a hold: - addig még mi is elfogyhatunk.
Következzék ama hosszú sora a szellemalakoknak, akik már csak a lélekidézés szavára vonulnak végig látó lelkem előtt: legelől Petőfi, utána Vasvári Pál, Irinyi József, Degré Alajos, Bozzai, Egressy Gábor, Vidats János, Vajda János, Csengery Antal, Sükey Károly, Emődy Dániel, Bulyovszky Gyula, Oroszhegyi Józsa, Irányi Dániel, Vas Gereben (Radákovics), Ludassy Mór, Pap Gábor, Lisznyai Kálmán, Bérczy Károly, Tompa Mihály, Arany János, Helfy Ignác, Kerényi Frigyes; utolsónak Pálffy Albert és akiket, bár korukra nézve nem, de szellemükre tekintve a fiatalok sorába kell számítanom, Nyári Pál Pestmegye alispánja és Rottenbiller, Pest város polgármestere.
Minő felvonulása a szellemeknek! Mintha Csaba vezér ,,hadak útját" látnám az éjjeli égen megrémledezni!
Ezeknek az alakjairól akarok tinektek beszélni, ti szép, ifjú, reményteljes, kötelességterhes új nemzedék.
Költők, hírlapírók voltak mindannyian. Neveiket műveik elsorolásával együtt mind megtalálhatjuk a hazai lexikonokban: egy sem múlt el úgy, hogy irodalmunk múzeumát ne gyarapította volna. Egy, szorosan összetartó irodalmi társaságot képeztünk valamennyien.
Nyári Pál ugyan nem tartozott az írók közé; de különösen rám nézve valóságos kútforrást képezett az ő gazdag ismerete, melyből a régi táblabíróvilág és a szabadságharc leírásának adatait merítettem. A magyar humorban, mely előadásait jellemezte, igazán mesterem volt. Erős kritikája volt, s azt kíméletlenül gyakorolta ellenem, Petőfi ellenében - és még a legnagyobb emberek ellenében is. Alakja, arca igazi magyar típus volt, amaz erőteljes, emez kissé ragyás: nem volt ideálszép; de szeretetreméltó: láttam őt több ízben halálveszély előtt is mosolyogni. Hogy a legnagyobb kétségbeesés halálbacsalogató napjaiban élve maradtam, azt is neki köszönhetem. - Aztán ő is ott volt közöttünk március 15-ikén reggel, amikor egy csoport fiatal ember azzal a képtelen követeléssel állt elő, hogy legyen egész Magyarország fiatal. Nyári Pál megjelenése közöttünk azt bizonyítá, hogy ez lehet, - meglesz, - meg kell lennie!
Társaink egyike nem tudta ezt a napot bevárni. A megelőző évben mindennapos látogatója volt társas összejöveteleinknek Czakó Zsigmond, fényes nagy tehetség, eredeti úttörő a színműirodalom országában (már az arcképe is megjelent, Barabás rajzónjától megörökítve). Mért hagyott itt bennünket? annak az okát soha meg nem tudtuk. Nem bízott tán a jövendőben, nemzetében, önmagában. Csengery Antal lakásán, vidám társalgás közepett, szájába vette egy pisztolynak a csövét s ezzel a halálcsókkal átküldte magát a túlvilágba. Szegény, özvegy anyja ott Erdélyországban, összegyűjtött vagyonkájából sírkövet szándékozott dicső fiának készíteni; de mire az összeg egybegyűlt, bekövetkeztek a nemzeti felszabadulás napjai s a szabadságra rögtön előtámadtak a megvédő küzdelemé: a küzdelemhez honvéd kellett, annak fegyver és ruházat, ahhoz pénzre volt szükség; hogy a magyar pénzjegyeknek hitele legyen, ércalapot kellett előteremteni: felhívtuk az egész országot, hogy kiki tegye le a haza oltárára az otthon takargatott ezüstjét, aranyát; a nemzet követte a felhívást, főurak ezüst servicei, polgárok ezüst kanalai, szép asszonyok, hajadonok arany függői, karperecei, jámbor földmívesek rejtegetett tallérkái halomra gyűltek a szent oltáron. Czakó Zsigmond édesanyja is odatette ez áldozatok közé a bibliai özvegyasszony fillérét: szeretett egyetlen fia sírkövének az árát. S most csak az őszi kökörcsinek tudják, melyik hant alatt nyugszik a költő? Fejfáját feltüzelték azon a télen a táborozó hadcsapatok. Ha tudott volna várni egy esztendeig, talán másutt is megkaphatta volna ezeket az ismeretlen sírokból kibúvó kökörcsineket, ahogy megtalálták a magukéit Petőfi és Vasvári.
Petőfinek arca és alakja nem volt az, amit daliásnak nevezünk: arckifejezése komor, rideg volt, termete szűkvállú, járása nagy lépésű, mint a távgyaloglóké; hangja tompa, de mikor az ihlet lángja átmelegítette, ez a mozdulatlan arc ragyogott, ezek a csapott vállak földgömbemelő Atlasz vállaivá nőttek s midőn lelkesítő költeményeit szavalta, hangja az indulatoknak minden változatait zengte, sírta, mennydörögte. S ha lóra kaphatott, akkor egész daliává alakult át: úgy ült a lovon, mintha teljes életében azt tanulta volna. Bár sohase is vált volna meg a lovától a végzetes napokban. Ha Bem tábornokot mint hadsegéde követi, a végzetes ütközet után vele együtt menekülhetett volna azon a mocsári ösvényen, melynek bejáratát a hős Zeyk Domokos egymagában védte mindhalálig az egész szotnya kozák üldözése ellen. Miért kellett neki nézőül elmenni abba a magára hívott végső csatába: ,,ott essem el én, a harc mezején!" Ahogy megkívánta, ahogy megjósolta, a fölötte elszáguldó paripák ott hagyták holttestét összetaposva. Hol omlott ki drága vére? Hol van eltemetve? Azt senki sem tudja. Amennyire a láthatár terjed Fehéregyház táján, az mind Petőfi sírja. Sírnak elég nagy.
Azt mondá Petőfi hozzám írt versében: ,,Te, lelkem megmaradt fele!" - A megmaradt fél nem szűnt meg elvesztett felét siratni soha. Talán összetalálkoznak még valahol.
A márciusi napoknak második hőse volt Vasvári Pál. Hatalmas ifjú férfialak, nyílt tekintetű, nemes vonásokkal büszkélkedő arccal, nagy kék szemekkel, sűrű gesztenyeszín hajfürtökkel. Bálványa volt a fiatalságnak, vezére, lelke a néptömegnek, mely tartalomdús csengő szózatára ment utána, amerre hívta, s megállt, ahol megállítá.
Ő is kardot fogott, mikor a tollnak és szónak a sikere megszűnt. Maga szervezett egy szabadcsapatot, Rákóczi-csapat cím alatt. Csapatja élén esett el az erdélyi havasok közt. Társait is leölték. Tíz évvel később ott jártam a Biharhegy gerincén, ahol e siralmas harc lefolyt. De még akkor nem nyíltak a kökörcsinek, hogy megkérdhettem volna tőlük, melyikük őrzi a délceg népszónok álmait. Kísérőm, egy derék oláh nemes, tíz év előtt ellenség, most jó barát, megmutatta az út mellett felmeredő sziklatornyot, mely mellől a csapatja élén lovagló vezért lesből lelőtték. Az elesettnek piros bársony mellényét is megmutatta, mit ereklyéül megtartott. Ráismertem a szép asszony keze hímzette virágokról. A hímzőjét is ismertem valaha. De a sírját a kísérőm sem tudta megmutatni. Kőhalmaz, borókabozót nagy messzeségben.
Megelőzte mind a két vértanúját a népszabadságnak a közöttünk legifjabb költő, a szép tehetségű Bozzai, ki még az aldunai harcok alatt esett el. Alig volt húsz éves. Vasvári volt huszonkettő, Petőfi volt huszonöt.
A márciusi ifjak közül még többen is elmentek a csatatér babérait tépni. Degré Alajos mint huszártiszt sebet is kapott az isaszegi ütközetben, Urházy György hírlapíró egy kozák lándzsadöfés sebhelyét viselte holtig a homlokán, Ballagi Károly írónak Budavár ostrománál a karját lőtték keresztül, Sárossy Gyula, az Arany Trombita írója, s Táncsics Mihály, a szocialista író, az in effigie felmagasztaltatásban részesült. Vajda János zászlótartó volt; Sükei Károly is végig szolgálta a hadjáratot mint hadnagy, ez a kis termetű, de nagy erélyű emberke, kinek március tizenötödikén dadogó hangjával kiejtett szava röpke mondásul maradt fenn: ,,nem kkkell ilyenkkkor hallgatni az okokokos emberekre!" Azután Dobsa Lajos, Lisznyai Kálmán, Balázs Sándor, majd Vadnay Károly, Tóth Kálmán, kik még a márciusi napokban fiatal diákok voltak, de mielőtt a költői babért kivívták volna, a legnehezebb idők harci babérjait szerezték meg homlokukra.
Egressy Béni, a kedves dalköltő, Petőfi verseinek dallamosítója, mint honvédszázados, harcolt számos csatatéren; Egressy Gábor, az utolérhetetlen szavalóművész, mint kormánybiztos és szabadcsapatvezér játszotta a legszebb hősszerepet a Kárpátok között. A magyar hadsereg romjaival ő is kivándorolt Törökországba s éveket töltött a számkivetésben. A király kegyelme megnyitá előtte hazája határát, visszatérhetett honába. Honába igen, de nem a maga országába, a színpadra. Az intendáns nem ád amnesztiát. Ekkor aztán a magyar közönség gyüjtés útján adta össze a páratlan nagy művész fizetését, hogy az újra elfoglalhassa a helyét a színpadon. Ott is halt meg, a színpadon, a saját csataterén, ahogy illik a szellem harcosához, egy mesterszerepe közepén.
Oroszhegyi Józsa alacsonytermetű, cingár emberke volt, tökéletes kínai arctípus, még a sárgaszínnel is ellátva. Hírlapíró volt és költészettanára egy pesti felsőbb leánynevelő-intézetnek. A hadjárat alatt ő is szabadcsapatot alakított, melynek viselt dolgait a hivatalos Közlöny is megörökíté. A végén ő is átmenekült Törökországba. Orvosi diplomája volt, az ozmán hadseregnél alkalmazást nyert; abban meg is maradt; utóbb tábori főorvosi rangra vitte. Hét nyelven beszélt és írt tökéletesen. A hatvanas évek vége felé meg is házasodott, török leányt vett el. Sokoldalú tudományáért, különösen nyelvismeretéért a törökök nagyon megbecsülték. Egy ebéd után hirtelen felhajtott egy pohár arakot s attól kapott a fejére a denevérszárnyú angyaltól egy olyan legyintést, hogy a hét nyelv közül hatot egyszerre elfelejtett, csak a hetedik maradt meg a nyelve hegyén: a magyar anyanyelv. Ekkor kénytelen volt hazajönni Magyarországra; itt azután a magyar kormányelnök gondoskodott a kegydíjáról, mely életét fenntartsa - a halálangyal szárnyának második szellőcsapásáig. Mozgalmas életet végzett; pedig milyen nyugodalmasat kezdett!
Vas Gereben (családi néven Radakovics József) szintén a márciusi fiatalság közé tartozott. Irodalmi munkássága a legkedveltebb elbeszélők közé érdemesíti. A szabadságharc alatt a kormány által gyámolított Néplapot szerkesztette, s a későbbi évtizedekben tehetséges munkása volt a nemzeti irányzatnak. Vidám, eleven, életpiros arcú fiatalember volt, akinek a feje fölött az idők viszontagságai nyomtalanul múltak el. Kétszer házasodott, mindannyiszor eszményi szép nőt vett feleségül. Egyszer Bécsbe utazott, ahol ügyvédi praxisa után volt valami dolga. Az utcán valami baját érezte. Máskor is elő szokott az nála fordulni. Egy kis szívdobogás. Ismerte már a csalhatlan gyógyszerét: Digitalis. Útjában volt a Burg melletti gyógyszertár. Oda tartott a panaceát megrendelni. Mikor a gyógyszertár ajtaját kinyitotta maga előtt, még ezen a földi világon volt; mikor betette az ajtót maga mögött, már akkor a másik világon járt. A legtöbb írónak ez a vége. A jótékony szívszélhűdés. A szívünkkel dolgozunk. A természet diktálja, hogy az elhasznált életműszer felmondja a szolgálatot. Egész lajstromát az írótársaimnak számlálhatnám el, akiket ugyanez a gyorsposta szállított el boldogabb hazába.
Irinyi Józsefre kerül a sor. Ez a kiváló alakja magyar társadalmunknak volt a legszebb férfi, akit valaha ismertem. Termete antoniusi, arca klasszikus idomzatú, feje mint Achillesé, ajkai pirosak, megcsattanók, beszéde gyors, a franciához inkább hasonló, mint a magyarhoz. Franciához hasonlított az egész modora, viselkedése, szokásai, társadalmi fogalmai. Tökéletesebb párizsi alakot nem lehetett képzelni Irinyinél, ki mindenben hű utánzója is volt a francia arany-fiatalságnak, mely közt nevelkedett. Senkit sem respektált, mindenkivel komázott. Egyszer Deák Ferenc azt kérdezé tőle, hogy mit adnak ma a Nemzeti Színházban? - A Hunyady Lacit - felelte Irinyi. - Úgy? A Hunyady Mukinak a fiát? - mondá Deák. - Irinyi volt a pesti tizenkét pont összeállítója, ő volt, aki e pontokat kinyomatva a Landerer és Heckenast nyomda ajtajából a közönség közé szórta. A szabadság éve alatt tagja volt a képviselőháznak. Kiváló alakja meg van örökítve az ország-gyűlés megnyitását ábrázoló nagy képcsoportozaton. A Bach-korszak alatt ismét visszatért az irodalmi pályára. Ismeretei, nagy tehetsége ott ismét nagy elismerésre jutottak. Az a sajátsága volt, hogy télen sem viselt soha meleg felöltőt. Csikorgó januári időben találkoztam vele gyakran az utcán, szétgombolt frakkban (mindig frakkot viselt, még a forradalom alatt is) és fehér mellényben. Azt mondta, hogy Párizsban nem ismerik a hideget.
Egyszer aztán alaposan meghűtötte magát: gyomorgyulladást kapott. Orvosa, jó pajtása, félreismerte a baját; gyomorkatarrust konstatált s erometicát rendelt neki: s azzal magára hagyta.
Irinyi József nőtlen volt; nem őrizte se jó barát, se szerető, se fizetett ápoló.
Másnap reggel ott találták a szobája közepén meghalva, bútorai összehányva, szobájának falai, padlata vérrel befecskendezve. Elvérzett anélkül, hogy valaki segélyére sietett volna.
Vele együtt múlt ki az utolsó francia-magyar.
Idézzek-e még több kísértetet?
Nem menekül-e még a hallgatóság kegyetlen előadásom elől. Hisz magamnak is megreszket a szívem a szellemidézés közben. Pedig még többen vannak, akik a földalatti induló zene akkordjaira, halotti lepedőikbe burkolva előttem végig haladnak.
Ott jön a Kegyenc drámaírója, a magyar emigráció vezére, átlőtt szívét takarva szemfedővel. Megszólítom: ,,miért volt ez?" Felemelt csontkeze ujjával int: ,,ha megmondanám, te is utánam jönnél." Megsemmisíteni magunkat, mikor meggyőződtünk róla, hogy élő alakunk útjában áll a nemzet jövendőjének.
Majd Vidats János alakja vonul el lelkem előtt. Milyen igazi magyar fiú volt 1848 márciusában, mikor az Egyetem téren összetalálkoztunk. Emelvényünk volt a lelkesült fiatalság válla. Karcsú, izmos termetű ifjú, fekete göndör hajjal, tüzes szemekkel, harsogó szavára mozgásba jött a tenger: a néptenger. S ő szerette ezt a tengert hullámba verni, partot ostromoltatni vele. Értett hozzá. Talán egyetlen valódi forradalmi jellem volt a magyarok közt. A hadjáratot végig szolgálta fegyverrel. De azután sem nyugodott el soha. Feszítő rugója volt minden mozgalomnak, mely az idegen abszolút uralom megtörésére támadt itthon s fenntartá az összeköttetéseket ott künn. A börtönodúk penésze nem tudta kigyógyítani belőle.
És amellett a legkomolyabb magyar iparos volt. Gépgyárat alapított, mely kiváló sikerrel működött, s e sikert nem támogatta semmi reklám, dicsekedés. A Vidats-ekék híresek voltak a hazában és a külföldön mindenütt, ahol az édes mindnyájunkat éltető kenyeret termesztik. Együtt dolgozott a munkásaival. Kora hajnalban ott volt már közöttük, s a munkások nem panaszkodtak a munkaidő hosszúsága s a fekete kenyér miatt, mikor azt látták, hogy gyártulajdonosuk maga is ott veri a vasat az üllőn velük együtt, s ugyanabból a fekete kenyérből szeg magának és a családjának, amely a munkásoké. Magánéletében a puritán egyszerűséget követte. A pénzügyekben pontos, az üzleti ügyekben lelkiismeretes volt: ezért fordult hozzá minden olyan közügyek kezelésében az ország közbizalma, melyek titoktartást követeltek.
Az alkotmányos korszak alatt azután alakult egy részvénytársaság Budapesten, mely milliónyi tőke mellett egy nagyszabású gépgyár megalakítását tűzte ki feladatául. Igazgató elnöke lett a szabadságharc egyik legnépszerűbb tábornoka. Munkásokul behozták a külföldön leghírhedettebb izgatókat s azokat háromszorosan nagyobb bérfizetéssel alkalmazták, mint amilyent a Vidats-gépgyár munkásai kaptak.
Ez volt a megölő fátum.
Vidats János nekem többszörös találkozásunknál elpanaszolta, hogy ez az őrületes verseny semmivé teszi. Az ő gépgyára háromszoros munkabérfölemelést el nem bír. Pedig most már az ő munkásai is fel vannak izgatva.
A részvényes-gépgyár aztán nehány esztendő alatt elvesztegette a millióját; leszámolt: maradtak a puszta falak; de aközben a földig verte az életképes, szorgalomból támadt Vidats-gyárat. Alapítója, a még mindig fiatal népképviselő egy rossz napon egy Kígyó utcai ház negyedik emeletéről a földre vetette magát. Földanya megölte.
De a kezelésére bízott közpénzekből egy fillér sem hiányzott. A honvédmenház alapjára begyűlt összegeket halála előtti napon az utolsó forintig leszámolta az építő bizottságnak. Egy homályfolt sem maradt a nevén. A szakismeretlen vállalkozás egészségtelen versenye ölte meg.
Hasonló halált választott a szabadság hosszú küzdelmének egyik legkiválóbb vezéralakja, Nyáry Pál. Végzetes elhatározásának indító oka sohasem jött nyilvánosságra. Rongált vagyoni állapot nem lehetett az, mert rokonai igen szép összeget érő vagyont örököltek utána, mely az egyszerű, magányosan élő urát bőven eltarthatta. Halálának titka csak sejthető; rendkívüli helyzetekből, lélektani kényszerűségekből összebonyolult oly kínzó szövevény támadt, melyet egy lágy ember félkézzel letépett volna magáról; de mely a vasembert agyonfojtotta. Nyáry Pál életének regényét én jól ismerem, de leírni nem fogom soha, - elrettentő például mindazoknak, akiket valami végzet arra ösztönöz, hogy ezért a szegény Magyarországért feláldozzák a saját boldogságukat, lelküket, mindenüket.
És ezzel bezárom a kriptaajtót. Ti többiek aludjatok csöndesen, amíg majd én is nem kopogtatok az ajtón: akkor zúgjátok, hogy ,,szabad!"
[1898]









Jókai Mór: Írói arcképek


PETŐFI SÁNDOR ÉLETE ÉS KÖLTEMÉNYEI[1]
Petőfinek az a kiváltsága a költői nagyságok között, hogy aki műveit elolvassa, azokat meg is érti, át is érzi; s még az idegen is, ki nem magyar szívvel érez, maga előtt látja a költő egész alakját, költeményei után, igazán, egy hamis vonás nélkül.
De nemcsak a költőt kell maga előtt látni az olvasónak; hanem a kort is, amelyben élt. A magyar nemzet közéletében nincs korszak, mely olyan erős fénnyel és árnnyal legyen rajzolva, mint amely Petőfi verseiben visszatükröződik.
Aki szabadelvű volt, az is maradt a végső következményekig: egymással küzdő ellentétes eszmék nem alkudtak meg egymással, hogy a későbbi korban annyira kedvelt tört színek keverékét megadják. Ahogy a festészetben nem volt feltalálva az aszfalt, úgy a közéletben nem volt színadó a frázis. Petőfi kifejezése volt a kornak.
Amit mint költő megálmodott, azt mint ember, végig is élte. - Jóslatokat mondott s azokat megvalósítani törekedett. - Képzeletének minden alkotását igen komolyan vette. Énekelt szerelemről, s annak fájdalmaiban igazán vezeklett, gyönyöreiben igazán idvezült. - Énekelt szabadságról, s azt tettel is kivívta. - Dalai követelték a dicsőséget és elnyerték azt. - Hős halálról ábrándozott s addig járt utána, míg megtalálta: ideáljáért halt meg, a népszabadságért. Egy rövid lusztrum alatt egy hosszú életpályát fejezett be. Jött, mint egy futó csillag az égen, s mikor a zenitet elérte: ott állva maradt; nem tűnt el: nem hullott alá. Most is úgy ragyog, mint akkor.
Petőfi egész ember volt; de egész költő is: s az ember és a költő úgy összeforrva egymással, hogy semmi ellenmondó vonás nincs közöttük.
Egész szívvel tudott szeretni hölgyet, hazát, jó barátot és eszményképet. Akit egyszer a szívébe fogadott, azzal megosztotta mindenét: még a dicsőségét is.
Hanem gyűlölni is éppen olyan egész szívvel tudott, s ahogy szerelmében nem, úgy gyűlöletében sem ismert elérhetetlent. A magyar irodalomban egy egész új világot teremtett meg, mely kezdetben meglepett, gyorsan diadalmaskodott, végre eltakarta a régit, s hatása megmaradt mind a mai korig - s hiszem, hogy örök időkre. Petőfi a magyar népköltészet formáit, kifejezéseit, szó- és szívjárását juttatá esztétikai tökélyre. A magyar népköltészet humorában, borongásában, képleteiben sajátszerű önalkotta jelleggel bír. Ez támadt fel Petőfi költeményeiben.
*
Petőfinek, mint embernek az életrajza nem lehet más, mint Petőfinek, a költőnek megdicsőítése.
Soha nem élt a világon költő, akinek szelleme annyira önmagához hű lett volna, mint Petőfi.
Gyermekkorában föltámad már lelkében a vágy: a parancsszót nem ismerő függetlenség után. Hajlama, ösztöne után nem korhely, tanulni szeret: de nem azt, amit eléje szabnak, hanem azt, ami magának tetszik. Ha szigorún bánnak vele: inkább világgá fut, mint hogy a büntetést felvegye. Inkább szenved, nyomorog, mint hogy vezekeljen. S minden nyomor, üldöztetés, kigúnyolás nem hagyott rozsdát költészete annyiféle elemből összeolvadt korinthi ércén.
A sorscsapások, melyek gyermekkoránál elkezdődtek, - nem tették pesszimistává; az emberek rosszasága, melyet annyiszor éreztettek vele, nem tette embergyűlölővé; a hálátlanság nem tette bizalmatlanná; a részvétlenség nem ejtette kétségbe; a szerelmi csalódások nem tették szkeptikussá; a gyász nem hagyott nála hátra beteges búskomorságot s a szerelem boldogsága nem lágyította el jellemét. A külvilág összes realizmusának nem volt befolyása költői lelkületére; s az adja meg éppen költeményeinek utánozhatatlan varázsát, hogy nála a kifejezésben, a stílusban volt a realizmus; a gondolat pedig az ideál.
Pedig mindezen indulatok feltalálhatók költeményeiben; de csodamódon elütve egymástól: egyik költeményében szikrázó harag, másikban szerelem; magasra csapongó vágy, követve szemlélő megnyugvástól, a Cipruslombok után a Szerelem gyöngyei. De egy hang uralkodik folyvást végig minden eltérő, ellenkező indulaton: az érzelem nemessége, a tiszta őszinteség. Nincs ,,költött" érzés a költeményeiben.
Élte délpontjáig küzdött azzal a nyomorral, mely a korabeli költőnek osztályrészül jutott; de ami költeményeiből visszhangzik, az nem panaszhang, hanem sorskihívó öngúny humora, mely kitör a Debreceni emlék, a Tél végén, a Sovány őszhez, a Tompához írt levél költeményeiben; a gyöngédség hangján nyilatkozik a Kis lak áll a nagy Duna mentében című versében, melyben anyja előtt titkolja balsorsát: ,,Óh ha tudná, mily nyomorban élek, megrepedne a szíve szegénynek." Míg Az utolsó alamizsnában egészen elégikussá válik. S aztán ami e hangulattal rokon, betegségében írt művei, halálsejtelmei oly megdöbbentő látnoki adományt tanúsítanak; de még azokkal sem akarja bajtársait búsítani. ,,Daloljátok majd sírom fölött holt bajtársatok dalait."
De testét, lelkét nem töri meg se szenvedés, se méltatlanság. A tél hidege ellen betakarózik büszkeségébe s oh mily magasztalva dicsőíti a száraz kenyeret és a vándorbotot!
Szülői, amit szorgalmukkal szereztek, azt egyszerre elveszíték rossz emberek csalárdsága miatt. S azon túl ismét csak nehéz munka után éltek; mely a lelket aláhúzza a földre. Sokáig kerülnie kellett atyja házát: az őt kitagadta. Volt is oka rá. A fiú elbolyongott a rendes életútról. ,,Csavargónak születtem, csavargó vagyok én!" Katonává lesz: ,,egész a közlegénységig felvivém!" s ez még nem a legrosszabb lakás: a faköpönyeg; majd színésznek áll be: a színfalak közötti tanya még nagyobb utálat a csendes észjárású szülőkre nézve. - És mégis mennyi gyöngédséggel halmozza el őket Petőfi. Egész lénye átváltozik, midőn felőlük ír: gyermekké lesz; lemond dicsvagyáról, fényes ábrándjairól; visszasóhajt az otthon idilli boldogságába; inti az öccsét testvéri szavakkal, hogy szülőit ápolja - és áldja az otthoni fekete kenyeret. Aztán biztatja szülőit, hogy ha ő neki egyszer nagy módja lesz, majd milyen jó dolguk lesz nála.
Nemcsak énekelte, hanem meg is tette.
1848 első havában, midőn boldog szerelme első hónapjait élte, azt mondá nekem: ,,majd meglátod, hogy most fogom megírni a legszebb szerelmes verseimet: egy egész kötet költeményt - az anyámhoz." - Hozzá is fogott, hanem aztán közbejött a nagy világváltozás: - s más anya szerelme foglalta le magának az egész lelkét.
*
Mindaz, amit Petőfi irányzatos költeményeiben kifejezésre juttat, nem volt képzelt baj, nem ideális utópiai rajongás, nem pártszenvedély sugallta gyűlölet; nem is szenvelgett visszasóhajtozás régi dicsőségre, legkevésbé pedig doktrinér utánzása idegen nemzetek szabadság-tanainak - az ő eszmeköre előtte járt a kornak, de olyan úton járt, amelyen a magyar nemzetnek okvetlenül végig kellett haladni. Mindenkinek ott éltek ez eszmék a szívében, aki csak hazafi és szabadelvű volt e hazában: csak az első lángnak kellett fellobbanni, hogy mindenki rájuk találjon saját keblében. - Petőfi volt ez a láng, s nemsokára tűzoszloppá lett, mely a pusztában vezetett.
A haza, a haza! - Ez a dicső - ez a nyomorult; - ez a hatalmas, ez a szegény magyar haza. - Róla szól költeményeiben az első vers, róla szól az utolsó: keresztül minden hanglépcsőjén az érzelemnek. Itt borong, ott lángol; majd reményt költ: jövendőbe lát: Istent hív, embereket ébreszt, - kétségbeesik. - Majd maró gúnyt vág a nemzet szeme közé: ,,ez a nemzet éltet nem érdemel." ,,Isten csodája, hogy még áll hazánk!" - Aztán megint rajongva szól felőle, mint vőlegény szerelmeséről: ,,Ha e föld Isten kalapja, hazánk a bokréta rajta." - Elkeseredésében így szól: ,,Addig ostorozlak nemzetem, míg végre földobog szíved, vagy szívem megszakad." Valódi arcát mutatja meg e versszakban:
Magyar vagyok s arcom szégyenben ég:
Szégyenlenem kell, hogy magyar vagyok!
Itt minálunk nem is hajnallik még,
Holott máshol már a nap úgy ragyog.
De semmi kincsért s hírért e világon
EL nem hagynám én szülőföldemet.
Mert szeretem, hőn szeretem, imádom
Gyalázatában is nemzetemet.
Csak egy hangulat talány előttem Petőfi költészetében: bordalai. Aki azokat olvassa, azt hiheti, hogy Petőfi mintaképe volt a korhely borozóknak. Ilyennek én sohasem ismertem őt. Pedig voltam vele víg társaságokban: vidéken, ahol a vendégszerető magyar gazda virtust csinál belőle, hogy akit szívesen látott, azt le is itassa; sohasem láttam én Petőfit még csak jó kedvre valót is inni. Ő maga azt írja: ajkaimon felröppen a mosoly; de nevetésem ritkán hallani. Nem táncolt, nem danolt soha. - Az a rengeteg bor, ami verseiben szomjaztatik és elfogyasztatik, valami ideális korhelynek a lelkét terheli, ő csak a verseket írta felőle.[2]
Nagyon jól emlékezem rá, hogy mikoriban az a költeménye megjelent, amelynek refrénje ,,nem azért szerzem a pénzt, hogy legyen; hanem azért, hogy megigyam s egyem", akkor kapta Petőfi a legelső nagyobb összeget a kiadójától[3] s Petőfi az egészet elvitte a szülőinek, hogy életmódhoz segítse őket vele.
Hanem hát a bordalokban van valami férfiassággal kérkedő lendület: ,,Dalaim, mik ilyenkor teremnek: szivárványi mámoros lelkemnek!"
*
Ahogy bordalait nem vette a borból, úgy a népdalait sem vette Petőfi a néptől. A nép vette át tőle: azokat énekelték erdőkön, mezőkön: már 1842-ben minden diák-kántusban dalolták a Hortobágyi korcsmárosné angyalom dalát. A dallamát Szénffy Gusztáv írta. Később egész madárfalkája a népdalainak röpködte be az országot: Befordultam a konyhára. - A szerelem sötét verem. - Ereszkedik le a felhő. - A virágnak megtiltani nem lehet. - Hull a levél a virágról. - Kis furulyám szomorúfűz ága, melyeknek Egressy Béni szerzette a dallamát. Később Simonffy Kálmán, Bognár és mások is zenére tették népdalait. Az Erdélyi János által szerzett népköltési gyűjteményben a népköltés remekei között van bemutatva a Juhász legény, szegény juhászlegény című dal, melyet pedig Petőfi írt, évekkel a gyűjtemény megjelenése előtt.
Volt egy varázsálomra bűvölt magyar nép, melynek nem volt szabadsága és mely nem érezte azt, hogy nincs szabadsága.
A szellem kezén bilincs volt, a nép nyakán járom. Cenzúra és jobbágyság. Szabadság alatt csak a nemesi kiváltságokat értették. Ezt a népet álmából felébreszteni: a mindenkivel megosztott szabadságot dogmává felemelni támadt egy Petőfi, ki maga is nemesi család sarja volt, kinek a nép szolgai helyzete nem kölcsönzé a felszabadítás vágyát; mert maga nem szenvedett alatta.
Senki sem tolmácsolta úgy a magyar nép érzelmeit, észjárását; senki oly lelket nem tudott egy vidékbe lehelni, mint Petőfi, midőn a népről s a pusztáról dalolt. - A pusztát fölvitte az Olympra. Azon a pusztán lakott az ő népe. Az a nép, akiért rajongott, akiért élt, akiért küzdött, akiért meghalni óhajtott. Az a nép, melynek egyik kezében eke szarva, másik kezébe' kard. - ,,S haza csak ott van, hol jog is van: S e népnek nincs joga." Azért, hogy ezt a népet felszabadítsa, így szól: Én elkészítem saját kezemmel a keresztfát, amelyre fölfeszíttetem:
Jogot a népnek, az emberiség
Nagy, szent nevében, adjatok jogot.
S a hon nevében egyszersmind, amely
Eldől, ha nem nyer új védoszlopot.
Az alkotmány rózsája a tiétek,
Töviseit a nép közé vetétek;
Ide a rózsa nehány levelét!
S vegyétek vissza a tövis felét.
Verseiben többször ostorozza a kiváltságos nemességet, az idegeneskedő úri osztályt kíméletlenül.
S a nép szerelmével együtt kél nála a ,,százszor szent égi szabadság" imádata. Mindenütt panaszolja a bilincsek súlyát, miket az elnyomott nép, a rabbá tartott szellem visel.
Költeményeinek, melyeket 1848. március 15-ikéig megírt, elébb a cenzorhoz kellett vándorolni: aki azokra a kinyomatási engedélyt megadta. Preventív cenzúra volt. A pesti nyomdában kiszedett lapot elébb szabályosan beosztva, fel kellett küldeni a megjelenése előtti nap estéjén Budára, a kinyomatandó könyvet pedig, teljesen elkészítve, átadni a cenzornak, aki azután a munkát átolvasta, ami nem tetszett neki benne, azt kitörölte, aztán zsinórral keresztül húzta, a zsinór végeit hozzápecsételte, s úgy adta vissza a ,,typis admittitur"-ral.
S ilyen ellenőrző apparátus mellett írta meg Petőfi azokat a költeményeket, melyek a magyar nép felszabadítására, a nemesi kiváltságok megdöntésére, az emberi és polgári jogok egyenlő megosztására, a magyar nemzetnek mély álmából fölébresztésére támadtak elő. És sohasem esett meg Petőfin, hogy a cenzor által csak egy szó megváltoztatására rá hagyta volna magát bírni.
Ily ólomsúllyal kellett az ő szellemének eddig be nem járt régiókba repülni! - Ily viszonyok között jelentek meg leglángolóbb költeményei: Rab hazának fia. - Búcsú 1844-től. - Rég veri már a magyart a teremtő. - Ha az Isten ekép szólna hozzám. - Álmomban én rab nemzetek bilincsét tördelem. - Kazinczy Gáborhoz. - Az országgyűléshez. S maga a Dalaim című költeménye, melynek végstrófáját ugyan ki ne tudná könyv nélkül:
De mit tűr a szolgaságnak népe?
Mért nem kél föl, hogy láncát letépje?
Arra vár, hogy Isten kegyelméből
Azt a rozsda rágja le kezéről?
Dalaim, mik ilyenkor teremnek
Villámlási haragos lelkemnek.
Ez a vágy a haza nagysága, a népszabadság, az emberi jogok közösségének arany korszaka után, gyakran látnoki ihletté magasztosul fel nála: jóslatokat mond, melyek csodamódon beteljesülnek. Megjósolja a dicső korszak visszatértét 1845-ben, ugyanakkor a magyar hazának újjáalkotását imádkozza le Istentől. - Majd szól az erdélyi honfiaknak: ,,a század viselős! születni fognak nagyszerű napok, élet-halálnak vészes napjai." - Lelke előtt megjelennek az óriási harcok, melyeket a népek küzdeni fognak a szabadságért s azok között legelöl és legtovább mindig az ő imádott nemzete. - S ezen látnoki jós-szavakkal mindig együtt jár saját végzetének sejtelme. - Felcserélni a lantot a karddal, s ott fejezni be a nagy művet a csatatéren.
Meghalni az emberiség javáért!
Milyen boldog, milyen szép halál!
----------------------------------------
Eddig csak írtam: hol van még a tett?
Piros betűk az ünnep napjai.
S így életemnek nincs még ünnepe,
Hogy az legyen: vérem kell ontani.
---------------------------------------
Három évvel a világot megrázó harcok kitörése előtt, álmatag, lagymatag békekorszak közepett írta meg e vészjósló költeményt:
Egy gondolat bánt engemet:
Ágyban, párnák közt halni meg!
---------------------------------------
Ha majd minden rabszolganép
Jármát megunva, síkra lép
Ott essem el én
A harc mezején,
Ott folyjon az ifjui vér ki szivemből,
S ha ajkam örömteli végszava zendül:
Hadd nyelje el azt az acéli zörej,
A trombita hangja, az ágyudörej.
S holt testemen át
Fújó paripák
Száguldjanak a kivivott diadalra
S ott hagyjanak engemet összetiporva.
S nehány lappal odább megint:
Véres napokkal álmodom,
Mik a világot romba döntik,
S az ó-világnak romjain
Az új világot megteremtik.
-------------------------------------
Ha meghalok
A vérpadon, vagy csatatéren,
Lesz aki majd holttestemről
Könyüivel lemossa vérem
Ezek a látások még legnagyobb boldogsága napjaiban sem hagyják el. Mézesheteknek hívják azt az időt más boldog embereknél, amelyben Petőfi ezt a verset írta:
Vérpanoráma leng előttem el,
A jövendő kor jelenései.
Saját vérök tavába fúlnak be
A szabadságnak ellenségei.
Egy kis mennydörgés szivem dobogása,
S villámok futnak által fejemen.
S keblemre hajtva fejecskéjét, alszik
Kis feleségem, mélyen, csendesen.
S ismét ezt:
Drága áru a szabadság,
Nem ingyen, de pénzen adják.
Drága pénzen, piros véren:
Varrd meg azt a zászlót feleségem.
Mintha az a csillag, mely keblében lakott, olyan türelmetlenül vágyott volna már lerázni magáról földi terhét s visszatérni az égbe!
Pedig szebb helye ott sem lehetett neki, mint viselője szívében. - Mikor az megtelt szerelemmel, szebbé varázsolta ezt a földi világot magánál a mennyországnál. Ugyanaz a lant ellopta a villámtól a dörgést s a csalogánytól az epedő kéjsírást. Átkozódni tudott, mint egy démon, és áldani, mint egy angyal. Mint a vadvirágok a monumentális romok boltíveit, úgy repesik körül a szerelmi dalok folyondárjai azt a romjaiban is bámulatos építményt, melyet Petőfi honszerelméből emelt. Annyiféle virág, ahány indulatot teremt ez az istenekkel együtt uralkodó érzés: a szerelem. - A napsugár nem törik annyi színre, ahányat e költői lélek szerelemlángja szertelövell: a boldogságtól a kétségbeesésig, a haldokló vágytól a kitörő dicsekedésig, s a földi kéjtől a mennyei üdvig. - Ugyanaz a megfékezhetlen démon, ki trónokat ostromol és láncokat tördel szét, ott térdel imádott bálványa előtt, megkötve egy hajszál selyemfonalával, s kinek az egész nagy világban nem volt elférése: el tud veszni önkényt, ebben a maga teremtette kis világban.
*
Valóban a sors maga választotta ki Petőfit az új korszak megszemélyesítőjeül. Jósszavai egymás után teljesülének be. - A ,,vér nélküli forradalom" diadalmámorára elkövetkeztek a véres napok, amikről álmodott, amiket megjósolt, amiket híva hítt.
Ezen új korszak előtti verseit is örökbecsűekké teszi a költői aranyérték; de a szabadságharc alatt írt költeményeinek története van. A ,,feketepiros dalokat", mikben a költő vérbe mártott lantját véres kezekkel pengeti, csak akkor lehet valóban megérteni, ha ismerjük az események hátterét, a napok rohamos változatait, az uralkodó eszméket, a lázas kedélyhangulatot, melyek mellett azok keletkeztek. - Némelyik csak akkor lesz érthetővé, csak akkor mondhatjuk rá, hogy szabad volt így írni, ha hozzáképzeljük a köröskörül lángbaborult országot, a kétségbeesés erőfeszítő küzdelmeit, az egymást túlszárnyaló rémhíreket, a vértengert, a halálordítást, s aztán megint a diadalmámor leírhatlan őrjöngését s a népharag bálványromboló szenvedélyeit.
Némelyik költeménye maga magyaráz, mint a Hallod-e szívem? Gyávaságot lobbantottak szemére, hogy csak másokat lelkesít; de nem megy a csatatérre. - Majd a Búcsú. Indul már: búcsúzik ifjú nejétől: sejti végzetét. - Hívta a dicső halált s az akkor jelenik meg előtte, amikor a legboldogabb az élet. - S én azt tartom a nagyobb vitéznek, akinek az idegei fájnak a halál tekintete előtt és ő parancsol nekik, hogy ne fájjanak. Petőfi elárvereztette a könyvtárát a sebesültek javára s elment Erdélybe, Bem táborába, ki a magyar költőt megszerette: hadsegédévé tette. (A történelmi hűség kedvéért meg kell említenem, hogy a kormány is adott Petőfinek az Előre! című csatadaláért ötszáz forintot. Csak a zene hiányzott hozzá, hogy a magyar Marseillaise legyen belőle. A táborban csak a Talpra magyar dalát énekelték a honvédek.)
Minden betelt, amit jósszelleme meglátott. Ez teszi egész alakjának a dicsfényét elenyészhetlenné.
A nagy különbséget csak az teszi, hogy ami most - a század végén - már csak ,,fényes emlék", akkor a század közepén még mind ,,fényes remény" volt. S midőn én most Petőfi életrajzát megírom: eszembe jut a napfogyatkozás: a sötét planéta eltakarja a fényest.
Gondoljuk el, ha mindazok a költemények maradnak ,,csak" szép verseknek: nem őrzi meg őket a nagy vér-özön, mint a kőszénrétegekbe temetett csigákat; hanem jön a katasztrófák helyett csendes folytatása a 48 előtti korszaknak; nincs honvéd, se ágyúdörgés, se kardcsattogás; csak gravamenek, nuntiumok, alsó, felső tábla és dikaszteriumok között; és most olvasná Petőfi, mint boldog családapa és egyetemi tanár, viharjós költeményeit!
*
Petőfi nem volt eszményi férfialak. Hátramaradt arcképei közül csak az az egy van igazán eltalálva, melyet a ,,Pesti Divatlap" mellékletéül rajzolt Barabás; ahol Petőfi két kezét hátratéve tartja, a többi mind eszményítve van. Termete szikár, közép nagyságú, arcszíne sápadt, szemei középnagyok, feketék, szemöldei szegletbetörött szatir kifejezésűek, az egyik éppen fölfelé hegyezett, orra hegyes, tövén a homloknál benyomott, sűrű, sodronykemény haja fölfelé szoktatva, szája kicsiny s egy rendetlenül előre álló fog miatt gúnyoros kifejezésre nyíló.
Egész lénye, megjelenése komor, zárkózott volt; inkább visszautasító, mint barátságos. Nyakkendőt nem viselt soha, ami a nyakát még hosszabbnak tüntette fel. (Ez a nyakravaló nem viselés később még végzetessé is vált rá nézve.)
Ámde mikor ezt a rideg arcot a költészet lángja megvilágítá, mikor egy költeményét elszavalta, akkor minden vonásában kigyulladt a lélek: tekintete sugárzott, alakja megnőni látszott, szoborszerűvé alakult; ilyenkor aki látta, hallgatta, belé kellett szeretnie: férfit és nőt magával ragadott.
S akit aztán megszeretett, attól megkövetelte, hogy éppen oly egészen átadja magát neki, úgy beleolvadjon a lelkével az ő lelkébe, mint ahogy ő teszi. Zsarnoka volt annak, akit szeretett. Egyetlen nézetkülönbséget nem bocsátott meg neki. Uralkodott a barátai fölött azáltal, hogy magához ölelte őket: azok pedig bálványozták őt. Mikor egyszer azt mondta a barátainak: ,,Mátul fogva egy évig mi tízen nem fogunk egyetlen költeményt sem írni a lapokba!" ráálltak. Ezzel megalkotta a ,,tizek társaságát". S midőn az év letelte előtt ismét azt mondá, hogy már most dolgozzunk ismét ,,egy" lapba: mind követték.[4] Anatémákat és abszolúciókat osztott.
*
Elzengve gyászát a Cipruslombokban holt ideálja után, szerelmi vágyai, emlékei és csalódásai meg vannak örökítve a Szerelem gyöngyeiben; de legragyogóbb költészettel vannak megírva a szerelmi boldogságát visszatükröző dalai.
Boldogsága paradicsomában még a hír egét is megtagadja, valamennyi vérszomjú bálványistenével.
,,Egész babérerdőnél egy rózsabimbó többet ér."
S boldogsága világában már hosszú életről, boldog megvénülésről ábrándozik. Majd meglepi ismét a látnoki ihlet. A fantázia a költő átka! Legédesebb örömeinek éjszakája eléje hozza a jövendő álmát.
Ha eldobod egykor az özvegyi fátyolt,
Fejfámra sötét lobogóul akaszd:
Én feljövök érte a síri világból
Az éj közepén s oda leviszem azt
Letörleni véle könnyűimet érted,
Ki könnyedén elfeledéd hivedet,
S e szív sebeit bekötözni, ki téged
Még akkor is, ott is örökre szeret.
Petőfi, amíg élt, bizony szeretve volt. - Erős szerelemnek kell azt nevezni, mely egy gazdagsághoz, jóléthez, fényűzéshez szokott, imádóktul körülrajongott ifjú szép leányt arra bírjon, hogy dacolva a szülői haraggal, egy sorsüldözte költőhöz kösse az életét, aki dacban él az egész világgal s szíve hölgyének nem adhat más kincset, mint egész lelkét.
Hogy milyen mérhetlen kincs az ilyen egész lélek? arról ugyan ki beszél. Megszokott dolog, hogy az ember még azt az icipici kis lelkecskét, ami a testébe szorult, még azt sem adja oda a hitvesnek a maga egészében.
Az új családi otthonban csak nélkülözések vártak az ifjú nőre s ez közönséges emberi észjárás szerint szerencsétlenség.
Mai nap szegénységnek nevezné mindenki azt a sorsot, amelyet a költő és szerelme választott magának: nekik az dicsekedő boldogság vala.
Az ifjú pár menyegzői útja, melyet viharos családi jelenetek előzének meg, egy vendégszerető jó barát kastélyánál végződött, ki azt egészen átengedé nekik. Őszre hazakerültek Pestre. Egy szállást tartottunk; - régi jó barátok: - abban volt három szoba. Az egyik volt az enyim, a középső a közös étkező, túl rajta a harmadik, az volt Petőfiék lakása; író-, háló- és elfogadó-szoba egyben. Szerény bútorzat; a legbecsesebb a könyvtár: csupa díszkiadású művek, Béranger, Hugo Victor, Heine költeményei; a Girondisták története Lamartinetól, Shakespeare angolul, Ossian, Byron és Shelley.
Falain körül remek kőrajzú arcképei a francia forradalom kiváló alakjainak, azok között Madame Roland és Corday Sarolta. Ez volt az egyedüli fényűzése. Petőfinén sohasem láttam egyebet egyszerű fekete ruhánál, a haját rövidre viselte. Szép, kifejezésteljes fekete szemei közül az egyik kancsalított, de az igen jól állt neki.
Ebédnél bort egyikünk sem ivott; én addig sem, Petőfi pedig azóta nem, hogy megházasodott, a vacsorát pótolta nálunk a teázás. Ilyenformán az egész háztartásunk került havonkint harminc forintba. El kell ismerni, hogy jól gazdálkodtunk. Petőfinek volt havonkint száz forint biztos jövedelme a versei kiadójátul, nekem szintén annyi a munkáim után. Fejedelmileg éltünk belőle. Én természetesen föltétlen hódolója voltam Petőfinének; s megelégedésemet találtam abban, hogy Petőfit boldoggá teszi. Egyedüli mulatságunk volt néha elmenni a színházba, ha drámát adtak és Egressy Gábor játszott.
Petőfi operába nem ment soha. Még a színészi pálya élményei folytán gyűlölte a zenét, ahol sokat kínozták vele. Nem volt a háznál se zongora, se virág, még csak egy énekes madár sem. - És a nő mégis boldog volt; mert egészen az övé volt Petőfi.
*
Amit hűtlen barátokról írt verseiben, az elkeseredés egy pár esetben igen csekély okbul származó felhevülésben találja okát. Mint a Pákh Alberthez írt ,,Isten veled te elpártolt barát". Mely költeménynek az alapját egy könyvjelző szalag képezte, melyet Pákh gyöngéd kezektől kapott s Petőfi tréfából eltüntetett. Azokkal, akikre valóban oka volt neheztelni, a jó pajtásokból irigy ócsárlókká vált apróbb-nagyobb irodalmi egyéniségekkel igen röviden elbánt, nehány prózai sorban odavágta, vagy egy gúnyoros versben kollektív adta ki nekik megvetését, külön vers általi megörökítésben csak a Honderűt részesíté.
S ha most, egy egész emberöltő idő után, visszatekintünk a Petőfi-korszakra, el kell ismernünk, hogy teljesen méltó volt a kritikusai elleni haragja. Azokat még csak elfeledheté, akik őt személyes gyűlölködésből ócsárolták. A versíróból kritikussá savanyodott középszerűség, az utánzásbul élődő féltehetség dühe az igazi lángész ellen nem fáj annak: inkább derültséget okoz neki, de inkább kínozza, ha költészete egész irányát megtámadják; ha jóakaratú tanácsok színe alatt éppen azt rosszalják nála, ami eredetiségével meglep, ami örökké szép marad, s aztán az ő vad, égre törő tüzével szemben odaállítanak egy másik jámbor, szelíd költőt, akinek becsületes modérateur-lámpája tetszés szerint egész öt-hat sztearin-gyertya fényeig felfokozható: s oktatják unalmas didaszkáliákkal, hogy attól tanuljon!
Petőfi egy egész új irodalmi iskolát teremtett maga körül, amit a magyar romantika iskolának szeretett ő maga nevezni. Ez irány volt: a magyar nép nyelvét irodalmi értékre emelni, a nemzeti sajátságokat irányban és eszmejárásban követni, a gondolat erejét tenni a kicsiszolt frázis helyébe: az igazi érzést fejezni ki a szenvelgő érzelgés helyett; a többit aztán hozzáadta a kiváltságos teremtő erő és költői ihlet, amit különös kiválasztottjának oszt a lelkek teremtője.
*
Elérte már a földfeletti régiókban, ami után vágyai emelték: a szerelemben a boldogságot; a költészetben a dicsőséget. S az eszményi diadalnak anyagi eredménye is volt. Egész Petőfi korszakáig nem érte el azt magyar költő, hogy mellékhivatal nélkül, vagy legalább akadémiai tagság nélkül, szellemi munkája után megéljen; még családot is tartson. Petőfinek az uradalma már biztos volt: a magyar közönség. Kiadója (Emich Gusztáv) kezelte azt a nagy dominiumot, mely ötven év óta gazdag aratást hoz.
Petőfinek huszonöt éves koráig megírt költeményei húsz hónapra biztosíták a tisztességes életmódot. Húsz hónapra! Egész életére!
Elérte már, amit az égben látott: a hírt, a boldogságot; csak az volt hátra, hogy azt is diadalra vezesse, ami földi bálványképe: a magyar nép, a szabadság.
Ez is eljött.
Március 15-ike volt. Ekkor írta meg a Talpra magyar! költeményét. Élő tanúja vagyok ennek a napnak: s elmondhatom, hogy az az óra, amelyben Petőfi e lángoló költeményét elszavalta a piac közepén, az ifjú Magyarország üdvrivallása között, fordulót képezett Magyarország történetében. Ettől a naptól számítja a magyar nép újjászületését; ezen a napon hullottak le a bilincsek a jobbágyok kezéről; ezen a napon lett szabaddá a föld és a szellem.
Ezt a napot ,,Petőfi napjának" nevezze a magyar nép; mert ezt a napot ő állítá meg az égen, hogy alatta végig küzdhesse a nemzet hosszúra nyúlt harcát szabadsága elleneseivel. Petőfi merész föllépése nélkül ki tudja meddig elforgatták volna a politikusok a szóbeszéd archimedesi csavarát. Egy reggeltül estig tartó fényes álom volt ez az egész nap. Egy folytonos gyönyör, mely olyan édes, hogy szinte fáj! Mint két egymáshoz láncolt fegyvertárs, mentünk e nap fátuma elé, Petőfivel.
*
Petőfinek egy költeményéhez különösen teljes világítás kell, hogy eltűnjön mellőle az árnyék, melyet magára az író alakjára visszavet. Ez a 48-ban Vörösmartyhoz írott verse, melynek visszatérő végsoraiban azt mondja: ,,nem én tépem le a fejedről, magad tépted le a babért."
Mi, akik a márciusi napok hevélyében részesültünk, azt hisszük, hogy nagy emberekké lettünk. Petőfi addig is követelte azt magának a sorstul. ,,Rómában Cassius valék, Helvetiában Tell Vilmos; Párisban Desmoulins Camill. Itt is leszek tán valami!" Nagy költő már akkor is volt. Ha követelése volt a sorson: emelhette volna azt Dantéig, Byronig. Nem! Neki nem Olympon volt a vágya; hanem a rostrumon, a tribünön. - Az élő költőtársak iránt nem volt féltékeny: Arany Jánost Homérnak nevezte és saját maga fölé emelte; hanem Kossuthra volt féltékeny: a politikai nagyságra. Annak a felkelő napjától féltette a csillagát.
S aztán keservesen tapasztalnia kellett, hogy a politikai dicsőség milyen hervadandó. Mire a márciusi ibolyákat a májusi gyöngyvirágok felváltották, akkorra úgy elfelejtett bennünket a világ - mint ahogy el szokták felejteni az ibolyákat a gyöngyvirág évadján. A képviselő-választásoknál Petőfi megbukott a saját szülötte városában. A többször megdicsőített puszta nem tudott semmit lelkesült dalnokáról. Az a nép, melynek szabadságát kivívta, kudarccal kergette el a nemzet legfényesebb lángszellemét; s megválasztott helyette egy helyi notabilitást: akinek nem voltak ugyan érdemei; de volt tele pincéje a választás előtt s üres pincéje a választás után. S e győztes ellenfél azután még magán-becsületében is megsérté Petőfit, s mikor ő lovagias elégtételt kért tőle, azt megtagadta. És a képviselő-testület elnézte ennek e vesztegetést, a lovagiatlanságot és Petőfi az egész országban nem kapott egy választókerületet: amidőn még a jámbor egykönyvű Táncsicsnak is jutott mandátum.
S még itt nem volt a kiábrándulásnak vége. Ha mint politikai celebritások megbuktunk is, megmaradtunk költőknek. Tehát még azt is meg kellett érnünk, hogy mint költők is megbukjunk.
Márciustól kezdve az addig általam szerkesztett ,,Életképeket" együtt szerkesztettük Petőfivel. És a kettős szerkesztés mellett e lapnak azon félévi folyama valódi kincstárát képezi a magyar szépirodalomnak. Itt jelentek meg valamennyi irodalmi matador legszebb művei. Vörösmartytól a Szent ember, Arany Jánostól a Rodostói temető, - Rákóczyné, - a Rab lelkek, - a János pap országa, - az Álom és való, Petőfitől minden számban egy, néha két vers, Tompától vers és próza; - itt jelentek meg Gyulai Pál, Szász Károly, Tóth Endre, Tóth Kálmán, Lisznyai, Lévay, Bozzai, Jámbor Pál (a kritika által Petőfi fölé emelt, most már hozzá megtért rivális) legszebb költeményei; Garay János utolsó munkája. Ide írtak Vasvári, Szilágyi Sándor, Pap Gábor, Kalmár, Lázár Kálmán, Dobsa, Helfy, Roboz István; - a magyar humor képviselői: Lauka Gusztáv, Bernát Gáspár. Itt láttak napvilágot eddig cenzúrai tilalom által eltemetett művek Martinovics és társainak összeesküvése; magam is sokat írtam minden számba. Soha annyi szépirodalmi írója a nemzetnek egy kalap alatt nem volt; - hanem egy mulasztást ejtettünk: - elhagytuk a lap mellől a divatképet. - S az az egy divatkép lenyomta az egész magyar literatúra súlyát Petőfiével együtt. A legnagyobb erkölcsi diadal közepett megbuktunk anyagilag. A szabad sajtó dicső esztendejében a mi lapunk leszállt háromszáz előfizetőre; az első félévben, a cenzúra idejében, volt ezerötszáz, úgy hogy a kiadónk év végére felmondott mind a kettőnknek.
De ne fogjuk rá az elmaradt divatképre; a politika ölte meg a lapunkat, a mindent elnyelő Astaroth, a politika. Senkinek sem kellett költészet, szépirodalom többé.
Petőfi lelkét még ez sem törte meg. Ő missziójában hitt. Várta a nagy katasztrófát, mely őt egyszerre a nemzet élére fogja emelni. S e hitének volt alapja. A politikai fordulatok oly gyorsan és oly váratlanul következtek, egyik esemény úgy taposott a másik kígyófarkára, hogy a mai nap nagyságainak sohasem volt odaígérve a holnapi nap.
Egy napon, melyet augusztus 21-ikével jelölt meg a krónika, nevezetes megállópontja volt a magyar politikának: az országgyűlésen a felállítandó honvédseregről vitáztak. - A radikális ellenzék hevesen támadta meg a kormányt, olyan fényes nagy alakoknak, mint Kossuth, Batthyány Lajos, Széchenyi, a legszenvedélyesebb kifakadások ellen kellett magukat és álláspontjukat védelmezni: a meggyőződés teljes ékesszólásával. Soha parlamenti életben ennél izgalmasabb, soha kínosabb jelenetek nem fordultak elő. Hiszen mind a két fél egyformán szerette a hazáját! - Azoknak a nagy fenkölt alakoknak végre könyörögniök kellett, hogy hagyják abba a pártok a szenvedélyes harcot; mert így elvész maga a haza. - Ekkor aztán szavazásra került a sor. A magyar kormány túlnyomó többséggel győzött a radikálisok fölött. Azok között, akik a kormány mellett szavaztak, volt Vörösmarty is. (Neki juttatott helyet az országházban a nemzet.)
És Petőfi meg volt felőle győződve, hogy nem az országgyűlésben, hanem az országgyűlésen kívül van a nemzet közvéleménye. E közvélemény bizományosának tartotta magát.
Ekkor írta meg azt a verset. Én kértem előbb: majd tiltakoztam ellene, hogy azt a közös lapunkban kiadja. Mégis kiadta (kényszerű távollétem alatt). Ezen aztán úgy meghasonlottunk, hogy egész Budavára ostromáig nem jöttünk többet össze egymással. A százötven fontos argumentumok hoztak ismét össze. - Itt volt már a magyar hadsereg: olyan dicső alakban, amilyennek ő álmodta, ő követelte; de ő nem volt annak többé tagja: kényszerítették, holmi meg nem figyelt formaság miatt, hogy a kardbojtot a karddal együtt letegye. - Utolsó költeményeinek egyike Egy goromba tábornokhoz ide céloz. - S ez a ,,goromba tábornok" Petőfi haragjának tárgya, a szabadságharc egyik legünnepeltebb hőse volt: az akkor magyar hadügyér, Klapka György; s ha ezzel koccant össze Petőfi, kit híjon fel bírónak, amidőn a legfőbb bíró, a közvélemény, azt, akit ő bepanaszol, koszorúkkal halmozta el; annak a harci indulóját énekli utcán, mezőn, táborban; ő róla pedig azt kérdezi: ,,ki az a Petőfi?"
*
Petőfi halálát még most is homály födi. Három-négy szemtanú különféleképpen adja elő, amit felőle biztosan tudni vél.
De növeli ezt a homályt még a kielégítetlen kérdések egész raja, melyet a gyászvégzet előzményei támasztanak az érdeklődőben, aki azon időket együtt nem élte át velünk.
Én, aki magam is benne voltam a rettenetes áramlatban, talán tudok némi világot támasztani a kétségek körül.
Miért kellett a végnapokban Petőfinek a csatatérre menni? Fegyvertelenül, paripa nélkül? senkihez nem tartozva? A küzdelem, az önvédelem lehetségét előre kizárva? S elvetve magától még a menekülés lehetőségét is, vesztett csata esetére?
Hogy nem tartották vissza e végzetbe rohanástul nejének ölelő karjai, kis gyermekének repeső kezei?
Mindezt csak az akkor érzett lelkiállapot magyarázhatja meg.
       
Hihető, hogy őt is abba a közös sírba temették, melyben 134 honvéd alussza örök álmát: a segesvári ütközet áldozatai. Éppen úgy, mint ahogy tömeghullasírba temették Schillert és Mozartot.
Emlék nem jelöli sírhalmát.
Az e csatában elesett Szkariatin orosz tábornoknak pompás síremlék van emelve: a honvédekre még nem került a sor, akik hazájuk szabadságát védték.
Schillert, a németek legkedvesebb költőjét, tizenhat év múlva halála után jutott eszébe honfitársainak, hamvaiban felkeresni; Goethe volt az, aki a koponyák közül egyben ráismerni vélt porrá lett barátjának maradványára. Annak emeltek aztán pompás síremléket.
Petőfi sírja fölött már negyvenkét év tövisbozótja burjánzik: talán lehetne, amíg kortársai közül él egy, kiválasztatni vele a fehéregyházi sírveremből azt a koponyát, melynek emlékkövet emeljen a magyar nemzet?
*
(Petőfi szobránál.) Aki Petőfi költeményeit végigolvasta, az egyúttal a legszebb regényt olvasta el. - Regényt, melyhez merész fantáziában mérhetőt költő ki nem gondolt soha: olyan regényt, mely kezdetétől végeig a legideálisabb szférákban folyik le és amellett a valódi, átélt, átérzett igazságon alapszik. Mekkora út és milyen merész pálya! az útvesztett kóborló nyomorától a megdicsőülésig. Élete változatos viszontagságaiból szóló dalaiban, tájleírásainak hangulatában ott találjuk a legemberibb realizmust, míg eszméi, vágyai az elérhetlenül magas ideál után törnek. És realizmusa ment a frivolitástól, hevülete az erotikumtól, föllengése a hamis pátosztul. Egy kiváló magas lélek története ez, aki élt azért, ami eszménye volt: el tudta azt érni, s midőn elveszté, maga is együtt veszett el vele.
Mikor Petőfi ércszobrát - szemben a királyi várpalotával lelepleztük, akkor mondám ezen szavakat:
Nem volt már se kard, se lant. Azt dalolta egykor: ,,A szerelem mindent pótol s a szerelmet nem pótolja semmi." - Pótolta-e?
S közelgett az idő, hogy nem lett se haza, se nemzet, se szabadság.
Volt egy ember, aki Petőfit úgy szerette, mint fiát: Bem tábornok, Erdély visszahódítója: ahhoz tért vissza; nem harcolni már, hanem csak halálküldetését beváltani. Hisz a kardját is elajándékozta másnak: azt a híres tenyérnyi széles pallost, amit ő maga guillotine-nak nevezett. A döntő ütközetet a csatatéren nézte végig Segesvárnál, - fegyvertelenül.
Az a bolond kozák, aki Petőfit leszúrta, egy egész templomot ölt meg, tele istenséggel.
Magyarország elbukásával Petőfinek az élete be volt fejezve. Utolsó költeményének címe: Szörnyű idők! S amit elmond, azzal végzi: vajjon, aki ezt a történetet hallja, nem veszi-e egy őrült, rémülésteli zavart ész meséjének? A halált nem félte soha; de egy költeményében azt írja: ,,Oh, de ez a börtön, ettől félek!" Ahonnan mások megőszülve jöttek ki, ő onnan megőrülve jött volna elő.
Jól járt, hogy meghalt! Dicső halála volt! Szép kezdete a halhatatlanságnak. Mi, akik megmaradtunk, mentül tovább húzzuk az idők terhét, folyvást kisebbek leszünk, míg az ő alakja, mentül távolabbra halad az időben, annál magasabbra nő fel.
Jól történt, hogy porait szétszórták a szelek; így minden magyarnak jut belőle egy porszem, s minden porszemében él a hazaszeretet és a szabadság.
Én azt hiszem, hogy ő maga is jelen van itten!
A szellemnek ott kell lakni a szoborban, melyet az igazságosztó utókor nevének megörökítésére emelt.
Ez a szobor lát, érez és gondolkozik.
S a szellemek igazságosak: világosan látnak s szenvedély nélkül ítélnek.
Láthatja ez érző, gondolkodó szobor, mi történt azóta, hogy szelleme poraitól megvált.
A népszabadság, melyet ő még mint gyémántot keresett és megtalálva, annak tartogatott: ma már közönséges hasznos úttöltő kavics, félthetetlen, elveszthetetlen.
Láthatja Budapestet, s ítélhet felőle, hová emelkedett az a város, melyről ő egykor oly tréfásan énekelt.
Láthatja, hogy amit Vasúton írt dalában ábrándul óhajtott, hogy Magyarország át legyen hálózva száz vasúttal: íme beteljesült. ,,Ha nincs elég vasatok, törjétek össze láncaitokat s lesz elég." Ez is megvan: nincsenek láncok.
Láthatja, hogy a honvédsereg újra fennáll: erőben, hazaszeretetben a régivel versenyző, hogy Magyarország soha eddig nem bírt erejében áll a jövendők feladatai előtt.
Láthatja, hogy van erős pártküzdelem; de valamennyi párt csak a nemzet jólétének, hatalmának öregbítésében versenyez; különbség közöttük csak a cél felé haladás időmértéke.
Láthatja, hogy van szabad sajtó, egész légiójával a szellem harcosainak, s az olvasóközönség száma - tábor: egész ország! S a harcosok között nincs egy magyar sem, ki ne a szabadságot, a felvilágosodást, a haza nagyságát követelné; ha volna, nem lenne, aki olvassa.
Láthatja, hogy szépirodalom, tudomány, művészet, technika, ipar és kereskedelem mind úgy kifejlődött; olyan polcra hágott, hogy Magyarországnak nem kell többé könyörögni az elfoglalt helyért a művelt világban.
És láthatja, hogy az, amit kincsül hagyott hátra: lánglelke művei százezernyi számban vannak elterjedve széles e hazában s otthon vannak a főúr dísztermének mozaik asztalán, éppen úgy, mint a földműves mestergerendáján. - Szárnyaik is nőttek: berepülték már a kerek föld világát. - Az a német nemzet, kivel annyi viszálya volt, - maga nyitott utat szellemkincseinek a széles világba; angolok, franciák, olaszok és svédek, lengyelek, spanyolok világot gyújtottak nála; Petőfi versei átmentek az óceánon az újvilágba, meglátogatták Japánt és Kínát s mint a nap, úgy tértek vissza kelet égalja felől. - És minden földön, amit bejártak, hirdették a magyar dicsőségét.
És nem hiába hirdették, azt is jól láthatja.
És még egyet láthat.
Azt, hogy ,,van még egy népeitől szeretett és népeit szerető király, s az Magyarországé".
S aztán hallgathatja, mit suttog fülébe a korszellem nemtője.
Hogy minden haladni fog előre a magasság, a tökéletesség felé. Beszélni fog neki a jövendőnek olyan titkairól, miktől még a szobor szívének is meg kell dobbannia.
Jönnek még idők, amikor ennek a szobornak érckeble úgy megtelik gyönyörrel, hogy annak hőségétől a szobor izzóvá lesz s világítani fog az éjszakában!
A hazaszeretetnek, a szabadságnak zsoltára ez a könyv, melynek címe: ,,Petőfi költeményei."
[1892]

[1] Jegyzet. Ne várjon tőlem az olvasó e cím alatt se rendszeres élettörténetet, se érdekes adathalmazt, se didaktikus esztétikai ismertetést. Petőfi életírását egész tökéletességében feltalálhatja Fischer Sándor művében, az adat-gyűjteményt a Ferenczi Zoltán nagy szorgalommal és ismerettel szerkesztett Petőfi Múzeumában; míg az esztétikai elemzés tekintetében Gyulai Pál szószéki elődásaiban Petőfi egész költői egyénisége a legtisztább felfogással és a legtanulságosabb modorban van feltüntetve. - Mindezen nagybecsű irodalmi munkálatok ugyan nekem is rendelkezésemre álltak; de azoknak e helyütt felhasználásától eltilt mindenekfelett a tér korlátoltsága és még annál jobban a saját tehetségem korlátoltsága. Én azt, amit saját lelkemben megtalálok, elő tudom adni; de három idegen ész művéből egy negyediket összealkotni: ehhez nem értek. Én csak azt írom meg, hogy milyennek ismertem én Petőfit; milyennek azt a korszakot, amelyben ő élt; s hogyan töltötte ő be azt a helyet, melyet a korszellem számára kiszabott?
[2] Miért nem tesz az Isten egy csudát.
Változtatná borrá a Tiszát.
Hadd lennék én akkor a Duna:
Hogy a Tisza belém omlana.
Erre a versére Petőfinek azt a kritikát írta volt a titeli rektor, hogy ,,De édes Petőfi, nem kapnál te abból semmit; mert mi titeliek elejbe fekünnénk a Tiszának s kiinnánk az utolsó cseppig!"
[3] Hogy minők voltak a honoráriumok Petőfi idejében, azokra nézve nehány adatot följegyeztem: a Helység kalapácsáért kapott 40 forintot, a János vitézért már 100-at. Az összes költeményei első egy kötetes kiadásának a tiszteletdíja volt 500 forint. Ezt adta át a szegény sorsra jutott szülőinek.
[4] Egynek kivételével: Obernyik Károly megtartá a fogadalmat s az év végéig nem közlött semmi költeményt s akkor elváltan egy másik laphoz szegődött. A ,,tizek" voltak: Petőfi, Pálffy, Pákh, Degré, Bérczy, Lisznyai, Kerényi, Tompa, Obernyik és Jókai. - Arany később lépett be. Tompa mind a két lapba dolgozott s ezen kezdődött a meghasonlása Petőfivel.









Jókai Mór: Írói arcképek


PETŐFI SÁNDOR
Hazánk egyik legnagyobb költőjének arcképét adjuk ím át t. olvasóinknak. Rövid, alig tíz évig tartott írói pályáján Petőfi oly nevet vívott ki magának, melyet nemcsak a hazában nem fognak soha elfeledni, de amiről megemleget bennünket a külföld is s tartósabb bizonyságát látandja benne a magyar nép nemes lelkületének a történet bármelyik lapjánál.
Petőfi szegény szülőktől született a Kis-Kunság egyik városában, kik fiuknak mégis a legtisztesebb nevelést adták, elküldték őt főiskolákra tanulni, hol Petőfi mindenütt a legszebb előmeneteleket tette.
Azonban nemsokára valami ábrándos bujdosási vágy ébredt fel benne, elhagyta iskoláit, elébb vándorszínész, később katona lett.
Már katona korában emlegetik róla, hogy az őrálláson, mikor egyedül volt, azzal töltötte idejét, hogy elővette Horatiust és szavalt belőle s a faköpönyeget teleírta versekkel.
Betegsége miatt a katonaságból elbocsáták, ismét visszatért a tudományos pályára s Pápán folytatta iskoláit. Itt írta legelső figyelmet érdemlő verseit, melyek közül az első még diák korában kijött az ,,Athenaeum" című szépirodalmi lapban; még akkor Petrovics névvel írta alá magát.
A komoly tudományok azonban nem sokáig bírták őt lekötve tartani; újra színész lett, bejárta Kecskeméttől Debrecenig a kisebb színpadokat, sokat szenvedett, éhezett. Hajh, sok olyan helyen, ahol akkor éhezve járt, tejben-vajban fürösztenék most! Nagy osztályrésze volt a színészet nyomorúságából s kevés a dicsőségéből, míg végre jó sorsa és saját óhajtása Pestre vezérlette, hol a minden költők édesatyja V * * * * felismerve benne a nagyszerű költői tehetséget, pártolás alá vette s kieszközlé, hogy a ,,Nemzeti Kör" kiadja Petőfi számos verseit egy kötetben.
E versek megjelentével azután meg volt Petőfi híre alapítva s többé pártfogásra nem volt szüksége.
A sajtó vezetőinek egyike, Vahot Imre, éppen akkor megindított Divatlapjához felkérte őt szerkesztőtársnak s Petőfi népszerű versei rövid időn nagy közönséget szereztek e különben is jó, hazafias irányzatú lapnak.
Később Petőfi az Életképek című divatlapnak áldozá munkásságát s mindenütt meglátszott a közönség irántai szeretete, mert azon vállalatok, amikbe ő kizárólag dolgozott, rendesen annyi előfizetővel bírtak, mint mostani divatlapjaink együttvéve.
Eközben több önálló művet is írt, mint János vitéz, Helység kalapácsa és versgyűjteményeket: Cipruslombok, Szerelem gyöngyei cím alatt. Az első cím alatti (Cipruslombok) egy ifjú elholt leánykához van írva, s én itt találom Petőfi költészetét legmagasabbnak. Szerelmes versei mindent fölülmúlnak érzés és gyöngéd szenvedély dolgában, ami e nemben nyelvünkön olvasható. Népdalai annyira híven vannak a nép kedélyéből merítve, hogy maga a nagy népdal-búvár Erdélyi János is nép ajkiról vett dalok gyanánt szedte fel azokat gyűjteményébe. Leíró költeményei, mikben a pusztákat, az omladozott csárdákat rajzolja, a legragyogóbb képzeletről tesznek tanúbizonyságot.
Mindezen munkák pedig kisebb és nagyobb alakú gyűjteményekben együtt kaphatók könyvárusainknál s bírásuk mindenkire nézve valódi szellemi kincs.
Petőfi legszebb verseit Szendrei Júliához írta, akit nőül is vett, s kitől egy fia van, apjának szakasztott hasonmása. Bár költői szellemét is örökbe hagyta volna rá.
A lánglelkű költő korán elhalt. Senki sem tudja, hol és mikor. Elveszett; - mint Romulusról mondák, elragadták őt az égbe.
Sokan kétségbe vonják halálát, én többé nem kételkedem rajta; ha élne, mi tartóztathatná őt vissza, hogy legalább megszólaljon? Azon versek, mik újabb időkben megjelentek tőle, mind régibb szerzeményei, mikhez a szerkesztők okkal-móddal jutottak. Nem énekel ő többé élő hangokon.
Petőfi halvány, kifejezésteljes arccal bírt; erős haja dacosan felállt az ég felé, szemei vad, szilaj tűzzel villogtak, úgy hogy első tekintetre inkább visszataszított, mint vonzott. Jellemében állhatatos, kevéssé hajtható volt; könnyen haragudott és nehezen békült, az iránt, akit szeretett, határtalanul önfeláldozó, de egyszersmind határtalanul követelő is tudott lenni. Viseletében szerette a különöst, a rendkívülit, s vágyai mindig nagyobbak voltak, mint elért dicsősége.
Benne irodalmunk egyik legfényesebb csillaga hunyt el. Egyhirtelen meg sem lehet azt mondani, mit veszténk el benne; csak amint mindig jobban halad egyik év a másik után madárlátta sírja felett: úgy tűnik fel egyenkint, hogy hány helyen nincsen Petőfi?...
[1856]









Jókai Mór: Írói arcképek


PETŐFI
Most ötven éve született.
És nemsokára huszonöt éve lesz, hogy meghalt.
Ma szelleme aranymenyegzőjét üljük, jövő évben az ezüstmenyegzőjét egy halhatlanná lett halottnak.
Miről beszéljünk ma?
Arról-e, hogy milyen jókor született? vagy arról, hogy milyen jókor halt meg? vagy arról, hogy még most is él?
Minden nagy ember fölött tartott emlékbeszédnél két nevezetes mondás jut eszembe - és lehangol.
Az egyiket Byron mondta valami Huxley nevű kommentátornak, mikor az Shelley felett emlékbeszédet tartott: ,,a parentáció szép volt: de jobb szerettem volna, ha Shelley tartotta volna azt Huxley felett."
A másikat Eötvös mondta nekem, mikor egy nagy halottat kísértünk ki a temetőbe: ,,látod, milyen rossz az emberi szív: most arra gondolunk, te is, én is: szegény barátom! kár, hogy e balsors érte; de jó az Isten, hogy nem én rám mérte azt."
Az utódok emlékbeszéde a halhatatlanok felett olyan, mint a napfogyatkozás. A sötét test bizonyítja, hogy ő egészen be tudja takarni a fénylőt.
Petőfi annak a kornak a szülötte volt, mely mint fényes emlék élni fog örökké, mint fényes remény soha többé, mely a magyar nemzetet új életre költé; mint új életre ébreszté Petőfi a magyar költészetet.
Amint az a kor be volt fejezve, vége volt az ő küldetésének is. Csillaga nem várta be, míg beborul az ég, lefutott teljes fényében s nem látta senki, hová esett le? De mikor szétpattant az a meteor, mindenkinek jutott egy szikra a csillagtűzből, s szikrái világítanak még most is elszórva az egész földön, minden nemzet előtt.
Mikor meghalt, vérét hagyta a hazának, lelkét az emberiségnek, s midőn hazája el volt temetve, az ő szelleme tiltakozott az egész világ előtt nemzetének koporsófödele ellen.
Az ilyen halál méltó volt az ilyen élethez. Kezdetnek is szép a halhatatlansághoz.
A külföld a magyar nemzetet látja Petőfi költeményeiben. A lelkesült, - a szabadságért vágyó, - a lángszívű, - őszinte, testvérszerető, - ellenségverő magyar nemzetet! - A költő verseiben.
Oh mi jókor történt halála!
Az utókor, az új nemzedék megleli Petőfi műveiben a delejes összeköttetést a múlt idők eszméivel s talán hevül is azoknál; ámbár a koreszméket kifejező költeményeinek némelyike az új kor gyermekeinél inkább csak éget már, mint gyújt. De mindaz műveiben, ami tisztán emberi, mindaz, ami szívbeli érzést fejez ki, oly véghetetlen nagy, oly elragadó szép, oly bűvösen melegítő, hogy azt érezni fogjátok mindig, amíg emberek lesztek, ha nem lesztek is már magyarok. Azok megannyi élő emberalakok, kikben az olympi istenek fehér vére, az ,,ichor" lüktet.
Van e szerelmi dalok közt két igen szép költemény, mely együtt Petőfi életében egy szép románcot képez. Az egyiknek ez a refrénje: ,,Csak tégedet ne ismernélek!" A másodiknak pedig ez a kezdete: ,,Élet, halál... nekem már mindegy!"
A költő ott felejtette lelkét egy szép ifjú leány arcán, kit mindennap bámult a színházban. Hanem a szép hölgy páholyban ült: gazdag magyar bankár leánya volt, ki őt észre sem vette tán. A költő pedig büszke volt és szerelmes. Bátran odament a gazdag bankárhoz s megmondá neki, hogy ő Petőfi, költő, semmi más; hanem azért szép leányába szerelmes, s azt nőül akarja venni.
A bankár derék magyar ember volt - és okos ember. Azt felelte a költőnek: ,,Én önt jól ismerem és becsülöm; de leányom szívével ő maga rendelkezik; látogassa ön meg házunkat, s ha leányom hajlamát megnyerheti, én nem tagadom meg beleegyezésemet."
Petőfi ezzel le volt fegyverezve. Ha akadályt talál maga előtt, szenvedélye vagy azt, vagy őt törte volna össze; de amint ily finomul a rendes polgári perútra lett utasítva, elmosolyodott s többé nem kínozta szívét a szép delnő bámulásával.
Első ideálja, a bájos bankárleány, aztán egy más kitűnő magyar tudóshoz ment nőül; ki szinte világhírt szerzett azóta nevének, mint legtöbbet emlegetett magyar államférfi és finanszié. Jól járt vele. Mostani férjének fényes palotája van; - hajdani kísérőjének pedig még csak sírhalma sincsen.
Semmije sincsen, senkije sincsen már e földön.
Apát, anyát, nőt, gyermeket, mind elvitt magával oda, ahol ő lakik.
Ha élne még, hogy állna most itt a világon egyedül! Mennyire egyedül!
Mégis jókor halt meg.
Sírját nem ismerjük, emlékszobra nincsen, társulat nem viseli nevét, - vándoroljunk el azon mauzóleumhoz, melyet önmaga emelt magának, műveihez, s azokból megtudjuk, hogy milyen jókor született, milyen jókor halt meg, milyen halhatatlan lett... Többet nem tudok mondani Petőfiről.
       
Hát nem volt-e igaza Byronnak? Nem volt-e igaza Eötvösnek?
[1873]









Jókai Mór: Írói arcképek


PETŐFI KOLTÓN
Hogy milyen szép fiatal emberek voltunk akkor, amikor legelőször összetalálkoztunk s milyen szép öreg emberek lettünk, most mikor utoljára találkozánk, arról jobb, ha nem beszélünk nagyon sokat. Harminc év időköz! Az alatt én irtam, ő meg csinálta a regényeket: s biz ebbe egy kicsit megkopott a fejünk - kivülről. De merje valaki azt állitani, hogy a szivünk nem olyan meleg most is, mint akkor volt!
Ismerőseim között öt Teleki Sándor van, akik magukat a közéletben ,,legidősb, idősb, ifjabb, legifjabb legeslegifjabb" előcimekkel készülnek megkülönböztetni, (mindnyájan egy főuri család tagjai lévén), s ezek közül a nagyobb részre egyéb magas hivatásokon kivül, mulhatlanul a kálvinista kurátor, koadjutorkurator és főkurator dignitásai várakoznak: egyedül az én legkedvesebb barátom a római katolikus közöttük. Aminek ismét igen regényes története van: ami ide illik hors d'oeuvrenek.
Mária Terézia uralkodása alatt Sándornak egyik őse Kővárvidék főkapitánya volt, s mint a többi Telekiek, református. Azon időben szerfelett elszaporodtak azon a vidéken a marhalopások, ugy, hogy a főkapitány kénytelen volt a statáriumot kihirdetni a tolvajok ellen keményen megrendelve, hogy akárkit tetten kapnak, ott, ahol elérik, azonnal felakasszák. Egyszer aztán a perzekútoroknak elárulá egy kém, hogy egy faluban, éjszaka, a templomban vágják le a lopott tulkot. A tettenkapott három férfi volt: a pópa, a dászkál és a harangozó, akik éppen akkor darabolták széllyel az orzott szarvasmarhát. A szolgabiró a főkapitány rendeletét betü szerinti értelemben vette: a pópát felakasztatta az oltárra, a dászkált a kórusra, harangozót pedig a haranglábra. Ez persze flagrans templom-fertőztetési tény volt s lett belőle nagy harc, háború; a főkapitánynak a feje körül járt a veszély, amiből csak az által menekülhetett meg, hogy egy jó akaró intés következtében katolikussá lett. Dicső királynőnk buzgó katolika volt s a megtérők iránt mindig kegyelmet gyakorolt. Így lett ez a Teleki-ág római katolikussá. A megszentségtelenitett templomot természetesen ujra beszentelték s a nép kegyelet odafesteté a falára az istentelen szolgabirót, amint azt az ördögök tüzes vasvillákkal szurkálva kényszeritik a gyehenna égő szurokkatlanába alámerülni. - Hála a haladó korszellemnek: mai nap már mind a pópák, mind a szolgabirák sokkal miveltebbek, hogysem ilyen legendára szolgáltatnának alkalmat. - Az emlitett templomot nem rég árverezték el: ami szokás ezen a vidéken; ha egy uj templomot épitenek, a régit eladják, s azt Sándor vette meg fiui kegyeletből s derék, vastag palánkjait ereklyéül, uj kastélya verandájába és lépcső-tornácába épitteté be. Most is van két ilyen ódon templom eladó e környéken: áruk ötven-hatvan forint között váltakozik.
Erős tanulmány volna egy biographia irónak Teleki Sándor viselt dolgait megirni a continensen, ki együtt élt, mulatott és harcolt a földrész minden mivelt és barbár nemzeteivel, türte a dicsőséget, s kereste a bajt, járt ágyutüzön, tengerviharon s hitelező csordán keresztül sértelenül, jó barátja volt Victor Hugónak, a két Dumas-nak, Lisztnek, Petőfinek s századunk egyéb versiró, éneklő, muzsikáló, képfestő és szoborfaragó hirnevesseinek, segitett Garibaldinak országokat hóditani s más nagy embereknek légvárakat épiteni; értekezett királyokkal és császárokkal Magyarország sorsa felől s lelkesedett földönfutókkal és poetákkal a népszabadságért; tele szedte a mellét érdemrendekkel, azért, hogy azokat ne viselje, s bejárta egész Európát azért, hogy felfedezze, milyen szép kilátás van a költői dombról a kis ,,Buba" szőke feje fölött átnézve? (Legkisebb leánykájának, Blankának, a kényneve ez.)
Itt lakik most Teleki Sándor egész éven át, vagy Kolozsvárott, édesanyjánál, a hajdankori jó világbóli nemes nők méltó példányképénél, kit most is gyermeki szeretete egész rajongásával övez körül. Mert nincsen tárgy, melyen kedélyünk keserüsége rozsdát ne hagyjon egyszer; még a hazára is mondunk néha, magunknak még jobban fájó, gunyt; de az anyára soha sem. Az felségesebb, mint a császár és szentségesebb, mint a pápa!
Meg is van fizetve a sorstól Sándornak az anyai szeretetért - kedves gyermekeiben. Azt, hogy gyermekek szülőiket szerették, mindennapi látvány; de ahogy ezek ,,egymást" szeretik, az valami ideális tünemény. Ha a ,,Muszti" (Sándor) nem eszik valamiből az asztalnál, akkor a ,,Buba" sem eszik. És valamennyi olyan engedelmes, - mint egy jó katona. Nem kell azokra kiabálni soha. Az igaz, hogy áldott jó anyjuk van (első francia nő, kit szépen magyarul beszélni hallottam) aki, a többek között, még nem varratott gyermekei számára szabóval semmit, minden öltönyüket saját keze készité, s valamennyinek dajkája, nevelőnéje maga volt: magas míveltségü szép lélek.
A koltói kastély, európai fogalmakkal mérve is, nevezetes egy hely. Múzeumot, mely engemet jobban érdekelt volna, mint ami itt van összegyüjtve, még nem futottam végig.
A legelső belépésnél meglepnek a nagybecsü olajfestmények, amikkel a termek falai tetőtül-talpig fedve vannak. Bronzino, Salerno Andrea, Guido Reni, Gerardo de la Nosse, Salvator Rosa, Artemisi, Gentileschi, Giordano Luca, (üveg-festő) Pauli, Ribeyras, Solimene, Marko, Velasquez, Murillo, Tiepulo, Delamonica, Pagliano, Palini, és számtalan más nagy mesterek remekmüvei, miket Teleki Sándor széles e világon barangoltában hol zsibvásáron potom árért, hol drága pénzen összeszerzett; némelyik baráti ajándék a müvész sajátkezü felajánlásával. Amikhez méltó társul csatlakozik a nagyszerü aquarelle-gyüjtemény, azok között a költő Hugó Victornak több megragadó, többnyire zivataros, kisértetes tájakat ábrázoló, tussal és veressel festett képe, egy cica család a ,,macska Rafaeltől." - Régiségek, miknek értékét hajdani birtokosaik neve ezerszeresiti: költők, müvészek és fejedelmek emlékei, fegyverek emlékezetes harcokból, letört darabok nevezetes bitófákból, Garibaldi legelső mankója, melyen bicegett az aspremontei ,,köszönöm szépen" után; gyüjtemények okiratokból, unicumokból, miknek ára nincsen; fénykép-albumok a politikai és szellemi nagyság matadorainak arcképeivel, s ellátva emlékmondataikkal s minden albumlap körül Hugo Victor glossázó festménykerete: mintha Rafael festményéhez Benvenuto Cellini vésett volna rámát! E mükincsek sorát kiegészitik az ó-kori majolicák, porcelánok, s amit még Pulszky is irigyel a költői kastélytól: egy páratlan szépségű préselt bőr gyüjteményt (spanyolmór eredetü) amit Teleki font számra vett meg egy szatócs boltjában, ki abból éppen papucsokat készült szabni.
Ha hire futamodnék a világban, hogy minő systematice rendezett gyüjteménye lakik a koltói házban a világhirű ritkaságoknak, az képes volna egy angolt ruinálni, vagy (minthogy ezek pénzért nem eladók) betörővé tenni.
Úgy látszik, hogy másokra is volt már ily hatása a műkedvelői szenvedélynek, s itt egy pillanatra ismét vissza kell térnem két szamosujvári hősre, akiket előbbi levelemben emlitettem.
Egy délben négy, úriasan öltözött férfi hajtott keresztül a nagybányai kövezeten, s ott egyik lovukról két patkó leesett. Kénytelenek voltak a kovács előtt megállani s a lovat ujra megvasaltatni. Az egyik utazó, arcvonásairól, felismerhetőleg zsidó volt. S ez a jelleg rá nézve nagy baj okozója lett. Mert az a nap, épen szombatnap volt. A kovácsmester úgy okoskodott: ,,Zsidó nem szokott szombaton utazni, ezt bizonyosan kergetik." S rögtön hirt adott Kakas uramnak, a pandúrhadnagynak s maga visszatartá az utazókat addig, mig a pandurok megérkeztek. Akkor aztán mind a négy utast, kik úgy el voltak látva mindennemü fegyverekkel, mintha csak betegápolóknak készülnének Szerbiába, lefegyverezték és elfogták. A főember, kire a Kakas uram rögtön ráismert, volt a hirhedett Farkas Béni. Innen maradt fenn a ,,Kakas fogta Farkast." A rablókat rögtön bezárták, s a börtön-ajtó elé a derék bányászokat állitották fel, azzal az utasitással, hogy ha a foglyok künn maradt cinkosai feltalálnák gyujtani a várost, hogy főnökeiket a vésztüzben kiszabaditsák, hát csak löjék mind a négyet agyon. Az elővigyázat használt, s ez alatt a négy foglyot legelébb is a photograph elé állitották és lefényképeztették. E fényképek egy példánya jutott az éppen akkor Nagy-Bányán időző Teleki Sándornak is. (Nagy-Bánya Koltóhoz egy órányira fekszik). Amint hazaért, az egész rablótörténetről nem szólt semmit; hanem az asztalnál előmutatja a hozott arcképet s kérdezi, hogy mit gondolnak, ki ez az alak?
Hát egyszerre ráismertek mindannyian.
,,Ez az az úr!"
,,Ez az a lengyel gróf!"
,,Ez az a bácsi."
,,Micsoda ur? lengyel gróf? bácsi?" kérdi Teleki elhüledezve.
Akkor mondják el aztán neki, hogy tegnap este hajtatott be ide ez az úr: azt mondta, hogy ő lengyel gróf, egy ősi ékszert akar kijátszani egy menekült család felsegélésére, s miután megtudta, hogy a háziur nincs itthon, kézen fogta a legkisebb Teleki fiucskát s azzal körülvezetteté magát a szobákban; megszemlélte a műremekeket; mondá, hogy azok iránt ő is nagy előszeretettel viseltetik, s miután mindent jól megvizsgált, megköszönte a szives fogadást, megitta a borát s eltávozott.
Ez a ,,lengyel bácsi" volt az egyik elfogott rabló; nem ugyan a rettenetes Farkas Béni maga; csak a jámbor Krokmanlik, ki szintén nagyszámu rablógyilkosságot követett ugyan el; de legalább elég udvarias volt azokat bevallani.
Ez az útjuk a koltói kastélynak szólt volna, ha futtában meg nem csipi a Kakas a Farkast.
Koltó mükincsei nagybecsüek a müértőre nézve; gazdája kedves nekem, a régi jó barátnak; de a magyarra és az irodalmárra nézve legnevezetesebb Koltó, mint Petőfi legboldogabb napjainak fészke.
Közlendő rajzomon az a kinyitott redőnyü ablak jelöli azt a szobát, melyben ő múzsájával és feleségével legédesebb napjait élte. Akkor még vadszőlő futotta be körös-körül ezeket a falakat egész a tetőig. A házi ur bujdosása alatt vetkőztették le a falakat is; akik ellenségei minden költészetnek.
Ugyanabba a szobába szállásolt be engem is a közös jó barát; ott aludtam én is abban az alkovenben, mely Petőfi szentélye volt egykor. A hosszu, mély szobának háttere altató árnyék, mig elöl két szöglet-ablak vet kettős világot az asztalra, melynél a költő ábrándjai fény alakját megörökité. A falakon fegyverek: Teleki Sándor valamennyi kardja, miket különböző országok hadseregében viselt - és müvészi képek: az alcoven-bolthajtás élén Delamonica ecsetjéből Teleki Sándor genialisan tréfás torzképe. Az egyik ablakból a mármarosi havasokra látni, hol a fernezelyi völgyből felszáll az ércolvasztók füstje, s a hegy lábánál Felsőbánya kettős tornya ragyog.
Petőfi két évben volt itt egymásután házassága előtt. A barátság, a vendégszeretet, s a politikai izgalom köté őt le e vidékhez.
Koltó körül őserdők terülnek gyönyörűn mivelve, (fájuk a legszebb dongáknak használtatik fel). Nagy-Bánya felé regényes-hegy láncolat, megannyi dombordad hegy egy tömör csoporttá egymásfölé rakva. A hegyeket szelid gesztenyeerdők fedik s ez erdőknek már medve és vadkan a lakója, s történeti multja Dénes nádor elzüllött fiának: a Pintye Gligor rabló-név alatt ismeretes kalandhősnek szikla-emlékeit mutogatja. Ez volt kedvenc mulatóhelye Petőfinek. A nagybányaiak most is a bálványozásig menő szeretettel emlékeznek a költőrül ki sokáig mulatott közöttük, s minden ereklyéjét hiven őrzik.
A koltói múzeum sok levelét tartogatja a költőnek, miket Teleki Sándorhoz irt Pestről, s aztán Bernát Gazsihoz Koltóról, (miket az agg humorista végrendeletében Telekinek hagyományozott) s e levelek némelyike édes világot vet a költő akkori élményeire, miket egyes részletekkel én is ki tudok egésziteni: emlékszem a levelek keletkeztének okára s mihelyt Teleki Sándor barátom azon szeretetreméltó igéretét beváltja, hogy a Petőfi-adatokat saját jegyzéseivel megvilágitva, megküldi nekem, igen érdekes járulékot fogok a Petőfi életiróknak nyujthatni azokban.
Már pedig, hogy Teleki Sándor mennyire teljesiteni szokta azt, amit barátainak megigér, azt egy intermezzóval bebizonyitom. A Petőfi-szobában áll egy kályha, melynek a tetőzetén meglepett a genialis compositió. A majolica-mü alján a phőnix lángot gyüjt szárnyaival s a tetején jegesmedve mászik elő a barlangból kifűtve. A nekem nagyon megtetszett müvet lerajzoltam albumomba; Teleki Sándor rajta kapott: ,,soh se vesződjél vele, monda: elküldöm én neked azt a tetőzetet." Azt hittem, hogy tréfál; hisz a vendége kedvéért csak nem szedi szét az ember a kályháját, ha még olyan szivesen látja is. Dehogy nem szedi szét! - Mire hazaértem, már itt volt a majolica párkánymü. - Itt lesznek a Petőfi-adatok is!
Addig is, mig a leggenialisabb toll után közölhetném a Petőfire vonatkozó legérdekesebb epizódokat - csupán emlékül feljegyzem azoknak vázlatait.
Legelső idejövelével megragadta Petőfit a baráti rokonszenv, a gyönyörű táj és a politikai izgalmas élet; ahogy ezt minden levele tanusitja.
,,Ez a három hét, amit itt töltöttem, testvérek között is megér három menyországot." azt irta hozzám egy levelében Nagy-Bányáról. - Egy más barátjához Nagy-Bányára irt levelében azt mondja: ,,minthogy megirtam, hogy ott legyek eltemetve, ahol születtem, az alföldi rónán, ha úgy találnék elhalni, hogy oda nem vihetnének, hozzatok akkor ide: itt temessetek el."
A politikai mozgalmak közepett egy küzdelmes vármegyegyülés előtt a szathmári casinóban Teleki Sándor kértére mondott Petőfi egy toasztot, mely leirhatlan lelkesedésre ragadt mindenkit. Később egy hirre kapott költeménye vált e toasztból.
Egy más költeményt is hagyott itt, aminek a tárgya egy szegény cigány legény népballadai története.
A cigány kocsis volt egy falusi uzsorásnál, kit egyszer valamelyik adósa, akit exequálni készült, agyon akart lőni. A hű cseléd odavetette magát gazdája elé s a lövést saját mellével fogta fel. Nem halt bele, kigyógyult. Mikor a kórházból kikerült, felkereste gazdáját, akinek életét megmenté, hogy szolgálatát folytassa. A szivtelen uzsorás azt mondta neki, hogy ő beteges embert nem fogadhat házához ingyenélőnek s elkergette magátul. Hol talált volna aztán a szegény cigány másutt menedéket, mint Teleki Sándornál? Az befogadta őt fölösleges lovásznak. Ez a legény tanitotta Petőfit lovagolni. Véletlen baleset következtében a cigány legénynek régi sebe kiujult s belehalt. Petőfi nagyon szerette a fiut s balsorsáról egy szép románcot irt, s ezt ott hagyta Koltón. Ez a románc Petőfi kiadatlan költeményei közé tartozik.
Ez időben Petőfi költői lelkesedése sokszor fellobbant a cigányokért. Azok közé tartozott a szép Pila Aniko is, akinek lángoló fekete szemeiről, piciny kezeiről és lábairól sokat beszélhetnének azok a lepkék, melyek egy este a koltói ház szöglet-ablakából alá szállongtak.
Petőfi sajátszerü heves jellem volt: büszke és sértékeny, igazi népembere a magánál kisebbek előtt, fidelis cimbora azok közt, kiket a barátság vele egyarányuvá tett, azok gunyolhatták még verseit is; de hajthatlan kevély satrapa volt mindenki irányában, akiről azt gyanitotta, hogy magát nálánál jobbnak tartja. Egy levelében Teleki Sándorhoz azt irja, ,,ön az egyetlen mágnás, akit a világon tisztelek."
Járt ő már akkor Erdődre is s költő szelleme már akkor meghóditotta részére a környék egyik legszebb és szellemdúsabb leányának rokonszenvét.
S tudott hű lenni hozzá.
Jelen utazásom alatt Szathmárban ugyanazon uri család szives vendégszeretetét élveztem én is, amelynek házánál Petőfi jegybenjárása első évében gyakran szivesen látott vendég volt.
Ez úri családnak két leánya volt: Lilla és Berta.
O*i Lilla: (K. Ágostonné, még most is kedves, szeretetreméltó hölgy, fiatal nagyanya), akkor ünnepelt szépség; derült kedély, mivelt lélek, gyakran tartott Petőfivel költői versenyt; versekben beszéltek együtt, Szathmár vidékén ez megszokott társalgási tréfa. Az urak egymás közt versekben leveleznek, adomáikat versekben örökítik meg s áldomásaikat versekben mondják el; s Petőfi kitünő volt a rögtönzésben: O*i Lilla a tárgy feladásában.
Berta ellenben még alig tizennégy éves, ábrándos szelid szőke szépség, a gyermek naivság vonásaival arcán: valódi kis angyal volt akkor. (E naiv vonások még most is emlékeztetnek a hajdani eszményi alakra.)
Petőfi ezt mondá e szőke angyalnak:
- ,,Ha Juliámat oly nagyon nem szeretném, önnek a lábaihoz borulnék, hogy imádjam."
- ,,Engem bizony ne imádjon; monda neki a szőke gyermek; mert én nekem maga ugy se kellene; hanem ha maga olyan nagy költő, hát irjon nekem egy verset, de mingyárt: hadd látom, hogy csinálja?"
Petőfi rögtön irószereket adatott magának, s csak arra kérte a szép felszólitót, hogy üljön ott előtte, amig költeményét megirja, hogy arcáról gyújthassa meg költői föllángolását. S aztán úgy irta meg e költeményét, mint egy arcképfestő, az előtte ülő mintáról:
Szép mulatság téged néznem
Szőke kis lány.
A két kedves hölgy igy mondta el nekem e szép epizódot Petőfi életéből, mikor harminc év után szerencsés voltam vendégük lehetni. Mind a kéziratot, mind a tollat, mely azt meg irta, mind ez idő óta ereklyéül őrzik.
Ugyanazzal a tollal irta meg Petőfi Tompának és nekem a meghivást, hogy legyünk násznagyai, Juliával való egybekelésénél.
S nehány hét mulva már össze volt tépve a rózsalánc.
Petőfi azt irta nekem.
,,Nem veszem el már; mert megtudtam, hogy egy német katonatiszt gróf udvarolt neki! Német! Katonatiszt, és gróf! Háromszoros ellenség!"
Pedig csak azt beszélték neki, hogy ,,udvarolt"; s lehet, hogy az is csak mendemonda volt. Kis városban elég valakivel egy fordulót táncolni a bálban; már kész a pletyka.
De ő neki az is elviselhetlen volt. Egész tündérvára összeomlott.
E korszakra emlékeztetnek ez időben irt költeményeinek egyes részletei: a Lemondás.
,,Most már egyéb sincs hátra,
       Mint őt felejteni,
Ki innén, ki szivemből
       Emlékem kincsei!"
Majd a könnyüvérüséget hazudó dacolás:
,,Mi most nekem
       A szerelem?
Rózsafán kis madár fészek,
       S ha földulja a fergeteg,
Odább szállok, mást épitek."
S utóbb az önvallomás, mikor Juliát kiengeszteli.
,,Könnyelmüség szárnyát
       Válláimra vettem,
És a csapodárság
       Pillangója lettem."
E pillangó hajnalka-virága volt a Pila Aniko.
Lelke bálványát meg nem tagadta volna a szőke angyalért; hanem amikor azt a bálványt detronálta, akkor oda ültette helyébe a puszták szülöttét, a rongyos sátor leányát, a kóbor cigányvajda princessét.
Az idő mult aztán; a sziv felejtett; egy napon ismét vendégül állt Petőfi a koltói kastélyhoz. Szivesen látott, üdvözölt jó barát, mint azelőtt. De kedve nem volt; látszott, hogy valami nehéz feladaton töri a fejét.
Estenden még is csak előadta a baját Teleki Sándornak:
,,Valamit szeretnék tőled kérni: de az igen nagy dolog."
,,Ami emberileg lehető, teljesitem."
,,Én házasodom. Nőmet nem tudom hová vinni. Utazásra pénzünk nincs; engedd meg, hogy mézes heteinket itt tölthessük Koltón."
,,A legnagyobb örömmel."
,,Még ez nem minden. Tovább is megy a kivánságom. Arra kérlek, hogy az alatt te tűnj el a házadtól, hadd legyünk mi itt egyedül."
,,Az is meglesz."
,,Még többet is kérek. Küldj el ettől a háztul minden cselédet, hogy ne maradjon itt kivülünk egy élő lélek se."
,,A Pila Anikót is?"
,,Azt legelébb!"
És Teleki Sándor rögtön intézkedett, hogy minden cselédje elköltözzék a kastélyból ki ide, ki amoda: a gazdatiszt lett megbizva, hogy az érkezendő vendégek ételéről s felszolgáltatásáról gondoskodjék, mig itt lesznek; ő maga átadta Petőfinek a kulcsokat s elment Kolozsvárra ő is.
A Pila Anikó pedig Petőfi Sándortól kilenc szép uj máriás huszast kapott s azzal vette a vándorbotot és ment a nagy világnak. A koltói ház szögletablakából pedig széttépett papírrongyok lepkéi szálongtak szét a levegőbe kiszórva. Ezek azok a lepkék, amik a szép cigány leányról tudának beszélni, ha valaki összeszedte volna őket!
Harminc esztendeje bizony már ennek...
Fa sem maradt már meg azokbul, amiknek kérgébe a költő és ifju szép neje neveik előbetüit vésték a koltói parkban. A szőlőlugas is elveszett, mely forró sohajtásaiktól rezgett egykor. Uj ültetés van a helyén.
Hanem a cigányleány még most is él, s őrzi a fájó emléket lelkében.
Teleki felkerestette őt s én beszéltem vele. Az az, hogy én csak hallgattam, hogy mit beszél. Egy kedves barátom, a megye orvosa kérdezé az árvát testi betegsége felől. Azt mondta a leány, hogy itt fáj nagyon a baloldalon valami.
Azt talán a cigány leánynál is szivnek hiják. - Panaszolta, mikor Teleki Sándor kérdezte, hogy éli világát? hogy sok rossz időt megért, kivált amig a nagyságos ur nem volt a hazában: de most már jobb idő jár; mióta haza jött: ő jó úr, nem hagyja elveszni a régi cselédjét; segiti, ha nagy az inség.
Nem régen is, szegény Anikó más kóbor atyafiak miatt a csendbiztos elé került, megtudta ezt Teleki, csak e szót mondá a csendbiztosnak: ,,Petőfié volt" s rögtön szabadon bocsáták Anikót. Egy sugára ennek a csillagnak, olyan varázzsal bir e földön, hogy rabokat kiszabadit!
Én is adtam szegény Anikónak három forintot s irtam róla egy verset, biz az csak bankópénz volt, nem fényes huszas; s csak az én versem, nem Petőfié; - de hát az ember olyan pénzzel törleszti a maga és barátjai tartozásait, amilyen van.
Mikor Petőfiről kérdezték, hogy emlékszik-e még rá? sietett ki a gyertyavilágról a sötétbe. Azt mondják, sokszor elkóborol ,,oda" Segesvárhoz, ahol hir szerint a költő nyugszik.
(1876)









Jókai Mór: Írói arcképek


PETŐFI KÖLTEMÉNYEINEK DÍSZKIADÁSA, 
hazai művészek által illusztrálva
Az első kiadás egy év alatt elfogyott. Másutt, hol 500 példányt neveznek ,,egy" kiadásnak, azt mondanák, hogy ,,négy kiadást" ért meg, s ez még dicsőségesebben hangzanék.
Kritikusnak se nem születtem, se nem neveltettem; legkevésbé pedig Petőfi bírálójának; nekem a költészet a napsugár: a melegét érzem, a szivárványában gyönyörködöm, a napfoltokat és napfáklyákat keresse más, analizálja a nap spektrumát, aki szereti magának is, másnak is elrontani a gyönyörűséget.
A második díszkiadásban egy teljes és kiegészített Petőfit látunk magunk előtt, ki ott ég meg szemünk láttára a saját lángjaiban, mint a phoenix.
Az utolsó lapok után meg tudjuk érteni, hogy miért kellett neki meghalni! Lehetett-e ezt a lángot újra visszalohasztani a házi tűzhelyet magasztaló tűzzé? Fokozata pedig nem volt. Odajutott el, ahova Shelley (ki iránt nagy előszeretettel volt, egy költeményét le is fordította); utolsó művei sorba állhatnak Shelley elűzött angyalaival, kik az egek urait szidják. Petőfi is így tűnt el, mint kedvenc költője, nem tudja senki, hova lettek?
S hogy az alak befejezett legyen, a kiadók összegyüjték még Petőfi legifjabbkori költeményeit is s a mű végére sorozták; ami festői ötlet volt. Mintha egy elhagyott csatatéren egy gyermeket látnánk játszani az összeszedett golyókkal.
A második kiadást e szellemi kiegészítése is a nagy költői tüneménynek új és ellenállhatlan érdekkel ruházza fel. De tagadhatlanul emeli annak becsét a művészi illusztráció is, mely a szöveget díszíti.
Az első kiadásból a gyöngébb kivitelűeket kihagyták. A költő arcképe helyett is egy sikerültebb ifjúkori képét vették fel, melyen kezeit hátratéve állt Barabás előtt. Ez abból az időből való, amikor még a lantja volt a fegyvere; az a másik pedig abból, amikor már a fegyver volt a lantja. S én azt az előbbi arcképét jobban szeretem. Talán a verseit is?
Az ifjabb képek mind kitűnő hazai művészektől vannak rajzolva. Az első kiadásban még csak Jankó, Greguss, Keleti, Lotz, Rauscher és Székely műveivel találkozunk; a másodiknál Barabás, Benczúr, Böhm, Liezen-Mayer, Mészöly, Wagner, Weber és Zichy gazdagítják az előbbiekkel együtt a művészi részt.
Tizennégy művész természetesen megannyi genre-ben dolgozik; s a költő művét is akként fogja fel. Az egyik a tájképen igyekszik visszaadni a kedély-hangulatot, a másik a csoportozatokban; egyik eszményít, e másik reális felfogást követel. Ezáltal az illusztráció nem azt az egyenlő hatást költi, mint minőt találunk például Béranger illusztrációinál, vagy amely műveket Doré maga kísért képekkel. Maga a rajzon is különbözően fog más-más kézben; egyiknél a gyöngédség, másiknál az erőteljesség által tűnik ki. Egyik művész a staffázst kezeli nagyobb figyelemmel, a másiknál az egészen mellékes.
Némelyik művész csupán egy szakaszát a költeménynek ragadja meg rajza tárgyaul, a másik több részletét igyekszik összefoglalni, mint azt Béranger és Shakespeare and his time illusztrálói tették. De mindez nem megrovásképpen van elmondva. A hatás, az igaz, hogy nem oly egyetemes, mint ha ,,egy" genre-ű rajzón műve volna valamennyi; de van az egész gyüjteménynek egy más hatalmasabb benyomása, mely éppen a sokféleségben nyilvánul. A hazai művészet fejlődését látjuk benne. Mikor Petőfi a költeményeit írta, akkor még alig volt több egy kompozitor művészünknél, Barabásnál; s valljuk meg az igazat, az is nem a szöveghez készítette a képeket, hanem az írók csinálták a műveiket az ő képeihez. A Vándor életet Petőfi a kész festményhez írta, s dicsőült Józsikánk a legtragikusabb elbeszélésébe szőtt be egy tréfás jelenetet, hogy a kész ,,daj szem drotu" művészi rajzát felhasználhassa; ma pedig már egy egész művészi kollégium áll elő a költő eszményét művészi ónnal megörökíteni, s azoknak mindegyike saját genre-t képvisel; és mindeniknek a művén meglátszik a szeretet, a lelkesülés, mellyel a költő kedélyvilágába behatolni törekedett. Ez teszi éppen a gyüjteményt legbecsesebbé. Egy pályaversenyt látunk magunk előtt, melyben nehéz a koszorút valakinek odaítélni. Szét kell szedni azt levelekre, hogy mindenkinek jusson belőle. Olyan művészi alkotások után, minők Barabás cím- és genre-képe; Jankó János vitéze a rablótanyán, Ambrus gazda, Magyar nemes s főleg a Téli esték rajza; Benczúr Vén zászlótartója; Böhm Szomjas ember tünődése; Keleti elragadó szép tájképei; Gregussnak szint ilyen tájképei és genre-rajzai, mikhez Mészöly Alkonya méltán sorakozik, Rauscher Szomorú fűzével együtt; Székely klasszikus koncepciója, Bolond Istókja; Wagner merész kivitelű ,,Pusztai találkozás"-a; Weber kedves humorú Furcsa története, s Zichy Mihály geniális alkotásai mellett nincsen kedvem az Apelles csizmadiája rangját kivívni olyan észrevételekkel, mint aminők, hogy a Hat ökrös szekérnél a keréktalpak után nem marad el kerékvágás, s ennélfogva a szekér állni látszik; hogy a ,,Kicsapott folyó" egyik fájával az a rendkívüli eset történt meg, hogy belenőtt az égbe; hogy a Lehel kürtje nem olyan, minő a képen van; hogy a Vasárnap volt képen még Petőfinek historice nem volt kecskeszakálla; hogy a Zöld leveles leánynak jól esnék a bantingkúra, mert nagyon kövér, s a t. Hanem annyit mégis helyén-levőnek tartok megjegyezni, hogy a művészek különös előszeretettel viseltettek azon költeményekhez, amikben tájleírásokat, genre-képeket és népviseleteket lehet illusztrálni; holott írt Petőfi nevezetes költeményeket csatákról is és különösen szép asszonyokról. Ez pedig még nagyon szűken van képviselve: a harc és a szerelem, a legháládatosabb két tárgy. A harmadik kiadásban reméljük azt is kipótolva találni. A kiadók mindent elkövettek a mű díszes kiállítására; a képek gyönyörűen vannak vésve, némelyik vetekedik az acélmetszettel. Az egész munka külső kiállításában méltó a szellemi tartalomhoz. Aminél többet nem lehet mondani.
[1876]









Jókai Mór: Írói arcképek


ELNÖKI MEGNYITÓ BESZÉD A PETŐFI-TÁRSASÁG ELSŐ KÖZGYŰLÉSÉN 
1877. január 1-én
Tisztelt közgyűlés!
Az Élet a minden bírák és törvényszékek legszigorúbbika. Aki nem tudja előtte igazolni, hogy létrejövetelének ,,oka" volt; hogy fennmaradásához ,,joga" van, az az elutasító válaszban halálítéletét kapta meg.
Ez ok, e jog előadását kísértem meg társaságunk nevében.
Ha az volna az előttünk lebegő cél, hogy a magyar szépirodalmat a maga önkényt fejlődött korszakában egy társulat keretébe gyüjtve felmutassuk, hogy a hazai- és a külirodalom kiválóbb terményeinek kiadásával a közönség közvetlen pártolását ébren tartsuk; úgy e feladatot már teljesítve kellene látnunk a Kisfaludy Társaság működésében; melynek teljes elismerésünkkel adózunk s annak sem versenyt, sem vele szembenálló ellentétet támasztani nem akarunk.
Az sem lehetett legtávolabbról is szándékunk, hogy a társulat alakításával bárminő ambíciók kielégítésére szolgáló címet szerezzünk, mely kétségtelenül igen nemes ambícióknak jogosult kielégítésére legfényesebb s legilletékesebb hely a Magyar Tudományos Akadémia, mely a komoly tudományok fejlesztésének magas feladata mellett a szépirodalom emelését is céljául ismeri, s az e téren szerzett érdemeket koszorúzni tudja.
E célra nagyon rosszul is választottuk volna a Petőfi nevét társaságunk címéül. Azt a nevet, mely semmi címet maga előtt és után nem tűrt soha; aki inkább akarta a költőt semminek tartatni, hogysem elfogadva a valamit, lemondjon arról az öntudatról, hogy az minden.
Az megtörténik sokszor, hogy egy zászlót a fegyvertársak, nehogy idegen kézre kerüljön, széthasogatnak, s darabjait keblükbe rejtve viselik; de ha azért hasogatnák szét a lobogójukat, hogy darabjait gomblyukaikba tűzve viseljék rendszalag gyanánt, sértenék vele a megtisztelőt és a megtiszteltet egyaránt. Ilyen zászló Petőfi neve.
Ő maga semmi kitüntetést osztó társaságnak tagja nem volt. Előleges felszólításokra azt felelte, hogy ő semmi megválasztást el nem fogad. Azonban a ,,társulás" eszméje nem volt tőle idegen.
Ő, aki a nagyok, a magasak irányában oly démoni büszke volt, azon pályatársai iránt, kiket megszeretett, kikben a tehetséget elismeré, valódi jóbarát tudott lenni. Lánglelke felsőbbségének tudata nem vont le semmit a szeretetből és a pályatársi elismerésből. Tudta, hogy az ő gyémántporával az olcsó kalcedonból is lehet művészi kameát faragni, s akkor az is klenódium lesz.
Egyszer (ezelőtt harmincegy évvel) kilenc pályatársát, akikkel legjobban rokonszenvezett, felszólítá, hogy alakítsanak vele együtt egy irodalmi társulatot. Ez meg is alakult, a ,,tizek társaságának" címe alatt. S ennek az elnöke volt Petőfi.
Célja ugyanaz volt a tizek társaságának, ami a most alakult Petőfi-Társaságnak. A szépirodalmat mint életpályát emancipálni és önállásra juttatni.
E társaság életbe lépett, de nem élt tovább. Az Élet elítélte azt s ez ítélet indokai ismeretesek.
Amint e társulat a legelső életjelt adá, rögtön ott álltak előtte a kiadók, a lapszerkesztők, készséggel ajánlkozva mindazt létesíteni, amit e társaság feladatául kitűzött. - S küzdeni tovább egy célért, mely önkényt helyünkbe jön, annyi lett volna, mint a célt magunk előtt kergetni.
Az akkori szépirodalmi lapok szerkesztői elvül fogadták el, hogy csak eredeti műveket közöljenek; s egy később keletkezett szépirodalmi lap, mely külföldieskedni akart, rövid időn kénytelen volt a sajtó összes megtámadásai s a közönség által cserben hagyatás miatt megszűnni: pedig elmés és jól szerkesztett lap volt. De közönségünk puritanizmusa annyira ment azon időkben, hogy az akkoriban megkezdett külföldi regénytár, dacára kitűnő termékeinek, rossz sikert aratott; míg az eredeti művek bizonyos kiadóra s kielégítő anyagi jutalomra számíthattak. És így az akkori szépirodalmi nemzedék a társulás nélkül is szabad kifejlődési tért talált maga előtt.
S még egy kiváló oka volt, mely a szépirodalmi társulás eszméjét Petőfi korszakában koránszülötté mutatta be: az akkori politikai irodalom csekély mérve.
Csak két irány küzdött egymással: a konzervatív és a szabadelvű; egy-egy lapban elfért az egész csatatér. Még másik két lap is volt, amely számlálta a napokat; de elvet, melyért valaki fölmelegedjék, nem képviselt.
Nehéz is volt a küzdelem; meg könnyű is. Nehéz, mert a támadást gátolta a cenzúra; de könnyű, mert a védelem csak doktrinákra szorítkozott.
A szabadelvű politikának akkori vezérférfia, báró Eötvös József azt mondá: ,,a mi programmunk mindennap kész s költsetek fel éjfélkor, akkor is megmondjuk: parlamenti felelős kormány!"
S ebben benne volt minden. Parlamenti felelős kormány. Ez volt a part. Az a hírlap, mely e part felé vezetett, volt a hajó s azon mind valamennyien elfértünk, kiknek az volt a kívánságunk, hogy ezen a parton kikössünk. S minthogy ez a hajó sem volt hadi gálya, elég volt rá egy kapitány: a szerkesztő; egy kormányos, a külföldész; egy pilóta, a belföldi rovatkezelő; egy szakács, az újdondász, aki egyúttal műbíráló és színházi tudósító; meg egy matróz, aki a sajtóhibákat kisepri. Ha nagy dolog jött, maga az utazótársaság segített a vezércikk vitorláit kifeszíteni s vidéki tudósítások evezőivel siettetni a haladást. A munkatársnak is csak minden másodnap volt dolga. Még akkor nem volt ismeretes az önkénytes gályaraboknak azon részvétre méltó osztálya, mely a jelenlegi háromárbocos hírlapok gőzkatlanát éjjel-nappal fűti. Nem lehetett tehát panaszunk arra, hogy a politikai irodalom a tehetségeket felszívja. Válogathattunk a múzsák között tetszésünk szerint.
De amióta Apollo, a Musagetes, a politikára adta magát, azóta a nyolc Pierida testvér valamennyi mind Kliót szolgálja, a ,,hírmondót".
És az rögtön bekövetkezett, amint eljutottunk az elérni szándékolt partig. Amint a parlamenti felelős kormány szárazföldére kiléptünk: az eddig előttünk lebegett cél a hátunk mögött volt, a doktrinák egyetlen hajója kiszállított bennünket a gyakorlati alkalmazás ígéret földére: ennek aztán annyiféle útja, ösvénye, dűlő útja és (fájdalom) vasútja is van, hogy az egy hajó népe ahány utat lát maga előtt, annyifelé indul meg: s minden útnak saját vehiculumra, hírlapra van szüksége: a legszubtilisabb véleményárnyalat, mely társaitól eltér, jogot követel magának, hogy külön orgánumot alapítson, s abban azért az egy szemernyi külön véleményért, mindazt a tenger (homoktenger) napihírt, amit a tizenkét hírlap ugyanazon szavakkal elmondott, elmondja ugyanazon szavakkal tizenharmadszor is: s a hírlapok alakja abrosz: tíz munkatárs foltoz rajta, míg összevarrja. Egész szellemi táborunk benne van az ecclesia ephemeridisansban.
De mindez nem volna baj, ha olyan nagy nemzet volnánk, melyben mind e szétágazó hírlapirodalom elfér; az esetben a hírlapok sokasága erőnk bizonyítéka volna. Most azonban ez inkább kórjel. S amit jelez, a baj mind anyagi, mind szellemi tekintetben észrevehető. Anyagi baj az, hogy mind a közönség, mind a kiadók a napi sajtó által levén igénybe véve, a hazai szépirodalom iránt már-már a kialvásig hanyatló részvétet tanúsítják. Ugyanott, ahol ezreket áldozni van készség hírlapalapítási ösztönből, hiányzik a hajlandóság filléreket adni ki a hazai költészet emelésére. Másik anyagi baj, hogy a nagyszámú politikai hírlap, nem levén eléggé dotálva arra, hogy az eredeti szépirodalom fényűzését megengedje magának, irodalmi olvasmányul a kül-literatúra termékeihez folyamodik; amik ingyen megkaphatók. Az ekként, csekély fordítási díjért megszerzett szépirodalmi termékek, a lap kész szedéséből lenyomatva viszont oly mértékben alásüllyesztik az eredeti szépirodalmi művek bolti árát, hogy mindazon kiadók, akik eddigelé a hazai szépirodalom emelésére vállalkoztak, az eddigi kiadványaikat harmadrész áron vetik tömegestül a vásárra s újabbak kiadására vállalkozni nem hajlandók. E prózai anyagi hátrányhoz szegődik aztán az a szellemi hátramaradás, ami származik abból, hogy minden kiváló tehetség a hírlapirodalomnak biztos, bár sanyarú napszámmal biztató mezejére siet: ott oly szakmát mível, mely hajlamaival ellenkezik, mely nagyobb koncepciójú költői műveknél gátolja a kellő belemelegedést: múzsájához csak fél lelkesülést visz, fantáziáját szétzilálják a hétköznapi tények, a folytonos, kötelezett, egyhangú munkával irályát elpongyolásítja, a magasröptű eszméket belefojtja a pártok és klubok sivár üzelmeibe, a kritikát összezavarja a pártpolémiával; s miután lapjának létezése többnyire egy-egy politikai pártszínezet éles különválasztásával jár együtt, annak szolgálni kénytelen; a vezető szerepe helyett a követőét fogadja el; hódol, ahelyett hogy hódítana; s míg a hajdankori vándor poéta a maga mecénásának csak a nevenapját tartozott megénekelni, a mostani ,,hanthoz kötött" író a pártmecénásnak a politikáját énekli meg mindennap.
És így egy napon arra virradunk fel, hogy van politikai hírlapunk, annyi, mint Európában senkinek: de nincs többé szépliteratúránk. S azzal együtt nincs kritikánk.
Ez a helyzet az, mely okot ád a Petőfi-Társaságnak életbeléptetésére.
Nem Petőfit a sírból föltámasztani a mi célunk, oly óriás szellem születéséhez nem elég az adományozó ég: ahhoz az elfogadó föld is kell. Lángészt, minő Petőfi volt, adhat még valaha az ég e nemzetnek; de azt a korszakot, amelynek ő csillaga volt, nem idézheti többé elő. Nappal van. A népszabadság, a nemzeti lét, amikért ő rajongott, valóvá lettek. A szenvedélyek, amiket ő tolmácsolni olyan erős volt, kibékültek. A költő nem megvetett osztály, hogy a mai kor költője panaszoljon miatta; a nemes ember nem kiváltságos úr többé a hazában, hogy a gúny ostorát ellene emelje; a nép nem szolga többé, hogy láncait tördelje; ha sötét napok jönnek e hazára, nem vár ennek semmi néposztálya Tyrtaeusára, hogy védelmére fölkeljen. Honfi érzetétől át van hatva minden ember. Nem kell a költőnek a zászlóval előre rohanni: az egész nemzet mozdul. Ha villámok sújtanak országcímere fölé: a korona védi azt azoktól.
Petőfi fölébreszthetetlen.
De az eszme, az irány, melyet ő megállapított, életben tartandó.
A költészet szabadsága: mely önmagából támad, önmagáért él, és senkinek nem szolgál.
Ez önálló léte a költőnek Petőfi hagyománya.
Petőfi nem volt kizárólagos jellem. Szerette az egyenröptű szellemeket, az idegen nemzetben is: Bérangerban a franciát, Shelley-ben az angolt, Heineban a németet (teljesen bírta mindegyik nyelvét); szerette a megelőzött korszak íróit, Vörösmartyt, Csokonait; szerette a vele egyívásúakat; szerette azokat, akik a babérkoszorúért vele versenyeztek; és azokat, akikben a jövő kor új költő ivadékát látta.
Ez a jogfolytonossága a költészet alkotmányának, ez az összekötő lelkesülés a múlt és a jövő között, ez a féltékenység nélküli hírre törekvés, a klikk-uralom nélküli szövetség a talentumok érvényesítésére, tovább fejlesztésére: ez a Petőfi hagyománya.
Talán nem vétettünk nagyot, ha e hagyomány örököseinek tekintők magunkat.
Társaságunk nem ismer kizárólagosságot, mindenki részt vehet benne, aki e hagyományból osztályt követel magának. Tagjainak eddigi összessége nem képez zárt kört, csupán kezdeményező előhadat.
Csodákat nem ígérünk; ragyogó talentumokkal nem dicsekedhetünk; de hisszük, hogy azt, amink van, ezúton tökéletesíthetjük.
Meg tudjuk különböztetni a társulati összetartozást a klikkszövetkezéstől; a tehetségek méltányos elismerését, a pajtáskodók kölcsönös egymást megbámulásától; s a működési tér előkészítését nem tesszük annak egyedárusító elfoglalásává. Jó akaratú s egymással közvetlenül közlött bírálás rendszerét követve, egymásban az irodalmi modor hibáit kölcsönösen kijavítani törekszünk. Az írótárs figyelmét felhívjuk oly tárgyakra, melyek az ő genre-éhez tartoznak. Nem tömjénezünk senkinek: ellenben mindenkit arra ösztönzünk, hogy írói alkotásaiban mindig nagyobb tökély felé törekedjék. A nemzeti szépirodalom önmagából kifejleszté a külföld költői iskoláinak ismertetése által előmozdítani vállalkozunk. Pihenő tehetségeket új tevékenységre buzdítunk, s ifjú pályatársaknak baráti kézzel segítünk pályatörésük kezdetét megkönnyíteni.
Ez is Petőfi hagyománya. Így tett ő, és azok, akiket baráti szövetségbe maga körül gyüjtött.
Feladatunk célját megérti mindenki, aki helyesli azt, hogy a magyar szépirodalom, midőn arra a pontra eljutott, hogy mindent az elején kell kezdenie, miként Petőfi korszakában, forduljon az önsegély, a társulási önfenntartás eszközéhez, melyet Petőfi kezdeményezett, de melyre akkor szükség nem volt; most pedig van.
Talán megérti társulatunk célját, szándékát a hazai közönség, talán megérti a hazai irodalom: - talán erősebb kezek a mieinknél átveszik azt tőlünk s egyetemessé téve a törekvést, kivihetővé is teszik azt. Mi egy mulaszthatlan feladatot véltünk általa megkezdeni.
Vannak, kik társaságunknak egyéb feladatot is akarnak tulajdonítani. Hogy legyen az gyüjtője, kommentátora, dicsőítője Petőfinek és irodalmának. Gyüjtse össze az adatokat, melyek költői egyéniségét kiegészítik. - Ez is működésünk körébe tartozik. Társaságunk tagjai közé kívánja megnyerve látni mindazon írókat, kik a hazában és külföldön Petőfi ismertetésével foglalkoztak, s az utána maradt ereklyéket gyüjteni fogja szorgalmasan.
De Petőfi neve nem kér tőlünk világosságot. Ő megalkotta magának a halhatatlanságot: függetlenül a halandó ivadék ébrentartott emlegetésétől. Alakja, mentül messzebbre halad, minden természeti törvény ellenére, annál nagyobbnak tűnik fel, annál fényesebb lesz. Társulatunk az ő fényét nem rabolja meg, s nem dicsekszik vele, hogy hozzáad valamit.
Szívem szerint kívánom, hogy Isten kegyelméből, a közönség részvétéből, és írótársaim buzgalmából, az eszme, melyet ő kezdeményezett, gyümölcsöző valóvá erősülhessen meg.
Én, kit a társaság szószólójául választott, tartoztam a lánglelkű pályatárs emlékének e kísérlettel; a jóbarátnak tartoztam egy könnyel.
E könnyet elhoztam.
Adja Isten, hogy ne a múlt és jelen közötti összehasonlítás okozta könny legyen az.









Jókai Mór: Írói arcképek


ELNÖKI MEGNYITÓ BESZÉD A PETŐFI-TÁRSASÁG II. KÖZGYŰLÉSÉN 
1878. jan. 6-án
Tisztelt közgyűlés!
Egy éve múlt, hogy a Petőfi-Társaság megalakult.
Minden kezdés nehéz, a mienket még a nehéz év is súlyosította.
Izgalmas belviszonyok, s viharos külesemények lefoglalták a közérdekeltséget, a nemzeti költészet, a hazai szépirodalom szamára csak töredékei maradtak a közönség részvétének.
És társaságunk e töredékekből is tudott alkotni, építeni. Működésének eredményét a titkári jelentés fogja összegezve bemutatni.
Második évét újabb, szilárdabb alapon kezdi meg társaságunk. Nemcsak a magunk, de a haza érdekében is óhajtjuk, hogy kedvezőbb viszonyok között, jobb csillagzatok befolyása alatt.
Óhajtjuk, hogy az új évben ne tépjenek le minden babért a világharcok hősei: az olympi játékok szellembajnokai számára is hagyjanak fenn valamit. Ha pedig a végzet a nehéz megpróbáltatás korszakát mérné ránk, akkor azt óhajtjuk, hogy szellemharcosaink tolla ne a pártviszály epéjébe, hanem régi dicsőségünk fényes színeibe legyen mártva.
Mert nem tartjuk azt, hogy ,,inter arma silent Musae".
A fegyverek között is van a költő lantjának magas hivatása. Hitünk szerint a szépirodalom férfiainak feladata az, hogy amíg lehet, az egymással versenygő nemzetek közé álljanak: eszméik kicserélése, kölcsönös átültetése által a népek egyetemét felvilágosítsák, hogy a kerek földön a szeretet a szép és nemes iránt, a hazaszeretet és a szabadságszeretet minden nemzetnél egy és ugyanaz; de ha elkerülhetlen a harc, akkor feladata a nemzeti költőnek, hogy nemzete zászlóinak előtte járjon, s miként a walkürök, még a halálban alvókat is feltámassza szavával.
Példánk a hősdalnok, akinek nevét társaságunk viseli.
Ő általa lettek közvetítve, kölcsönösen kicserélve azok az örök eszmék, amik minden nemzetet közel hoznak egymáshoz: műveiben megtanulta a művelt világ minden nemzete szeretni azt, amit mi szeretünk: megismerni a saját házi bálványait azokban, amiket mi imádunk.
S mikor harcra kellett buzdítani: az ő dala kezdte el a harcot, s ez a harc végezte el az ő dalait.
Méltán eszményképe maradt az utóivadéknak.
S itt még egy tényt meg kell említenünk, ami másutt tán nem lesz följegyezve, de amiről számadással tartozunk a közönségnek: a Petőfi-keresés epizódját.
Nem látta őt senki meghalva, nem tanúskodik senki arról, hogy eltemették. Ezért fennmaradt a hit, hogy még élhet.
Én sem osztani, sem elutasítani nem tudom e hitet.
A múlt évben több tekintélyes hazafitól kaptam egyenes felszólítást, hogy a Petőfi-Társaság nevében tegyek lépéseket a hazai kormánynál ez aggályos kérdés eloszlatására.
A kérdést megtettük, némi útbaigazító nyomok látszottak előttünk; meg is nyertük az ígéretet a legcélszerűbb eljárás iránt, aminek természetesen csak nemzetközi nyomozások útján lehetett megtörténni; - hanem ekkor a véletlen, vagy talán a furfang közbehoz egy ármányos csalót, ki felhasználja a közérdekeltséget együgyű álarcásságra, s a mi kegyeletteljes kutatásunkból csinál egy nevetséges paródiát, szélesre taposva az alig sejtett nyomokat, amiket aztán a világra szóló harc északi szele végképp eltakart hófuvataival.
De ez mégsem oldott fel bennünket azon kötelezettség alól, hogy kedvezőbb idők fordultával, nemzetünknek e kérdés iránt teljes megnyugvást szerezzünk.
Ha az éjsarki utazó Franklin feltalálásáért a mívelt világ nemzetei egyik expedíciót a másik után kiküldeni ki nem fáradtak: a mi Petőfink is megérdemli, hogy legalább egy kérdést bocsássunk vitorlára azon táj felé, amerre eltűntnek hisszük.
Hogy él-e még, azt hitemmel nem erősíthetem, de bizonyosságot szerezni, bárha tagadólag legyen is az, kötelességünknek tartom.
Köszönöm tisztelt közönségünknek, hogy társaságunk működését eddig is részvétével kísérte; kérem, ne tagadja azt meg ezentúlra sem a Petőfi-Társaságtól.
Adjon az ég nemzetünknek egy olyan boldog évet, amilyent legnagyobb költője álmodott valaha!









Jókai Mór: Írói arcképek


PETŐFI ÉS ELLENSÉGEI
Harminc esztendő után! amikor már az egyik por, a másik csillag: lehet róluk így együtt beszélni.
Az alatt a rövid meteorfutás alatt, amit az ő életpályája rajzolt az égen, de sok ellensége volt! Ha nem támadt magától, keresett magának.
Igazán olyan volt, mint a gyémánt, amely mindent megsért, s magát csak gyémántporral engedi köszörültetni. Még a jó barátnak is csak poralakban volt szabad megjelenni előtte, hogy csiszolni engedje magát általa.
Mikor Budapestre felkerültem, az első, akivel Petőfi megismertetett, Pákh Albert volt; még akkor nem tudtam róla sokat. Pákh aztán közelebbről mutatta be magát: ,,én vagyok az a veszett kutya, akit Petőfi megénekelt." Hozzá volt intézve az a vers: ,,Isten veled, te elpártolt barát! Veszett ebként, ki szívem megmarád..."
Valamikor az életrajz-író meg lesz akadva, hogy micsoda katasztrófát keressen e kifakadás háta mögött? Apróság volt az, valami olvasni elvitt könyvön zördültek össze - levél útján. S Petőfi, amilyen könnyen lobbant szeretetre, olyan könnyen a haragra is, az utóbbit csak a férfiakra értve. Már ekkor ismét jó barátok voltak Pákhkal.
De korábban is tudta már, hogy mi az az ellenség? Színész korában nagy harcai voltak a rendezővel, akit Almásynak hívtak: onnan tudom, hogy Almásynak hívták, mert az egész társaságnál csak az egy színházszabó fogta Petőfinek pártját, annak panaszolta el nehéz tusáit a zsarnoka ellen, s a derék szabó igazat adott neki: ,,ha mégis gróf Almássy volna!" Az a harca volt vele ugyanis, hogy ő mindig drámában szeretett volna játszani, a rendező pedig a népszínműveket kegyelte, (akkor támadt a Szökött katona, Két pisztoly) s azt akarta, hogy Petőfi is énekeljen, természetesen a kórusban. Az pedig rettenetes volt, mikor Petőfi énekelt. Aki ő tőle hallotta azt, hogy ,,Három alma meg egy fél", annak nem kellett többet abból az almából egy gerezd sem. Semmi érzéke nem volt a dalhoz, az operát úgy gyűlölte, hogy soha egy dalmű előadásán nem volt, s később is csak olyankor fogott a dalláshoz, amikor azt akarta, hogy szobatársa menjen el már hazulról. Márpedig Almásy úr nézete szerint a színésznek énekelni is kell, annálfogva Petőfit minden délelőtt odaállitották a karba, s hogy jobban a fülébe menjen a nóta, Almásy (egyúttal a karmester is) odaállt melléje a hegedűvel, úgy mortifikálta órahosszant a betanítással. ,,Dejszen fűrészelhet az úr az én fülembe azzal a nyirettyűvel! - mondá Petőfi: azért én mégsem tanulom azt meg!" Emiatti gyűlölete kiterjedt Németire is; aki népszínmű-énekes volt s a közönségnek jobban tetszett, mint ő. ,,Azt az embert én egyszer megölöm!" mondá nekem több ízben, úgy hogy én azt hittem Németiről, hogy az maga Claude Frollo; - pedig a legjámborabb ember volt a világon.
De még korábban is kellett Petőfinek ellenségeinek lenni. Még az iskolából hozott el egynehányat magának. Amint az első költeményei megjelentek, természetesen rögtön ott volt a sarkukban a kritika. Egy lapban kegyetlenül lerántották Petőfit álnév alatt, megtagadtak tőle minden talentumot s a verseit mind leócsárolták. Erre ő visszavágott egy éles ellenbírálatban, melynek végsorai így szóltak: ,,Fogadjátok hazám legszebb erényű ifjai hódolatom tömjénét." A ritkított betűkből e két név jött elő ,,Szeberényi" - ,,Dömjén". Hajdan iskolatársai voltak, riválisok a képzőtársaságban, azokra gyanakodott. Pedig valószínű, hogy mind a kettő ártatlan volt benne: az igazi cikkíró sohase jött elő magát felfedezni. Az idei országgyűlési vitákból emlékezhetnek, akik figyelemmel kísérték, arra a piros arcú evangelikus pap képviselőre, aki élces beszédével oly derült hangulatba hozta a házat: erről hitte azt Petőfi, hogy ő nyitotta meg ellenségei hosszú sorát. Tudniillik a kritikusokét. Mert hosszú sor lett abból.
Császár Ferenc, Hazucha, Zerffi, - kritikusi hipochondria, pedáns esztétikuskodás s a féltalentum irígykedése összefogott, hogy megsemmisítse azt a lángészt, akit nem kötöttek az ócska formák, aki nem tanult senkitől s azt írta, amit érzett. Aztán volt akkor egy szépirodalmi lap, a Honderű, szerkesztője Horváth Lázár, akinek az a törekvése volt, hogy a magyar irodalmat az arisztokratikus körök szalonjaiba bevezesse, amiket Petőfi gyűlölt; ő meg a pusztát, a kunyhót, a csárdát népesíté meg költészete eleven szellemeivel; aztán az, amit ő dalolt, szívből jött, földre talált; míg amazoknak a zengeménye csinált dolog volt, sehol sem éledt meg. Természetes volt a kettőjük közötti összeütközés. De Petőfi már ekkor nem volt egyedül, tábora volt és orgánuma: hadjárat volt az, az egyik fél megsemmisítésével végződő. - S mintha az önként jövő ellenség nem volna még elég neki: egy pár vidékről feljött celebritást, akik barátilag közelítettek hozzá, kíméletlenül leélcelt, azok között volt Szemere Miklós is, az aztán revansul írt egy perszifláló verset Petőfiről a Honderűben, amelynek ez volt a refrénje:
Az ebrudon kidobott Marci
Zöld szerkesztője én vagyok!
Tudniillik, hogy volt Petőfinek egy népszínműve ,,Zöld Marci", amit ő maga jónak látott az előadás előtt visszavonni. No azért nem haragudott meg Szemere Miklósra, tetszett neki is az ellenpoéma, s nevetett rajta, ha azontúl úgy híttuk, hogy ,,Marci Zöld".
Hanem annál keservesebben rájárt a rúd Horváth Lazira.
,,Pedig aranyával fizetted egykor költeményimet." Ez a refrénje annak a versnek, amiben Petőfi ezt az ellenségét megörökíté.
A harc utoljára egész a puskaporig ment.
Horváth Lazi azt írta, hogy a ,,Honderű" Széchenyi István tetszését is megnyerte, aki ezt a calembourt csinálta rá ,,Hunterri" (vadászparipa). - ,,Az bizony, Honte des rues" (utcák szégyene), viszonzá rá a Pesti Divatlap, Petőfi orgánuma. Amire aztán Horváth Lazi egészen kijött az úri kontenansz-ából, s minthogy a magyar szótár nem ad elég goromba kifejezéseket, németül írta, hogy az egész Pesti Divatlap valamennyi munkatársával együtt ,,ein Lumpengesindel von Gemeinheiten". Ebből aztán párbaj lett, lövöldöztek, egészségesek maradtak; az ügy befejeződött, hanem egymás között még sokáig az volt a titulusunk, hogy ,,Lumpengesindel von Gemeinheiten", ami Petőfinek olyan nagyon tetszett, mint némely embernek a ,,belső titkos aranykulcsos tanácsos".
Végre egy neutrális téren felszólaló, de mindig inkognitó maradt derék kritikus vetett véget a Petőfi elleni hadjáratnak, közé gázolva az egész ellenséges hadnak. A hosszú cikkben számtalanszor előfordult ez a kifejezés: ,,Császár és hasonmásai". Petőfi akkor éppen otthon volt az apjánál s felolvasta előtte a neki teljes elégtételt szolgáltató cikket. Végig hallgatta a jó öreg korcsmáros, (ki már akkor büszke volt a kitagadott fiára) s azt mondta rá: ,,úgy kell, az angyalát annak a hasonmászó Császárnak!"
 Így tette ellenségévé Petőfi Kuthy Lajost is, kinek szintén sok jutott abból az eredetiségből és zsenialitásból, ami Petőfinél kincs maradt, csakhogy ő azt mind aprópénzre váltotta fel. Nála az írói zseni csak eszköz volt, cél a gyors emelkedés. Ő volt az irodalom divatarszlánja: elegáns szállást tartott s hölgyek körüli hódításaival szeretett dicsekedni. Egy télen ,,jour fix"-eket adott, az írótársakat maga körül gyüjtve, s ott igen élvezetes estéket töltöttünk kedélyes médisance között. Egyszer azt kérdezte Kuthy Petőfitől: ,,Ugyan te Sándor, szerettél-e már életedben úgy nőt, hogy pénzedbe ne került volna?" amire Petőfi rögtön visszavágott neki ezzel az ellenkérdéssel: ,,ugyan te Lajos, szerettél-e már életedben úgy nőt, hogy annak ne került volna pénzébe?" - Néhány nap múlva staatsvizitet tettünk Kuthynál, Petőfivel. Alig léptünk be hozzá, le sem ültetett, azt mondta: ,,rosszkor jöttetek, barátim, éppen egy szép hölgynek adtam légyottot, arra várok, jöjjetek máskor!" - No csak ez kelletett Petőfinek, hogy őt valaki elutasítsa, mikor látogatóba megy hozzá! A legközelebbi jour fixen a teázás közben kiki elmondta, hogy mi új munkán dolgozik? ,,Én most egy regényhez kezdtem, mondá Petőfi, aminek a címe ,a magyar Rinaldo Rinaldini', téged tettelek meg a címszerep hősének!" - Ez Kuthynak szólt. - Arra ez büszke önérzettel kelt fel az asztaltól s vállára veregetve Petőfinek, azt mondá: ,,édes öcsém, nőj te még egy kicsit, ha engem ennek vagy amannak meg akarsz tenni!" - S több jour fixen nem voltunk nála. - Hozzá is fogott Petőfi a ,,magyar Rinaldo" megírásához, hanem aztán nevezetesebb dolgok jöttek közbe, amik töredékben hagyták a megkezdett szatirát. Csak 1848 tavaszán találkozott ismét Kuthyval; akkor ezt a pozsonyi országgyűlésből küldték le hozzá azzal a titkos megbízással, hogy kémlelje ki Petőfit, mit forral a most megindult mozgalomban (márciusi napok voltak). Az a hír járt Pozsonyban, hogy Petőfi egy nagy pórlázadást akar megindítani, s az urak ellen egy II. Dózsa Györgyöt készül eljátszani. Kuthy szokásos szeleburdiságával össze-vissza kérdezősködve, mintha csak szórakozottságból tenné, elkezdett Petőfi íróasztalán az iratok közt hányni-vetni, mire Petőfi egész nyugodt szarkazmussal ezt mondá neki: ,,tudod kedves barátom, jöjj hozzám máskor, most a feleségemre várok, akinek légyottot adtam." Kuthy elértette s nem jött vissza többé, hanem Petőfi ki lett kiáltva bolondnak.
A magasabb politikai körök mindig annak tartották, s még akkor egy olyan kaliberű szellemet elég volt agyon-ignorálni, hogy meg legyen bénítva, skartba téve.
Magyarok istene! Ha ma volna egy Petőfi, ötven helyen választanák meg képviselőnek, akkor pedig megbukott a saját szülőföldjén, Szabadszálláson; megbukott oly borzasztóan, hogy menekülnie kellett a városból, mellékutakon, nehogy agyonverje az ellenjelöltje mellett lelkesedett nép, őt, a nép apostolát! Ugyanakkor egy hajdóböszörményi poéta kegyetlen verssel tromfolta vissza a ,,betyár Petőfit", akinek költeményeit a piac közepén égette meg a nép. A nép? Petőfi verseit?
Még csak arra sem érdemesítették, hogy az országgyűlés padjai végében valahol helyet adjanak neki. Mindenki ellensége volt. Még az édes jó publikum is. Az Életképeknek még márciusban ezerötszáz előfizetője volt, s márciuson túl, mikor Petőfi is szerkesztőtársul lett megnevezve, mikor azokat a leggyönyörűbb költeményeket írta, amikor maga körül még Aranyt, Gyulait, Szász Károlyt, Lévayt egyesíté munkatársul, leszállt a lap négyszáz előfizetőre: a kiadó felmondott. S Petőfi költészete akkor kulminált!
E mély elkeseredésében elpanaszolta a szabadszállási bukása esetét lapjainkban, elmondva a visszaéléseket a választás előtt és alatt. Erre az akkor legelőkelőbb lapban az ellenjelölt, ha jól emlékszem a nevére, Nagy Károly részéről egy válasz lett közzétéve, amiben az Petőfit ,,gazember"-nek nevezi.
Hiszi ezt valaki? Egy Petőfi neve után a ,,gaz" epiteton! Ugye, hogy mese ez?
Petőfi azonnal Pálffy Albertet és engem küldött, mint segédeket a megsértőhöz, lovagias elégtételt követelni. A kihívásra a nagyérdemű hazafi azt felelte, hogy ő bizony pisztolyra senki fiával se verekedik, ,,hanem álljon elém az a Petőfi egy szál kardra, s tudom, hogy úgy ketté hasítom, hogy fele erre, fele arra esik!"
Ketté hasítani egy Petőfit!
Most meg aztán porszemenkint raknók össze, csak tudnók, hogy merre fújta széjjel a szél?
Mi aztán kiadtuk a bizonyítványt, hogy a képviselő úr nem akar lovagias elégtételt adni, s Petőfinek el kellett tenni az emlékei közé a keserű megbántást.
Elment aztán külömb ellenséget keresni, a csatamezőre. De amíg azt az utolsó ellenséget megtalálta, azt a doni kozákot, akinek a vasa a legdrágább vér után szomjúhozott, még sok ellenséget kellett megismernie - a maga nemzetéből. Egy idegen, a lengyel Bem, tudta csupán megbecsülni e vékony testben az isteni lángészt. Őt kísérte Petőfi minden csatájában, mint honvédtiszt. Erdély dicsteljes visszafoglalása után kinevezte Bem Petőfit őrnagynak. Hiszen bizony ,,katonának" nem valami derék darab hús volt Petőfi, talán nem is tudott volna egy zászlóaljat en échelon debouchiroztatni, de ha őrnagy lehetett volna, lovat kapott volna, nem menekült volna gyalog a segesvári ütközetből. Mondtam már, hogy bolondnak tartották. A kormány egyik tagja azt mondá nekem felőle, hogy minden őrültnek az a legelső szimptómája, hogy a ruhát nem tűri magán: Petőfi már elkezdette nem tűrni a ,,nyakravalót". S azért, mert nem akarta felkötni a nyakravalót, a hadügyminiszter nem erősítette meg a kinevezését. Ekkor aztán letette a tiszti rangját.
Mikor aztán a végső erőfeszítés napjai következtek el a nemzetre, amikor csak egy csodalelkesülés hozhatott még diadalt, akkor írt Petőfi egy lelkesítő riadót, s azt beküldte a kormánynak, hogy nyomassa ki egy millió példányban, ossza ki a nép és a hadsereg között, neki pedig adjon minden példányért ,,fél krajcárt".
A kormány nem nyomatta ki a költeményt millió példányban, s nem adott érte a költőnek fél krajcárt darabonkint. Pedig már akkor tízezer forinttal többet nyomatni a bankóprésnek akár ide, akár oda. S ha azt megkapta volna Petőfi, vehetett volna magának szekeret, lovat, nem kellett volna gyalog menekülnie a segesvári csatából, utolsó ellensége, a doni kozák elől.
Most aztán az egész nemzet jó barátja már: csak az kellett, hogy meghaljon. S jól járt. Most egy darabban kapja azt a nagy követ, amin emlékszobrának lába fog nyugodni; ha élt volna e harminc éven át, azt a nagy követ mind apró darabokban kapta volna a fejéhez verve.
*
Még egy ellenséget kell megemlítenem: az én vagyok.
Én magam.
Akihez ezt írta:
Miért szeretsz te engemet,
Kit annyian gyűlölnek?
S én, aki annyit gyűlölök,
Téged miért szeretlek?
S mi mint mélyen meghasonlott haragosok váltunk el egymástól.
Nehéz eset volt.
A magyar kormány újoncot és pénzt kért az országtól, címszerint az osztrák hadsereg kiegészítésére, de valóban egy nemzeti hadsereg felállítására. A szín, melybe a javaslat burkolva volt, gyűlöletesnek tűnt fel. Hogy azt Kossuth Lajos ajánlotta, az nem enyhíté Petőfi ellenszenvét iránta. Ő Kossuthot nem szerette. Érezte, hogy az neki vetélytársa a magyar nép előtt, s az lesz a nagyvilág előtt. Tudta, hogy amit ő eszmékben, azt Kossuth tettekben alkotja meg: a magyar nép felszabadítását, s féltékeny volt a nagy sikerre. És talán sejtette, hogy amit ők ketten csinálnak, az megmarad és egyik a másikat el nem felejti. A politikai világ minden matadorját vetélytársainak tartá s ezt nem titkolta.
Az országgyűlés óriási többséggel fogadta el a jól megértett törvényjavaslatot, e többség közt volt Vörösmarty is.
Erre írta Petőfi azt a költeményét Vörösmartyhoz, melynek refrénje ez:
Nem én tépem le homlokodról,
Magad tépted le a babért.
E költemény fölött hasonlottunk meg.
Emődy Dániel közös barátunk szobájában volt az utolsó összejövetelünk.
Én nem szóltam neki a kérdés politikai oldaláról, csak arra kértem, hogy tekintse a személyt, aki ellen írt.
,,Vörösmarty neked is, nekem is, második atyánk volt. Ő vezetett be az irodalomba; ő pártfogolt, ő szeretett bennünket, ő figyelmeztetett hibáinkra. S aki négyszemközt mondja meg hibáinkat, az nem kritikusunk, az barátunk, az apánk. Nem szabad őt megtámadnunk!"
Ezt mondtam neki.
Ő erre azt felelte:
- És ha igazi apám volna sem kímélném ezért, amit tett.
Én mondtam neki, hogy mint szerkesztőtárs, kiadhatja a lapunkban e verset, de én ki fogom nyilatkoztatni, hogy az helyeslésem nélkül történt.
És mégis kiadta.
Mert amilyen zsarnoka tudott lenni az érzelmeinek, olyan rabszolgája volt az elveinek. Tudta magát kényszeríteni szerelemre, fájdalomra ott, ahol nem volt oka rá, haragra, gyűlöletre ott, ahol kevés oka volt: de arra, hogy az ő egyenes útját a nemzetiség és szabadság felé akárminő kerülő kedvéért meggörbítse, nem bírta őt rá se a hatalmasok haragja, se a közönség elhidegülése, se a kiadó felmondása, se a jó barát esdeklése.
A vers megjelent, s a rá következett két rövid nyilatkozatban úgy el tudtuk egymástól szakítani magunkat, hogy többé egymásnak a nevét sem mondtuk ki.
Csak egy nehéz év után jöttünk össze. (Csak nyolc hónap volt, de beillik egy évnek.) A Buda bevétele örömünnepére tartott lakománál találkoztunk ismét.
Sok minden áldomást mondtak ott. Én csak a magaméra emlékezem.
- Éljenek azok, akik ezután fognak meghalni a hazáért, - éljenek örökké!
Ekkor odafordult hozzám s azt mondá:
- Köszönöm, hogy én értem is ittál!
S összekoccintá velem a poharát.
Ez a pohárkoccintás volt az utolsó búcsúhang közöttünk.
S elváltunk anélkül, hogy egymást megöleltük volna. Nagyobb volt a dölyf mind a kettőnkben, mint hogy valamelyikünk megvallotta volna, hogy fáj a harag.
S csakugyan jól mondta: az a pohárköszöntő ő neki is szólt.
Ha én azt akkor tudtam volna!
*
Nem zárhatom be e lapokat anélkül, hogy egy ide vonatkozó jegyzetemet ne közöljem.
E napokban Szegedről együtt utaztam Budapestig Katona főmérnök úrral, ki a régmúltban maga is belletrista volt. (Munkácsy Rajzolatjai mellett főmunkatárs.) Komoly, derék szavahihető ember. Tőle hallottam ezt a tradíciót.
Petőfi esztétikus ellenségei között említém fentebb Hazuchát, aki valami államhivatalt viselt; különben becsületes, tiszta jellemű ember volt.
Ezzel jó barátságban élt Katona, s a forradalom után 1849 telén nála időzött Budán.
Egy decemberi este szokatlanul felizgatottan tért szállására Hazucha, s amint Katona észrevette egész lénye felháborult voltát, elmondá neki, mi történt vele.
- Amint a fedett folyosón jövék hazafelé, egy szögletből elém lép egy ember s megszólít: ismerem-e? Ráismertem: Petőfi volt. Azt mondta: ,,ön nekem ellenségem volt valaha, de azért becsületes hazafi: én menekülni akarok, külföldre, segítse elő menekülésemet, mint hivatalnok."
- S mit tett ön? hová tette őt? kérdezé Katona.
- Azt nem mondom meg. Mindenki tudja, hogy ellensége voltam, ha elfognák, azt hinné a világ, én árultam el.
Komoly dolog volt-e ez? Mi benne a való? Nem vagyok képes rá megfelelni.
De sem Katona főmérnök személyisége nem arra való, hogy vele tréfát űzzön valaki, sem Hazucháé nem olyan, hogy nagyon szerette volna a tréfát, sem a tárgy maga, hogy azt tréfának használja fel valaki.
Nemsokára Hazucha meghalt, magával temetve el titkát, s mi ismét ott vagyunk a Petőfi-végzettel a fekete éjszakában, amelyből csak nevének csillaga világít elő: porát szétfújta a szél...
[1879]









Jókai Mór: Írói arcképek


PETŐFI SZÜLŐHÁZÁNAK ÁTVÉTELE
Üdvözlégy emlékezetes hajlék, aki Petőfit születni láttad. Új gazdád, a magyar irodalom nevében üdvözöllek.
Mint a költőnek egykorú pályatársa, a magyar írói és művészi kör számára birtokba veszem Petőfi születése házát. Engedjétek meg Ti, kik ez ünnepélyes ténynek tanúi vagytok, hogy a vén pályatárs, a régi jó barát elmondja, amik e ház küszöbén belől lelke elé tódulnak.
Ifjú koromban, mint költőt mindig magam előtt láttam Petőfit; mint jó barátot mindig mellettem; - azóta hosszú idő múlt el, de a költő még most is mindig előttem repül, a jó barát most is mellettem áll.
Ő volt az, ki engem az irodalmi pályára buzdított, melyet még akkor életpályának nem neveztek s melynek vándorait szülők megsiratták, megtagadták.
De a pálya végén álltak eszményképeink: a ,,nemzet" és ,,szabadság".
Oh, akkor azokat még keresni kellett!
A nemzet szolgája volt az idegennek, a nép szolgája volt az urainak s a szellem szolgája az anyagi erőszaknak.
A szabad szó bilincsbe volt verve; de ha járnia nem lehetett, voltak szárnyai, tudott repülni.
E szárnycsattogást, keverve a lánccsörgéssel, halljátok Petőfi költeményeiben.
A gunyhónak, a pusztának, a népnek jogát - a zöldasztalnál és a fényes Olympon vitatták a dalok.
Amit hatalmassá akart tenni, előbb ragyogóvá tette, s amit elébb elismert az Olymp, elismerte utóbb az ország; - a népet, a gunyhót, a pusztát mint hatalmat.
Ő mindazt, mit maga elé tűzött, ki is vívta, kivívta a népszabadságot, kivívta a szellem felszabadulását. Senki segítsége nélkül, egyedül lángszelleme által.
Még magasabbra vágyott; még merészebb célok után tört, s ahol nem volt elég a lant, felvette a kardot, s amiről dalolt, amit dicsőített, azért meg is tudott halni.
Utolsó dala kardcsattogás volt.
Minő rövid idő alatt, milyen hosszú életpályát futott át! Irigylésreméltó volt az élete, irigylésreméltó a meghalása, irigylésreméltó a halhatatlanná léte.
Élt kora ifjúságától kezdve abban a teljes tudatban, hogy amit teremt, az őt halhatatlanná fogja tenni, s azért őt áldani fogják és annak az előérzetében, hogy a szent eszmékért, amik felhevítik, ifjan fog meghalni.
És meghalt úgy, hogy örökké ifjú maradt.
S még halva sem hagyta magát egy szűk sírba összeszorítani: eltűnt, mint Romulus, mint Élias, a felhők közé temetkezett.
S amint nő az idő, úgy nő vele együtt szellemalakja. Minél jobban távozik, annál magasabb lesz. Ez a halhatatlanság jelvénye.
Míg élt, az egész hazát besugárzotta fényével, holta után körülragyogja az egész földet, s lánglelke sugarainál melegszenek a kerek világ minden népei. Petőfit, a magyar költőt, s általa a magyar nevet, ismerik a kevély népek úgy, mint az alázatosak.
A büszkén emelkedő főváros utcát, piacot avat fel nevével, a nemzet ércszobrot emel emlékének, elsőrendű művészek versenyeznek munkái feldíszítésében, s mindenütt otthon vannak azok, az úrhölgy mozaik-asztalán, s a földműves mestergerendáján.
E megörökítő emlékek közé sorozzuk ezt a hajlékot is. Az új gazda, aki ezt birtokába veszi, a magyar irodalom és művészet, maga sem halandó. Élni fog az, míg csak magyar nemzet él, Magyarország áll: az pedig élni és állni fog, míg ez a föld s ez az ég lesz. S ez új gazdának gondja lesz az időtlen időkig, hogy az a hajlék épen fennmaradjon, ha roskadoz, újra helyreálljon, soha el ne múljon; hogyha a nagy szellem vissza-visszavágyik, bekalandozva a kerek világot s az egek csillagképleteit, ebben a csendes kis otthonban mindig megtalálja azt a helyet, hol most is visszazöng még az elnyugtató bölcsődal: ,,Cserebogár, sárga cserebogár."
Tudni fogunk így egy helyet, ahol vele holta után találkozunk.
Sírját úgysem találjuk fel.
Hamvait szétszórták a szelek.
Annál jobb.
Így mindenikünknek, minden magyarnak jut belőle egy porszem.
Legyen e megosztott porszemnek temetője szívünk.
S az örökbe jutott porszem tanítson bennünket úgy szeretni nemzetünket, ahogy ő hitt, oly igaznak lenni, amilyen igaz volt a költő.
Áldás legyen rajtad, emlékezetes hajlék: légy megtelve dicső szellemével örökké! Isten keze takarjon be minden vészek elől, vezessen küszöbödre minden boldogságot. Petőfi szülőhajléka alatt múló szava legyen a fájdalomnak, tartós az örömnek, futó vendég legyen benne a baj, rendes szálló az áldás.
[1880]









Jókai Mór: Írói arcképek


PETŐFI SÁNDOR ÖTVEN ÉV UTÁN
Szobrod előtt állok! Beszédét hallgatom!
Mert beszél a szobor, csak érzék kell hozzá, amely meg tudja hallani, mit?
Az érc lát, a kő érez, ha emberi alakot öltött.
E szobrot egy nép szerelme teremté, s amit a szerelem hoz világra, annak élete van. S ha szülője halhatatlan, szülötte is az lesz.
Ötven év múlt el azóta, hogy szavad felhangzott: ,,Talpra magyar!" s még mindig hangzik.
A honfikötelességnek soha sincs pihenése. Küzdünk, fáradunk, védjük a hazát, a szabadságot, a nemzetiséget. Te mondtad, azt tesszük.
Körüljártad e kerek földet, megismerted minden népét: ahogy azok megismerték a te műveidből a mi nemzetünket, s visszatértél azzal a szóval, hogy ,,hazánk még mindig bokréta rajta".
A sors, a világszellem, a történet ura ellenkező irányba vitte el a föld körüli úton hazánkat, mint amerre te akartad: mégis oda hozta el, ahová te akartad.
A szó tetté vált.
Amit majd magad előtt látsz, az mind a te szavaidnak megtestesülése. Látod az ,,arany szabadságot" s azt a népet, mely, ha a haza kívánja, még ebből az aranyából is tud áldozni. Vasláncaink nincsenek már: ami összeköt, az aranylánc, s azt nem ,,rágja le a rozsda".
Új világ, új szellemélet támadt szerte a hazában, de ebben az új életben mind saját megálmodott, megjósolt eszményképeidre ismersz.
S akárhová nyitsz be széles e hazában, palotába vagy kunyhóba, saját képmásodat látod szembejönni; otthon vagy mindenütt: kastélyok csarnoka, nádas tetők pitvara, virágos rét dalaidtól zendül.
Majd mikor meghallod félszázad évfordulóján azt a felriadó üdvkiáltást, amit egy erős dandár zendít fel szobrodhoz - mert az a kis csoport, a szellem harcosainak, a szabad szó úttörő munkásainak csoportja, akit te vezettél, azóta dandárrá nőtt fel - fölébredsz-e arra? Megszólalsz-e arra? Szavadat meghalljuk, kik akkor ott leszünk, lelkünkbe bezárjuk és követni fogjuk.
,,Talpra magyar!"
[1898]









Jókai Mór: Írói arcképek


PETŐFI HALÁLA
Mintha most is előttem látnám azt a délceg alakot, azzal a lángoló, sugárzó arccal, a dacos fejjel. Mintha most is hallanám a hangját, azt a szívből jövő, szívig ható hangot, amely hű kifejezője volt a lelki indulatainak.
Minden igaz volt nála: szerelem, barátság, gyűlölet, harag, rajongás a hazáért és a szabadságért. Semmi sem volt hamis, semmi sem mérsékelt.
Aki így tudott szeretni, így tudott gyűlölni, annak nem lehetett e földön megmaradni többé, amint nem volt szabad többé szeretni és gyűlölni.
Olyan ifjú volt és mégis be volt fejezve az élete. Mint egész ember halt meg. Mi többiek tudhattunk még ketté vágva, felnégyelve, darabokra tépve is élni, de Petőfi számára nem volt való az az élet, az a küzdés, hol láncra vert kéz börtön falára karcolja keserű gondolatait. Neki meg kellett halni.
Dicsőséget annyit szerzett rövid üstökös útjában, hogy nevét ott hagyta az égen fényszikrákban megörökítve, amelyek soha le nem hullanak.
Nem is halt meg. Hányszor feltámadott. Ott él minden magyar szívében, házában. Mentől tovább távozik az időben, annál nagyobbra nő az alakja.
Félszázad múlt el azóta. Más embert eltemet az idő. Petőfit magasra emelte. Míg magyar él, haza áll, éljen Petőfi dicső emlékezete! Ragyogja be a hazát és világot!
[1899]









Jókai Mór: Írói arcképek


ARANY JÁNOS
- Kakas Márton arcképcsarnokából -
Előttünk áll nemzetünknek azon nagy költője, aki legnagyobb költője lehetne nemzetünknek, ha egy igen nagy fogyatkozása nem volna, mely őt ebben meggátolja, az, hogy irtóztató szerény.
Általános bevett fogalom szerint két dolog kívántatik meg egy költőtől: az első az, hogy igyék, a másik az, hogy magát dicsérje. Arany se nem iszik, se magát nem dicséri.
Más poéta nem mulasztja el tudatni a közönséggel, mikor volt szerelmes? mikor haragudott meg a kritikusokra? mikor csalta meg a kedvese? mikor volt kótyagos? eventualiter mikor nincs a csizmájának talpa? és főleg: miket tenne ő a hazájáért, ha azok a feltett tettek engednék magukat megtétetni?
Arany mindezekről nem énekel; ahelyett csak a nemzet nagy hőseivel foglalkozik, akiknek ugyan nagy virtus volt olyan nagy embereknek lenni, mikor még nem volt se puskapor, se cenzúra.
Csupán egyszer fakad ki annyira a maga dolgában, hogy azt mondja:
Ne volnék csak olyan vén
Író tollam letenném,
S beszegődném maholnap
Csizmadia inasnak!
Csizmadia inasnak! ez alak itt ni! Hisz ezzel a gyönyörű bajusszal egyenesen csizmadia atyamesternek választhatnák meg!
Miért ne! ha engemet megválaszthattak csizmadia céhbeli-választmányi-tag-mesternek. - Az vagyok.
Már akkor Arany csak megérdemelné, hogy ahol én választmányi-tag-mester vagyok, ott atyamester legyen.
És ő csak inasnak ajánlkozik.
Ezért nem lesz belőle semmi. Mondom én ezt neki eleget.
Most is megválasztanák akadémiai titkárnak, ha nem volna neki egy nagy ellensége, aki mindenféle ráfogott hibákat híresztel felőle; pedig egy házban lakik, egy asztalnál ebédel vele!
Ez a rágalmazója Aranynak: saját maga.
Kérdjük tőle, hogy vagy? Feleli, sehogy sem, nem érek én már semmit.
Akkor van éppen csordultig a poézis színmézével.
Kérdjük tőle: mit írsz? ,,Semmit sem", feleli, ,,nem tudok én már írni sem".
Akkor költötte épen ,,Buda halálát", ami olyan remek mű volt, hogy még a Pesti Hirnök is kénytelen volt - megtámadni.
S ha kérdjük, mi van az újságodban? Azt mondja: ,,ugyan hát mi lehetne benne?"
De 'isz így nem lehet nagy emberré lenni! Annak legelső titka a jó programcsinálás.
Persze az is nagy hiba, hogy lapjában nincsenek hímzetminták.
A tudós kollegák aztán azt mondják:
,,Oh be remek hőskölteményeket ír az az Arany; ne válasszuk meg akadémiai titkárnak, hadd kényszerüljön még több ilyen szép verset írni! azt mi elolvassuk - a tiszteletpéldányból."
A publikum meg azt mondja:
,,Ne járassuk Koszorúját, hadd legyen kénytelen mentül több szép hőskölteményt írni; azt majd megszerzi a tiszteletes s elolvassa tőle az egész komposszesszorátus."
És azért sohasem hallod tőle, hogy panaszkodnék.
Az akadémiai üléseken dirib-darab papirosokon szoktunk egymának izengetni. Én karikatúrákat mázolok neki, ő meg nekem epigrammokat küldöz.
Egyet közlök belőlök. Arról volt éppen az értekezés, hogy a história csak azoknak a neveit jegyzi fel, akik szellemükkel hatottak és akik vérengző hadjáratokat viseltek.
A papírrongyra, mit hozzám röpített, ez volt írva:
Az emberi öltőt nagy feledékenység elnyeli, mint tenger;
Csak kettő marad fenn az emlékezetben: Der Denker und Henker.
Az ilyen papírrongyokat én rakásra gyüjtöm, s majd ha mind a ketten meghaltunk, majd ha a magyar uraságok belgák és angolok lesznek, ezreket fognak érte kapni - az örököseim.
[1865]









Jókai Mór: Írói arcképek


EGY NAP ARANY JÁNOSNÁL
Akkor még nagykőrösi professzor volt az öreg. Aztán nem is volt még öreg. Gyulai Pál, Salamon Ferenc, Tompa Miska, Ballagi, Mentovich, Losonczy László, én magam is, mind fiatalok voltunk, egyikünk sem tudóstársasági tag. Szilágyi Sándor pláne még csak ,,vadmalac" volt.
Az elsőt nem panaszképpen, az utolsót nem gorombaságul mondom, hanem hogy hát mivelhogy nem voltunk tudóstársasági tagok, tehát valamiféle társaságnak csak kellett lennünk, annálfogva még Petőfi találta ki azt a nagyon megtisztelő címet a számunkra, hogy ,,vaddisznók". Degré, Lauka nagyon jól emlékezhetnek rá, hogy ezt a címet valódi büszkeséggel viseltük. Arany János azonban a még akkor nagyon fiatal Szilágyi Sándort a felserdülés (illetőleg felsüldülés) reményében egyelőre csak ,,vad-malacnak" fogadta el.
Tehát egy szép őszi napon meghíttak bennünket, pestieket, a nagykőrösiek egy kis vidám mulatságra.
Az volt ám a tanári kar! a fiastyúkban nincs annyi csillag, mint akkor Nagykőrösön volt, s egyszer a sok okos ember közül egy azt a legnagyobb okosságot követte el, hogy örökölt valami félmilliót. Nem vonom vissza a kifejezést, valóban elkövette ez okosságot, mert vannak emberek, akik bolond fővel örökölnek, de ő rászolgált a magáéra a tudományával.
Ez úgy történt, hogy lakott a külföldön egy magyar születésű, de görög vallású úri ember, aki műkincsei gyüjteményéről messzeföldön nevezetes volt és amellett több, mint milliomos. Régen elszakadt azonban hazulról és sem ő nem gondolt itthon maradt rokonaira, sem azok ő rá. Nem is szándékozott a végrendeletében róluk megemlékezni. Egyszer híre megy a hírlapokban, hogy a nagykőrösi kálvinista kollégiumban megválasztották a görög ortodox hitű Tomori Anasztázt matheseos professzornak. Az öreg milliomos meghallja ezt a hírt: hisz ez az ő unokaöccse! Nagy eset ez! Hogy a tősgyökeres, keménynyakú nagykőrösi kálvinisták egy görögöt emeljenek fel a katedrájukba! Akkor ennek nagyon derék embernek kell lenni. Amint hogy az is volt. Erre a milliomos rögtön új végrendeletet ír, s minden vagyonát Tomorira és annak a testvéreire hagyja; maga egy év múlva meghal, s azzal a gyönyörű szép örökség három derék magyar családot emel fel egyszerre a boldogok sorába; s mindez köszönhető nem a véletlennek, hanem a tudománynak.
Persze, hogy az a + b magyarázásnak egyszerre vége szakadt. Tomori barátunk megmaradt ugyan régi kollégái jó barátjának mind e mai napig; de a katedrától elbúcsúzott, s az ő ,,kitoló kásá"-ja képezte a titulus bibendijét a mi nagykőrösi dinomdánomunknak.
Hajh bizony pedig már akkor ő volt az utolsó görög Nagykőrös városában. Kivesz mindenünnen a városainkból ez a derék macedon faj, amely olyan igaz jó magyar volt. Üresen maradnak azok a szép rác templomok, amiket a virulás korszakában építtettek. A nagykőrösi görög templom nem volt valami szép, se nem nagy, valljuk meg az igazat, hogy kicsiny volt. Miután gazdája nem volt, a városra maradt; a város meg nem tudott vele mit csinálni, utoljára kiadta haszonbérbe. Tomori kivette azt és aztán imitt-amott ellakogatott benne.
Már most hát csak azt is meg kell vallanom, hogy bizony mi a gazdátlan templomban ültük meg ezt a búcsúlakomát. De nem volt az a templom puszta: előtte való nap Mentovich kipingálta a falait mindenféle képekkel, de azt maig sem tudnám megmondani, hogy azok miféle bibliai jeleneteket ábrázoltak? Ellenben mulatságosak voltak.
Mulattunk bizony mi, éspedig igen jól. Rendkívüli dolgok történtek. Hallottam Ballagit énekelni és láttam Gyulai Pált táncolni. Kivel táncolt? Velem, ő volt a kisasszony. Csupa férfi-társaság volt, a cigány pedig húzta, tehát táncolni kellett, nekem felváltva hol Gyulai, hol Salamon Ferenc volt a táncosnőm. Akkor még a lapok nem írták ki a bálkirálynők neveit, azért jegyzem azt fel utólagosan a história számára. És Gyulai szemembe mondá (ha csak most el nem grünwaldozza a szavát), hogy sohase látott jobb magyar táncost nálamnál. Tompa összecsókolt minden embert, s Mentovich Losonczy Lászlót imádta, hogy mondjon el egyet a verseiből, amit az sehogy sem akart elkövetni; ebből gondolhatja mindenki, hogy micsoda jó bor lehetett az a nagykőrösi idei termés.
Csak egy conviva maradt meg komoly, csendes szemlélőnek, Arany János. Őhozzá voltunk Tompával meg Ballagival éjszakai szállásra rendelve, hát neki meg kellett tartania az egész tájékozási tehetségét, hogy legyen valaki, aki a többieket hazavezeti a templomból.
A nagykőrösi lágykeblű aszfalt rég elenyésztette azokat a nyomokat, amiket a mi lábaink ez éjszakán hazáig rajta hagytak (ilyen háládatlan a világ!), hanem az én emlékemben még most is édesen duzzadoz az a jó puha ágy, amibe kedves háziasszonyunk minket, hazatérő korhely népet lefektetett, s amiből Ballagi minden félórában felráncigált bennünket, mikor már aludni kezdtünk, hogy elbúcsúzzék tőlünk, mert ő már megy a vasútra. Utoljára is lekésett róla.
Mi még egy napot ott töltöttünk Tompával a vendégszerető baráti háznál s ez emlékezetes nap volt.
Arany János azzal a biztatással csalt ki az odúmból (mert nehezen mozdultam ki Pestről, még akkor a policájnál bizonyítványt kellett rá venni, hogy jó járatban való ember az ember, ha Nagykőrösre akart utazni s visszatérett megmotozták a vámnál), tehát gyönge oldalánál fogta meg a poéta-kollégát, azt mondta, hogy van neki egy kis leánya, aki egy humorisztikus novellámból csinált egy vígjátékot, és azt maga el is játssza.
Gyönyörű, kedves gyermek volt, mintha most is előttem állna még, rózsapiros arcára, nagy eleven szemeire s arra a mosolytvalló ajkra olyan jól emlékezem. Még azt a kort élte, amiben a leányt gyermeknek híjják; de amikor már szabad neki egy olyan bolondos novellát elolvasni, mint az én ,,Örmény és családja" című mesém (amit a cenzor tett meg ,,rác"-ból ,,örmény"-nek, ő tudja miért?)
A kis Juliska egy kis szépen-kérésre, egy kis atyai felhatalmazásra, s egy kis anyai bíztatásra rá hagyta magát venni, hogy előadja közös vígjátékunkat, még pirosabbra gyulladt arccal. Bámulatos volt annyi zsenialitás abban a gyermekben. Ötféle szerepet kellett játszania, egy vén lamentáló fösvényt, egy boltoslegényt, egy pálinkaszomjas kocsist, egy naiv, szelíd hajadont, aztán meg egy pajkos, cserefendi leányt, akit az apja ,,Mincuckának" hivogat és kényeztet. Mind az ötöt úgy adta, hogy csupa megenni való volt. Különösen a vén Gergucot, a maga rácos kiejtésével, aki a Mincuckát ,,arányus leányum"-nak szólítja. Az előadás köztetszést aratott s az összes játszószemélyzet általános tapsviharban részesült.
Ettől fogva, ha összejöttünk Arannyal, nem is kérdeztem másképpen, mint hogy ,,mit csinál a szép kis Mincucka?" Mintha most is előttem látnám!
Hát még az hogyne látná őt maga előtt örökké, aki a Toldi szerelmé-ben újra meg újra maga elé teremti őt; mintha a helyett, aki testben eltűnt előle, az álomalakját akarná ércbe önteni?
Biz az már mind tegnapelőtt történt.
Másodszori látogatásom Aranyéknál ez év Petőfi-gyűlése napjára esik. Csak huszonöt év van a kettő között. És még milyen huszonöt év! Egy napját sem kívánnám vissza! Örömök, kétséggel megkeserítve, de előre rettegett bajok, s közbe változatosságképpen egy-egy véletlen veszedelem.
Megírta Toldi szerelmé-t. Egész világ üdvözölte a művet és íróját. Én is fölkerestem levelemmel Aranyt. Arra meg ő írt hozzám egy kedves baráti választ, amelyet én sokkal kedvesebbnek tartok, mint hogy nyomdafestékkel be hagyjam kormozni. Beszél benne a múzsákhoz való viszonyomról, s hogy elébb megőszül még a parókám is, mint annak vége lesz.
Tehát a Petőfi-Társaság tisztelgő küldöttségét kell hozzá vezetnem. Aztán szónokolni a társaság nevében. Hiszen a büdzséhez lehet szónokolni, de hogy lehet Aranyhoz és nekem?
Amint benyitottam az ajtaját, egyszerre ott állt előttem megint az ,,arányus leányum", a szép piros, lángszemű Mincucka. Hajh, nem ő: ez már a ,,kis idegen". Ez a szép Juliska leánya. Bizonyosan olyan jó leány, mint az volt.
De hát én azt mit tudhatom, aki a tegnapelőtt és a ma között huszonöt évet átaludtam?
Minden dikció kiment a fejemből.
Nem tudtam én Aranynak semmiféle felköszöntést mondani.
- Látod, mondám neki, olyan régen nem láttuk egymást, hogy még azt sem tudod, hogy már csakugyan megőszült a parókám is.
Mosolygott, azzal a jószívű ravaszságával.
- Azért írtam a levelemben a parókádról, mert tudtam, hogy így hiúságból nem adod ki az újságban.
S aztán nem tudtam, csak hallgatni és nézni.
Hatalmas az idő!
Fehérre festi a sötét hajat
S sötétre festi a fehér szivet.
De a szellem hatalmasabb!
Fehér hajnak, sötét szívnek visszaadja az eltűnt fiatalságot.
Tartson még sokáig!
[1880]









Jókai Mór: Írói arcképek


SZIGLIGETI
Aki már tudja, hogy mi a magyar nemzeti színház, az tudni fogja, hogy kicsoda Szigligeti?
Akik még többet is akarnak felőle tudni, azok olvassák meg e rövid életrajzot.
Szigligeti Ede atyját Szathmáry Józsefnek, anyját Szepi Katalinnak hítták; ő maga Szathmáry József nevet viselt mint gyermek, és később, mint szorgalmas tanuló.
Szülői mérnöki pályára nevelték, Nagyváradon és Temesvárott taníttatva, s tanulmányai befejezése végett felküldték Pestre.
A művészet jó szelleme azonban azt súgá az ifjúnak: ,,hagyd el e pályát, van egy másik fölméretlen ország, amit neked kell tagosítanod, más épületeket kell neked fölépítened, más pusztaságot lakhatóvá tenned, mint azt, amelyre készülsz."
Az ifjú megérté jó szelleme sugallatát, és lett színész.
Azonban a családi tisztes nevet kétséges kockára tenni nem volt szabad; így lett Szathmáry Józsefből Szigligeti Ede.
Később azután e név hírt és becsülést gyűjtött maga körül, s büszkesége marad annak, aki azt nem örökölte, hanem önmagát tette családja első ősévé.
Mint színműírót minden évben új meg új koszorúkkal láttuk őt megjelenni, s azok közül bizonyosan több megmaradt örök zöldnek, mint ahány elhervadt.
Legelső művei voltak: A megjátszott cselek, dráma, és Dienes, szomorújáték; ezek még Budán kerültek színre. Következett Vazul, Gyászvitézek, Pókaiak, Aba, Romilda, Miczbán, Czilley, Rózsa, Ál Endre, Troubadour, Korona és kard, Nagyidai cigányok, Kinizsi, Szökött katona, Gerő, Két pisztoly, Zsidó, Gritti, Rab, Vándor színészek, Szekrény rejtelme, Zách unokái, Pasquil, Csikós, Mátyás fia, Színésznő, Renegát, Istenítélet, Rákóczi, Liliomfi, Fidibus, Házassági három parancs, Vid, Egri nő, Aggteleki barlang, Nagyapó, Andronik, IV. István, III. Béla, Arckép, Tündér Ilona, Lári-fári, Cigány, Castor és Pollux, Csokonai, Diocletián, Pünkösdi királyné, Dalos Pista, Pál fordulása, Veszedelmes jó barát, Nevelő kerestetik, Világ ura, 10.000 forint, A mama, Béldi Pál,... (folytattatik.)
Összesen hatvanegy színművet írt!
Azok közül öten: Rózsa, Vándor színészek, Zách unokái, Mama és Béldi Pál száz aranyos jutalomérti versenyben diadalmaskodtak; kettő: Kinizsi és Gerő másodjutalmat nyert; legnagyobb rész nagy hatással tartotta fenn magát; és csak három esett el a deszkák csatamezején: Frangepán Erzsébet, Rontó Pál és a Debreceni ripők; ellenben százszoros diadalt aratott a Szökött katona, (melynek felemlítésénél kegyelmes akarok lenni, s nem vetem szemükre a bírálóknak, amit e mű ellen vétettek) és későbbi népszínművei; drámái közül a Pókaiak, Miczbán, Rózsa v. j., Gritti, Zách unokái, Mátyás fia, Rákóczi, Vid, Andronik, Diocletián, Világ ura stb., stb.[1])
Micsoda hatással voltak Szigligeti színművei a közönségre, arról sokat lehetne beszélni; népszínművei egy egész új irodalmi ágat honosítottak meg, mely tisztán a nemzeté, s azért is hat annyira a nemzeti lelkületre vissza.
Legelső három népszínművének körutazása az országban valódi diadaljárat volt. Emlékezem a várakozásteljes estékre, miket mint ifjonc diák átéltem a Szökött katona előadása előtt, s előadása után a közönség elragadtatására, és saját levertségemre, hogy miért nem tudok én ilyet írni? Akkori irigységem Szigligeti tehetségeire legbiztosabb alapja annak a becsülésnek, amit most érzek iránta; az évek és a közellét nem tették őt előttem kisebbé.
Mindenki tapasztalhatá, micsoda befolyást gyakorolt Szigligeti munkássága nemcsak irodalmunkra, de még többre is, mint az irodalom.
Népszínművei leszoríták a hajdani velőtlen bohózatokat, a siralmas rémdrámákat, s eleven erőteljes irányt, élethűséget, igazságot, tiszta morált és emberszeretetet hirdettek a színpad deszkáiról; népdalaink felhatottak általok a szalonokba s a comptoirokba, főurak és kereskedők eddigelé magyar hangok előtt zárva tartott szobáiba; később utat nyitottak művészi és irodalmi érdekeinknek is, s jelenben egy olyan tőkéjét képezik a színháznak, melynek morális és anyagi kamatjai igen nagy helyet foglalhatnak a számadásokban.
Drámái sok szerencsével sajátíták el a históriai elemet, tiszta, szép, szabatos nyelven, megható költészettel, s nagy színi ismerettel vannak írva, s tanúskodnak a költőnek e téren tett sokoldalú tanulmányairól.
Szigligeti költői munkásságán kívül, mint a színház titkárja oly fontos helyet tölt be, hova ügyszeretet, pártatlanság, sokoldalú ismeret, s hazafiúi becsületes jellem múlhatatlan kellékek, s jól esik tudnunk, hogy ezek Szigligetiben egyesülve vannak.
Mint hivatalnok egyenes lelkű, a közügyért buzgó, mint férfi szilárd, elhatározott jellemű; jó férj, jó apa, jó barát.
Szeretném azt kívánni neki, hogy éljen annyi esztendőt, ahány színművet ír, de miután minden esztendőben kettőt, hármat is ír, kívánságom képtelenség volna; e helyett azt óhajtom, hogy éljen oly sokáig, amíg színművészetünkben és irodalmunkban munkásságának gyümölcsei kedvesek leendnek; - akkor pedig ugyan megvénülhet.
[1857]

[1] Midőn e sorokat írom, még akkor Béldi Pál nem adatott elő.









Jókai Mór: Írói arcképek


,,II. RÁKÓCZI FERENC FOGSÁGA"
Nemzeti színházunknak ismét ünnepe volt. Szigligeti legújabb drámája adatott: II. Rákóczi Ferenc fogsága.
Négy nap alatt háromszor került e mű színpadra, a színház mindannyiszor csordultig tele.
A közönség újra él e darabban.
Minden helyzete, minden szava e műnek hű a múlthoz és igaz a jelenben.
Rákóczi Ferenc mint gyermek, jezsuiták által jezsuitának nevelteték, körül volt véve a bécsi udvarban fürkésző kémekkel, kik minden szavát, minden pillantását ellesték a rettegett oroszlánfajzatnak.
És a nyíltszívű magyar megtanulta nevelőitől a tettetést, megcsalta azokat, kik őt meg akarták csalni, s midőn anyja, Zrínyi Ilona, buzdítani jő rég nem látott fiát: hogy ragadjon fegyvert a hazát megmenteni, - Rákóczi tudva: hogy a falaknak fülei vannak, azt feleli rá:
,,Én? a jó császár ellen fegyvert fogjak?"
Hallottátok volna azt a kacajt, azt a konvulzív vidámságot, melyre e szavak után a közönség rendszeresen kitör. Minő nevetséges eszme! minő groteszk gondolat! Egy férfi, ki a jó császár ellen fegyvert fogni nem akar! Az ember nem bír az arcának elég tettetést parancsolni, hogy mégis mindenki meg ne lássa rajta: hogy biz ez a fiú most tréfál. Még ha kipisszegték volna ezt a mondást, akkor csak volna reménység, de kikacagták, dörgő hahotával kikacagták!
És hallottátok volna azt a felzajgó lelkesedést, mit Zrínyi Ilona buzdító szavai idéznek elő, mint mikor a szél lecsap a tengerre s millió hullám veti föl magát egy szavára, letörülve arcáról a magára hazudott ég tükörképét.
Nem a légből vett ideál, nem a kicsikart fantomok, - hanem a nép lelkéből támadó igazság van itt a költészet élő alakjával felruházva.
S végre, mikor a távolban a lelkesítő Rákóczi-induló megszólal, a tömeg fölordít, mintha mindegyik szívének legérzékenyebb húrján volna találva, egy kitartó névtelen kiáltás emeli a levegőt, minden arc ragyog, minden szem sír, minden kéz tapsol vagy oldalához kap és fegyverét keresi.
Szent hivatása ez a költőnek - a nép szívében oly szenvedélyeket felkölteni, mik ha fölébrednek, nem halnak el soha, hanem átszállanak apáról fiúra s későn vagy korán lángra gyújtják az életet.
[1848. nov. 12.]









Jókai Mór: Írói arcképek


,,A MAMA"   Száz arany jutalmat nyert vígjáték Szigligetitől
A kritikusok azt mondják erről a darabról, hogy ,,tiszteljed a te tatádat és mamádat, hogy hosszú életű légy a színpadon", s úgy látszik, hogy haragusznak Szigligetire a mamáért. Én azonban, aki Szigligetinek sem apja, sem anyja nem vagyok, nem veszem ilyen érzékenyen a dolgot, s bevallom őszinte szívvel, hogy én olyan jól mulattam ezen a darabon, ahogy csak illett, s ha egyik érdemes kollégám hangokat hallott a vivátozók között, amik még meg sem csattantak, hát azok az én hangjaim voltak. (Szánó mosolygás a centrumból.) Tudni való, hogy a kakas valamennyi mind tenor. Van ebben a darabban egy békében élő házaspár; kiknek családi konstitutióját minduntalan ostromállapotba helyezi a mama: a mama feltüzeli a leányát, hogy ne engedjen a férjének, a férj elbujdosik a háztul, vendéglőbe megy; a mama ott is üldözi, elhagyogatott kesztyűk, zsebkendők nagy galibát idéznek elő, öregbíti azt egy furfangos inas, aki szereti magát úrnak nézetni; végre kibonyolódik minden félreértés szépen, a mamának kezet csókolnak, de mégis megkérik, hogy csak főzessen ezután külön konyhán, s azontúl boldog lesz minden ember, amíg tudniillik a ,,mamát" ismét elő nem adják, amikor megint minden újra kezdődik. Az alakok nem újak, az ember azt hiszi, hogy mindenikkel találkozott már itt-amott az életben; amit a kritika nagyon hibáztat, tanácsolván a színműíróknak, hogy menjenek új alakokért a holdba. Utoljára is a közönség jól mulatta magát, s én nem vagyok elég bátor abba a vitába beleszólni, mely legközelebb szőnyegre került: hogy tudniillik van-e a közönségnek annyi esze, mint a jámbor újdondásznak, aki őt lepirongatja, ha nem úgy táncol, ahogy ő fütyölt neki?
A jutalmazott színmű Szigligeti jobb vígjátékai közé tartozik s mindenesetre nyereségnek nevezhető színpadunkra nézve, s aki ellenkezőt állít, titkos drámaírás gyanújába keveri magát.
Kakas Márton
[1857]









Jókai Mór: Írói arcképek


,,BÉLDI PÁL"   100 arannyal jutalmazott szomorújáték; írta Szigligeti
Tisztelt szerkesztő úr! Ha valaki azt hiszi, hogy a színpad arra való, hogy ott az emberek históriát tanuljanak, azzal aztán azt is el lehet hitetni, hogy az emberek azért vesznek kalendáriumot, mert abból tanulnak szántani! Én ily könnyenhívő nem vagyok. Én meg tudom bocsátani Schillernek is, Shakespearenek is, hogy az orléansi szüzet egymással szemeszöktében ellenkező alakokban mutatták fel, s ilyen formán vagy az egyik, vagy e másik kegyetlenül vétett a história ellen; de mind a kettő gyönyörű drámát írt róla, és én szerényen megelégszem azzal a kevéssel. Béldi Pált sem kérdezem én, olyan szép ember volt-e, mint amilyennek bemutatják, volt-e Teleki Mihálynak akkora szakálla? kopasz volt-e és fogatlan? hanem kérdezem, hogy költői, művészi munka-e az, amit a színpadon bemutattak?... Olyan jó ember vagyok, hogy saját kérdésemre felelek is. Igen. Béldi Pál erős hazafi és gyöngéd férj; a szerelem és féltés egyfelől, másoldalról a közhaza iránti szeretet irányozzák tetteit, s e szenvedélyek küzdelméből fejlődik ki a dráma; először egy csók miatt támadt féltés megbánt lépést követtet el vele; s midőn legelső ballépése véres nyomától visszaretten, akkor meg többé sem ijesztés-, sem hatalom-ígéret, sem a család iránti szerelem nem képes őt rávenni, hogy a második lépést is megtegye, inkább áldozatul veti magát vezeklésre váró hibájának, hazája nyugalmának és a költői igazságtételnek; ez olyan világos, olyan rövid meséje e megragadó tartalmú darabnak, hogy azt mindenki megértette, kivéve egy pár embert, azokat a fő-kákáncsomót kereső betűkóstoló-biztosait a nemzeti irodalomnak, akiknek ellenében, ha vizet iszom is, meg ha Marosvásárhelyen megsütnek is, azt állítom, hogy Béldi Pál költőileg helyes mű, s ha szerzője vétett abban a história ellen, hogy Teleki Mihályt jó szándékú tisztességes embernek rajzolta, én bizony ezt a kegyes csalárdságot megbocsátom neki olyankor, midőn nagyon elfogadható mentsége lehet, hogy kedvenc tárgya mellett nem akarta azt a furcsaságot elkövetni, hogy egy Teleki jutalomra versenyezvén, éppen a Telekiek ősét cibálja meg historice; s tartom ezt különben is oly mellékes dolognak, hogy, ha az egész Teleki elmaradna is a darabból, az nem ejtene rajta csorbát, s ha még egyszer oly elhibázott volna is, nem nyomná le hibáival azt a mérleget, melynek túlsó serpenyőjébe oly szép költői nyelv, oly megragadó jelenetek, oly érzelem-gazdagság és drámai erő van lerakva, aminővel Béldi Pál minden fölvonásában találkozunk. Az előadott mű, az esőszakadás dacára szépen összegyűlt közönség határozott tetszését nyerte meg; s ezúttal az éljenzők között nem voltak ,,meg sem csattant hangok" hallhatók; hanem igenis egy solo pisszegő; de amiről én nem beszélek; hasonló észrevételek megjárják egy vicclapban; mi azonban komoly emberek vagyunk, s tisztelettel hallgatunk mindenkinek tetszés és nemtetszés nyilvánítására.
Öreg Kakas Márton
[1857]









Jókai Mór: Írói arcképek


PÁKH ALBERT - Kakas Márton arcképcsarnokából -
Van szerencsém bemutatni a keresztapámat.
Mert hogy ő volt az, aki Kakas Mártont a keresztvízre tartotta - a Vasárnapi Ujságban.
Vasárnapi Ujság? Ki ne tudná, hogy mi az?
Egy nagy hatalmasság az irodalomban; nem csupán geográfiai fogalom, mint Metternich Olaszországa és a Bécsi Híradó; nem is pusztán európai szükség, mint Törökország és az Idők Tanúja, hanem valóságos aktív nagyhatalom, mint Anglia, ki szereti ugyan a békét, de a háborúra is készen áll.
Bámuljátok még azon írókat, kik magokat halhatatlanokká teszik? jertek, hát bámuljátok az én keresztapámat, ki nemcsak magát, de azonkívül száz meg száz embert tett már halhatatlanná, megörökítvén őket a V. U. hasábjain s ha kérdeni lehet, vajjon ez és amaz írónk honnan vesz annyi tárgyat újabb munkákhoz, még jobban lehet kérdeni, vajon Pákh Albert honnan a pokolból fog jövő esztendőre való híres férfiakat előteremteni? De ő azokat mégis előteremti.
De nemcsak ez az ő főérdeme.
,,Non minus est virtus, quam quaerere: parta tueri."
(Nem kisebb virtus, mint a híres férfiakat keresni, megóvni másokat a híressé lételtől.)
Nézzétek meg a Vasárnapi Ujság végén a szerkesztői mondanivalókat. Ez idő szerint a 7777-ik szám járja. Azok mind eltemetett fűzfapoéták. Ha fűzfák volnának, poéta nélkül, erdőnek nevezhetnők. Így csak sírkert. Egy coemeterium hétezerhétszázhetvenhét fejfával! Miknek nyugvóit Pákh Albert mind sajátkezűleg szegezé be és temeté el, megírván az ő epitáfiumaikat; mely epitáfiumok a humor kvintesszenciái. Vannak sokan, kik ezen kezdik olvasni a lapot, sőt azt is kérték már a szerkesztőtől, hogy ne is adjon a lapban egyebet, mint mondanivalókat. Igaz, hogy ezen halottak közül némelyik hazajáró lélek, tízszer-hússzor is újra megjelen és újra eltemetteti magát, azt tartván Vojtina Mátyással, hogy ,,egy kis halál nem tesz sokat, őseinknek szintúgy volt".
Pákh Albert is egyike a tizeknek.
Tudniillik, hogy ezelőtt húsz évvel egy koalíció alakult az akkori fiatal (most már vén) írók között, melynek tagjai kötelezték magukat, hogy szépirodalmi munkákat nem fognak írni, csupán csak a ,,tizek könyvébe".
A többi mind megszegte fogadását, csupán csak Pákh Albert áll azóta is kitartó jellemszilárdsággal akkor tett kötelezettsége mellett, s állhatatosan tartja fogadását, végtelen szomorúságára számos tisztelőinek.
Két év előtt tartá a Vasárnapi Ujság tíz éves jubileumát, az úgynevezett ,,bankó-menyegzőt"; kívánjuk neki tiszta szívünkből, hogy még az ezüst, arany és platina menyegzőket is sorba megtarthassa, és még akkor se legyen megszorulva nemzetünk nagy férfiainak felfedezésében.
[1865]









Jókai Mór: Írói arcképek


A ,,VASÁRNAPI ÚJSÁG" (Hogy született, hogy dajkáltuk?)
Ködös, borongós idő volt. Az annyiszor visszaóhajtott(!) abszolutizmus úgy feküdt rajtunk, mint egy országos köd, amiben nem lehet tíz lépésnyire látni, ami behatol még a szobákba is s az íróasztalunk lámpáját is elhomályosítja.
Íróink szerteszét züllöttek, aki Pesten maradt, iparvállalatoknál, pénzintézeteknél vállalt napidíjas foglalkozást; de közönség sem igen volt. A hivatalos lapon kívül még egy politikai napilap, azután meg egy pár szépirodalmi lap tengette életét az örökké hű falusi gazdatisztek és protestáns papok részvétmaradványaiból.
Egy ilyen ködös reggelen mondá nekem Heckenast: ,,Csináljunk egy olcsó néplapot, képekkel illusztráltat."
Heckenast volt az a magyar kiadó, akinek eszméi voltak. Messze előre tudott látni, s arra, amit előre látott, vállalkozni, abba befektetni. Mikor a nagy, mozgalmas korszaknak 1849-ben vége lett, egyszerre százával lettek betiltva a lapok; mind a pesti, mind a bécsi nyomdászok tömegesen bocsáták el a szedőket. Heckenast messzebb látó volt: ő az egész nyomdaszemélyzetét együtt tartá: csodadolog volt, hogy mint tudott nekik dolgot adni? s mikor aztán az új kormánynak egyszerre szüksége lett nagy tömegben adni ki az adókönyveket, et cetera fermanica, az egész birodalomban egyedül Heckenast volt képes e munkát elvállalni s ez volt gazdagságának egyik alapja. Az írókat meg tudta becsülni: eszméket tudott nekik adni, hogy minő műveket írjanak, s ha valamelyikbe belevesztett, nem panaszkodott rá.
Képes laphoz legelőször is képek kellenek. Egy fametszőnk volt, Riedl, zseniális ember; de a felső kabátja mindig a vendéglősnél volt zálogban s annak a zsebében voltak a véső eszközei: nem lehetett rá számítani. Azonban a képeket lehet külföldről hozatni s úgy szabni rájuk itthon szöveget.
Az írókat is össze lehet szedni valahonnan. Heckenast honoráriumokra havonkint 200 pengő forintot rezolvált, ami kincs volt akkor: fényesen lehetett belőle díjazni. Csak egy feladatnál voltunk megakadva. Hol vegyünk a néplap számára szerkesztőt?
Mert a néplap nem olyan lap, mint más. A nép, Prottmann úr szerint (ez volt a mindenható rendőrfőnök Pesten) gyermek, akinek a kezébe nem lehet gyufát adni, mint a nagy ember kezébe. Az olyan szerkesztőnek, akire néplap szerkesztése bízatik, olyan ártatlan hajadon férfiúnak kell lenni, akihez semmi rágalom nem fér. Volt pedig Prottmann úr fiókjában egy hosszú lajstrom, amelyből Heckenast szomorúan olvashatá, hogy az egy Nagy Ignácon kívül, akinek már volt egy napilapja, valamennyi most élő magyar író egytől egyig mind kompromittálva van. A Reichsgesetzblatt pedig azt rendeli a Pressordnungban, hogy felelős szerkesztő csak kvalifikált író lehet. Hol van ilyen ember Magyarországon?
- Van egy! mondám. Egyetlenegy. Derék, szabadelvű, népszerű és nagy tehetségű író. És nincs kompromittálva. Hogy maradhatott meg? Egy betegség rejtette el. Pákh Albert volt, Petőfi megénekelt jó barátja, a hajdani Pesti Hírlap zseniális ujdondásza, 1847-ben délceg szép fiú, arcban nagyon hasonlított akkor Törs Kálmánhoz, de annál is szebb volt; ugyanez évben beteg lett, kénytelen volt hidegvízgyógykezelés alá menni Laabra; ott izzadt a vizes pokrócban egész 48-49. év végéig, s mikor 1850-ben visszakerült, ott feküdt (mert lábán nem tudott jönni) előttünk egy összetört roncs, alakjából kitorzított arccal, gyérült hajjal és szakállal; - csak a szelleme nem volt megbénulva. Arról lehetett még ráismerni.
Ez ellen nem lehetett kifogása a magas hatóságnak. Pákh Albertet elfogadták felelős szerkesztőnek. Én szereztem be neki a kéziratokat, ő pedig szerkesztette a lapot az ágyban, ő kapott a szerkesztésért 50 frtot, a másik ötvenet én, a többit a munkatársak. A szerkesztői mondanivalókban én gorombáskodtam. Ezt hiúságom el nem hallgathatja.
A policájjal nem volt sok bajunk. Furfangosan tudtunk úgy írni, hogy az olvasó meglássa, a cenzor pedig meg ne lássa, amit a sorok között hagytunk megértetni.
De egyszer mégis megtörtént velünk a szerencsétlenség. Van egy jó barátunk, Székely Józsi, aki derék, okos, becsületes, szép tehetségű ember, de akkora szurokbányával bír, hogy részvénytársaságot alapíthatna rá. Ha volna olyan sorsjáték, ahol egyen kívül valamennyi számnak mind nyerni kell, ő bizonyosan azt az egyet rántaná ki.
Hát most meg azt tette, hogy egy különben egészen ártatlan cikknek a végére ezt a költői citátumot ragasztá (Béla futásából): ,,Hunnia nyög letiporva, Sírnak a bús magyarok!"
Nosza jöttek a szerkesztőért azonnal. Felrángatták az ágyból. Menni kellett a béna lábaival, fel a nagyságos úr elé, s nem mondták meg neki előre, hogy miért?
Mikor őnagysága haragos tekintete elé került, az odatartá a szeme elé az inkriminált lapot, a vörös irallal aláhúzott sorokra ütögetve a tenyerével: Was ist das? (Mi ez?) Warum weinen die griesgrämigen Ungarn? (Miért sírnak a bús magyarok?)
Pákh Bercit sohasem hagyta el az ő elpusztíthatatlan humora.
Nyugodt szarkazmussal felelt:
- Weil sie ihren Raps nicht verkaufen können. (Azért, mert nem tudják eladni a repcéjüket.)
Őnagysága ezért még jobban megharagudott. Tartott a szerkesztőnek egy kegyetlen dorgáló catilinariát, ami e szókkal végződött:
,,Wir haben auch unser Cayenne!" (Nekünk is van Cayenne-ünk!
Hogy ez a Cayenne hol van, azt csak később tudtuk meg Pálffy Albert példájából, hogy ,,Budweis".
Pákh Albertnek az egészsége azonban csak nem akart helyreállni ott az ágyban. Nem lehet ott meggyógyulni! Az az ágy csak előszobája a koporsónak. Felbiztattuk, hogy menjen vissza ismét Graefenbergbe: állítsa a testét is egyenlő lábra a szellemével. A szerkesztői fizetését ott is kapni fogja. Én elvégzek helyette minden szerkesztői munkát. Neki ott Graefenbergben csak a nevét kell aláírni az üres ívre, amire a rendőrség példányát nyomatjuk. Ott maradt másfél esztendeig, amíg teljesen kiépült. És azalatt ő minden héten leküldte az aláírt üres papírívet, mi azon bemutattuk a Vasárnapi Ujság számát a százszemű Argusnak, s ment a dolog olyan simán, mint a karikacsapás. - Hanem mondhatom, hogy az volt a legnehezebb dolog, amin valaha életemben keresztülúsztam. Minden számnál úgy vigyázni, hogy se a magam, se a munkatársaim cikkében valami olyan ne legyen, amibe a cenzúra belekapcáskodhatik, s amiért aztán az én barátomat ott fenn Graefenbergben kihúzzák a vizes pokrócbul, s hazahozzák - másforma pokrócokba való takargatás végett. És mégis olyan lapot adni, ami az olvasó közönség kedvét megnyeri. Ez idő alatt a Vasárnapi Ujság előfizetői száma fölment tízezerre.
Hanem egyszer mégis csak rajtavesztettünk.
Egy adoma ezeken a szavakon kezdődött: ,,Szedtevettézik az újonc katona." Ezt a cenzor így fordította le: ,,man sammelt schon die Rekruten" s följelenté őnagyságának. Lett nagy inkvizíció miatta! Előfogtak, kivallattak: ,,honnan tudom, hogy az újoncokat szedik? Hogy merem az ilyen államtitkokat kiírni?" Alig tudtam elhitetni, hogy a nominativus nem accusativus, s hogy a ,,szedtevettézik" annyit jelent, hogy ,,káromkodik".
- No hát tanuljanak önök világosan írni magyarul!
...Úgy hiszem, hogy ha most jönne ide Prottmann úr őnagysága, egészen meg lehetne elégedve a világos magyarsággal, amint mostani kollégáim írnak; de azt hiszem, hogy azok is meg lennének elégedve Prottmann úrral.
       
Ilyen idők jártak akkor, amikor a Vasárnapi Ujság keletkezett...
       
[1879]









Jókai Mór: Írói arcképek


BRANKOVICS GYÖRGY   Írta Obernyik. Egressy jutalomjátéka
Szerkesztő úr! A legutolsó restauráció óta nem vivátoztam annyit, mint ezen az előadáson. Pedig azt már veheti észre, hogy én nagyon válogatós ember vagyok. Aztán megvallom, hogy nem is sokat vártam ettől az Egressytől, hiszen a lapok ugyanakkor, mikor Belke Johanna mosolygásától el vannak ragadtatva, annyi rendreutasítani, igazgatni valót találnak Egressy minden szavában, mozdulatában, hogy magamforma falusi ember azt hiszi, miszerint ezt talán már meg sem lehet nézni. Ezt persze azért teszik, hogy annál nagyobb legyen a meglepetés, ha azután az ember színről-színre látja. A műszabályokhoz én nem értek, én csak azt tudom megítélni, amit látok és érzek. Én csak azt mondhatom, hogy nemesebb, élethívebb, minden mozdulatában igazabb alakot képzelni nem tudok, mint amilyen Egressy volt a vén szerb fejedelemben, és indulatnak csak azt hiszem, ami az ő szavából hangzott, amit az ő arca fejezett ki. Mikor haragudott, én remegtem, mikor sírt, vele sírtam, és nem jutott eszembe, hogy ez játék, hogy ez művészet, azt gondoltam, minden igaz; és úgy látszik, hogy a közönség is egy véleményen volt velem, mert az egész darab folyama alatt oly példátlan dolga volt minden kéznek, szemnek és zsebkendőnek, hogyha ez nem tetszés jele, hát akkor én nem tudom, hogy mi az? A darab története az, hogy Brankovics leánya szerelmes Murát zultánba, kinél a békesség kezeseiképpen Murát fiai vannak. A szerb nép azonban hadat sürget a magyarral egyesülten a török ellen; mire Murát kiszúratja a két fiú szemét; akikkel azután apjuk éppen akkor találkozik, midőn leányát elátkozza, ami nagyszerű jelenet. Végül a magyar és szerb sereg megveri Murát hadait, amit Brankovics haldokolva tud meg. A három első felvonás igen jó, a másik kettőn látszanak a halál sürgető kezei, mely a költőt kora sírjába temette. Azért én mégis szívesebben megnézem azt a művet, mint akárhányat, mikben a három első felvonás ugyan rossz, hanem a két utolsó még rosszabb; s amilyenekről már van egy pár levél a begyemben.
Végezetül szeretném megtudni azt az egyet, hogy mire való volt még ez annyi okos mondással gazdag, beszélő darabba is beletoldani egy kis táncocskát? ha csak annak az indokolására nem, hogy a szép Mara unja magát a háremben. Részemről elengedtem volna. Környékemben minden ember olyan érzékeny hangulatban volt már, mellettem egy derék bácskai atyafi ült, aki minden velős mondásnál oldalba döfött könyökkel, sőt ahol arról van szó, hogy a szerbek és magyarok legyenek jó barátságban, a kezem is megszorítá, s már éppen annál a pontnál voltunk, hogy egymás nyakába borulva örök barátságot fogadjunk egymásnak, amidőn csing-ling! hipp-happ! előugrik egy pár nimfa, kirúg, berúg, körülmosolyogja a világot; s azzal vége a lelkesülésnek. Táncoljatok a táncolókkal, és szomorkodjatok a szomorkodókkal. Ez a mondás a színpadra nézve is helyes.
Kakas Márton
[1856]









Jókai Mór: Írói arcképek


Bérczy Károly
- Kakas Márton arcképcsarnokából -
Midőn egy részről van szerencsénk bemutatni egyikét legrégibb barátainknak, minden fölöslegessé váló ajánlgatás helyett csak annyit jegyzünk meg felőle, hogy dacára ily régi barátságnak, s dacára annak, hogy mind a ketten lapszerkesztők vagyunk, mégsem vesztünk össze soha.
Ennek különben igen egyszerű magyarázata van. Én az infanteriánál szolgálok, ő pedig a kavalleriánál.
Én bolondos lapot szerkesztek, Bérczy pedig lovas lapot: a Vadász és verseny-lapokat.
Ez azon lap, melybe legtöbb nemes ír, melyet legtöbb nemes olvas és melyre legtöbb nemes prenumerál. És nagyon méltán. Ha már nemességünkből úgysem maradt meg egyebünk, mint nemes levelünk, nemes szívünk és nemes paripáink, hadd védelmezze az elsőt a Pesti Hirnök, hadd tartsa biztatással a másodikat a Családi Kör; de az utóbbitól ne vitassa el senki azon jogot, hogy magát az irodalomban képviseltesse.
A ló tiszteletreméltó állat. A Pegázus is ló, a Hippokrénét is ló rúgta, Minerva sisakjának az ernyőjét is négy ló képezi, hazánk történetében is fontos állat a ló, de ezt bővebben elemezni nem merem, nehogy nemzetiségek elleni izgatásnak vétessék; azért a ló mindenesetre megérdemli, hogy saját orgánuma legyen.
A lovaknak éppen úgy megvan a maguk története és családfája, mint a kitűnő hősöknek, sőt némely lónak a nemessége sokkal régebbi dátumú, mint a gazdájáé.
És ha már egyéb mező nincs tettvágyunknak nyitva, mint a handicap tere; s fegyvereink erejét más ellen nem éreztethetni, mint a nyulak ellen: ezekben kitűnni is dicső. ,,Foglaljuk el a tért!" ez Tallérossy Zebulon jelszava; ,,még pedig fekve, mert így többet elfoglalhatunk belőle, mint állva."
Bámulásra méltó különösen tisztelt barátunknál az, ami minden költőnél legbámulatosabb szokott lenni: Arany János mindig verekedő emberekről ír, pedig maga sohasem verekszik; Hiador mindig szerelemről dalol, pedig nem is szabad neki, mert plébános; - míg Lonkay mindig a coelibátusról énekel, pedig nem próbálta; - és az a valódi talentum! Így Bérczynél is a fantázia diadalának kell elismernünk azt, hogy ő lovakról ír, anélkül, hogy valaha lovon ülne, és vadászatokról, anélkül, hogy egy árva svábhegyi szőriszarkát meglőtt volna valaha életében.
Legnagyobb érdeme pedig az, hogy míg sok ifjú és vén szerkesztő az előfizető közönséget teszi lóvá: ő a lovakat tudja rábírni, hogy a gazdáikkal előfizettessenek.
És bizonyára Bérczy kedvesebb olvasmányt ad oly novellákban, ahol azok a szalonkák szerepelnek, miket mi koppasztunk meg, mintha írná a mai kor divatos novelláit azokról a szalonkákról, akik minket koppasztanak, vagyis érthető nyelven magyarázva: il est plus beau d'écrire des biches, qui se font manger, que des biches, qui nous mangent.
Azért egy lelkesült ,,cheer"-t a Vadász és versenylapok szerkesztőjének!
[1865]









Jókai Mór: Írói arcképek


Brassai
- Kakas Márton arcképcsarnokából -
Látod, tisztelt publikum, ezt a szép hószínű szakállat és hószín hajfürtöket?
No, hát tudd meg, hogy ennek minden szála külön tudományban őszült meg.
Brassai mindent tud, amit csak tudni lehet: ő nagy filológ, filozóf, matematikus, botanikus, kritikus, historikus, grammatikus, statisztikus, lingvista, belletrista, polémista és jurista; és azonfölül még muzsikus is.
Ennek a sokoldalú tudományosságának köszönheti, hogy a Magyar Tudományos Akadémia öt osztálya közül egyikben sem választják meg rendes tagnak.
Mert mikor a nagygyűlés napja elkövetkezik, s az osztályoknak ajánlani kellene rendes tagságra kandidátusokat, akkor legelébb is elkezdi a természettudományi és matematikai osztály, hogy mint természettudós is nagy érdemeket szerzett ugyan magának Brassai, de mik ezek azon nagybecsű szolgálatokhoz képest, amiket a magyar irodalomnak a nyelvészet mezején tett; ott volna igazán a helyén; dísze, virága, címere fogna lenni a filológiai osztálynak, s minthogy tíz több, mint kilenc, tehát matematice áll, hogy attól az osztálytól ajánltassék, amelyiknél több az érdeme. A filológiai osztály viszont mély deferenciával elismeri, hogy Brassai a nyelvészetben rendkívüli sikerrel működött, s ha semmi egyebet nem mívelne, mint ezt az egy szőlőjét az Úrnak, bizony be is választaná őt osztályába rendes tagnak; de amidőn Brassai annyira kitűnő filozóf, hogy e hajlama és tanulmánya minden egyéb működésére keresztül-kasul kiterjed, tehát úgy kívánja mind a költői igazságtétel, mind a grammatikai szuperlativusz, hogy ahol ,,legnagyobb", oda választassék be: a filozófiai osztályba. A filozófiai osztály végre ezen bölcsészeti dedukciót állítja fel: ,,ámbátor elismert dolog, hogy Brassai a filozófok között is kitűnő, mindazonáltal már eddig is a természettudományok levelezőtagja levén: tehátlan mind logice, mind naturaliter az következik, hogy ki mely helyen leveledzett, azon helyen virágozzék is; s visszautasítja a kandidációt a természettudósokhoz, s e nemes vetély így foly évről-évre. Brassainak minden osztály égig emlegeti a másik osztályban tett érdemeit s együtt az öt osztály együttes érdemeiért nem választja meg rendes tagnak; hanem végül azt mondja, hogy ,,mindez semmi! Brassai nagy tudós ugyan, de hát még milyen nagy zeneértő! válassza meg hát a konzervatórium."
A rossz világ aztán rájuk fogja, hogy félnek a polémiáitól.
Bizony félhetnek is.
Alig van köztünk élő ember, akinek egy bokréta ne jutott volna azokból a csalánokból, amiket Brassai herbáriumából poéták, muzsikusok, kritikusok, filozófusok és matematikusok számára időnkint ajándékozni szokott.
S hogy polémiáiban mindig ő marad a győztes, arról, úgy hiszem, az első látásra mindenki meggyőződhetik. Nekünk ki van a hajunk tépve, mi pedig az övéből csak egy szálat sem bírtunk kicibálni.
Jelenleg mély béke van közöttünk, amit az is tanúsít, hogy legközelebbi polémiájában Gyulai Pál barátunkkal még Tallérossy Zebulonunkat is bizonyságtevő tanúnak hívta fel, amiből az derül ki, hogy még az Üstököst is tanulmányozza, mint nyelvészeti specialitást.
Kívánjuk neki és magunknak, hogy még mint viruló öreggel együtt élhessük meg a tort, melyet m. t. r. taggá megválasztásakor fogunk csapni, pendantjaként amaz emlékezetes ,,haricskapuliszka" estélynek, melyre egyszer jókedvében kilenc összemarakodott kritikust és antikritikust meghítt magához, azon olympi élvezet reményében, hogy mint fogják majd egymást megenni! ami azonban nem történt meg; egymás húsára nem került a sor, miután Brassai bácsi ennyi sűrű érdemei mellett még kitűnő - szakács is!
[1865]









Jókai Mór: Írói arcképek


Toldy Ferenc

- Kakas Márton arcképcsarnokából -
Eddig csak olyan írókkal foglalkoztunk, akik magukat ideig-óráig hosszabb vagy rövidebb időre, a halhatatlanok közé bejegyeztetik; ezúttal azon férfiúval van szerencsés találkozásunk, aki nemcsak magát, de másokat is halhatatlanít.
A magyar irodalom történetének írója áll előttünk. Ő az, ki a holt írók csontjait előkeresi cinteremeikből, s ismét összeilleszti azokat, a halandókat bebalzsamozza, az elporhanyultakat bevonja pusztulásnak ellenálló zoopissa nedvvel, s a már petrifikáltakat előkeresi a föld gyomrából. Nincs az az entomológ, aki oly buzgalommal kutasson új válfajú bogarak után, minővel Toldy kutat rég meghalt új írók után.
Büszkesége az, hogy gyűjteménye e nemben a százakat meghaladja. Ha élt volna ezelőtt kétszáz esztendővel egy divatlap-szerkesztő, milyen boldoggá tehetné most Toldy barátunkat hátrahagyott papírkosarával, melybe a sok éven át összegyűlt kiadhatlan poématák félrerakattak. Azok most mind magyar remekírók volnának. Nem csuda aztán, ha a literatúra fossziliáival foglalkozva, annak flóráját és faunáját észrevenni kevesebb ideje marad.
Amiért is csak az egoizmus kvalifikált nemének mondható, ha tisztelt barátunknak hosszú életet kívánunk, mert arra, hogy ily dimenziók mellett a jelen kor poétáit is felvezesse az Olympra, csakugyan kell vagy egy század, s jól érezzük, hogy annyi tengersokaságú versíró, novellaíró, humorista, epigrammász, esszéista, drámaíró, operalibretto készítő, rébusz csináló, betű-, szám-rejtvény kirakó, anekdota feljegyző, élcfaragó, műfordító, műbíráló, útleíró, vezércikk öntő, divattudósító és újdondász hangyabolyának közepette ránk csak a század vége felé fog kerülni a sor.
[1865]









Jókai Mór: Írói arcképek


Gyulai Pál
EGY KIS FELESELÉS GYULAIVAL
A Budapesti Szemle 3-dik füzetében Gyulai egy egész terjedelmes cikket szánt Dózsa Györgynek. Természetesen a darabot igen rossznak találja, amit én viszont nem veszek tőle rossznéven. Sic itur ad astra. - Nem is afelől akarok vele feleselni; hanem felszólalok csupán azon szempontja ellen, amelyből engemet mint országháborítót, ki drámám által a köznépet a szőlődézsma és tagosztály ügyeibeni egyezkedések ellen bujtogatom, mutat be a nagyon tisztelt közönségnek, s megtámad, mint egy új Nana-Szahibot, az egész arisztokrácia nevében.
Én ugyan igen helyeslendőnek találom, hogy a Budapesti Szemle szerkesztője a magyar főúri rendnek azon igazán nemeslelkű pártfogását, mely lapjának lételét biztosítja, minden áron meghálálni törekszik; de azt mégis kikérem, hogy ez ne az én bőröm árán történjék, s ámbár igen szép látványnak tartanám, Csengeryt és Gyulait mint magyar Havelockot és Outramot, kik a gonosz lázadó Dózsa Györgyöt másodszor is megsütötték, a Bath-rend sarkig érő talárjában sétálgatva látni végig az Úri utcán: mindazonáltal ne vegyék tőlem rossznéven, ha ily közel levén érdekelve a dologban, ezen dicsőség elérését egy kissé fáradságossá teszem nekik.
Azzal vádolnak legelőször is: hogy én Dózsában a magyar arisztokráciát támadom meg. Egy kis zavar van a tudós férfiak fogalmaiban. Összezavarják ezt a két fogalmat: oligarchia és arisztokrácia: pedig így állnak az összehasonlítások: a magyar arisztokrácia tartotta fel mindig az országot, az oligarchia vesztette mindig el: az arisztokrácia volt mindig a szerző, az oligarchia volt az áruló: az arisztokrácia áldozott a hazáért, az oligarchia rabolta ezt: az arisztokrácia tette naggyá az országot, az oligarchia letörpítette azt, hogy maga nagyobbnak lássék benne; az arisztokrácia elvérzett Mohácsnál a nemzetért, az oligarchia messziről nézte azt s szövetkezett a rokonai vérétől nyirkoskezű ellenséggel. Gyulai ezt a két fogalmat kénye-kedve szerint cserélgeti; arisztokratának nevezi Zápolyát s oligarchának (!) Csáky Lórát: (egy leányt). Kénytelen vagyok neki megmagyarázni e két görög szó értelmét: oligarchia jelent ,,kevesek uralkodását", arisztokrácia ,,legjobbak uralkodását"; oligarcha volt Magyarországon Giskra is és Fugger és Fortunatus Imre, anélkül, hogy valaha arisztokráciánkhoz tartoztak volna; mikor Mátyás fiát megbuktatták, akkor a magyar arisztokrácia bukott meg az oligarchia ellenében; Angliának van arisztokráciája oligarchia nélkül, Amerikának van oligarchiája arisztokrácia nélkül és maga Magyarország éppen abban a helyzetben van: hogy arisztokráciája oly nagy és erős, mint akármely más nemzeté; míg az oligarchia eszméjével éppen apheliumban áll. Aki ezt nem látja és nem érti, annak sajnálom az öt érzékit. Azért ezt a két fogalmat jó volna nem zavarni össze.
Hogy mennyire tisztelem én a magyar arisztokráciát? azt korábbi munkáimban elégszer volt alkalmam bebizonyítani, ezt Gyulai maga is elismeri; - s azóta nem volt okom véleményemet megváltoztatni, s Dózsa György miatt sem hallottam még igazi arisztokratáktól panaszt emeltetni, ebben is gondom volt az igazi arisztokrácia ideáljait felállítani egy másik eszménykép, a jól vagy rosszul felfogott demokráciával ellensúlyozásban; s hogy a 16-ik századbeli kényurak visszaéléseiben a mai kor önfeláldozó nemessége lássa magát sértve, ilyen ügyetlenséget nem is teszek fel egész ember felől, s a mondott ellenvetés csupán nehány irodalmi jóakarómtól eredt, s ennek a neve magyarul tisztán-pusztán ,,árulkodás".
Mert ha nem árulkodás, hanem valóban alapos vád az, hogy Dózsa korszakát, az akkori bel-meghasonlás, visszavonás és magasabb eszmékkeli vajudással együtt költői mű tárgyául választani nemzeti bűn, miért nem jutott e drasztikus ellenvetés az új kerekasztal lovaghőseinek akkor eszükbe, midőn egy nálamnál sokkal nevezetesebb író ugyanezt a tárgyat, hasonló tanúsággal, sokkal kegyetlenebb kifakadásokkal, a demokrát eszméknek sokkal merészebb kifejezésével, kilenc kötetes regénnyé dolgozta ki? Azt felelik erre; ,,ah az egészen más volt! mások voltak az idők, mikben az megjelent." Igenis mások voltak. Annak most tíz éve, a jobbágyság felszabadítatlan, maga a nemzet kiváltságos osztálya pártokra szakadva; a küszöbön egy kitörésre készülő zivatar, a rettegtető kérdés még megoldatlan hogy vajjon egy világrázkódás esetében hogy fogja a magyar nemesi és jobbágyi osztály az eddig létező feszült viszonyokat kiegyenlíteni? Ha valamikor veszélyes lehetett, akkor lett volna az, Dózsának rémképét egy politikai irányú mű által felidézni - és lám akkor sem volt veszélyes. Jobban ismerte mindenki a magyar nép józanságát, szilárdabbul bízott politikai érettségében, őszinte jellemében, mint hogy ezért ama költői műíróját megtámadta volna. És most, tíz tanúságos esztendő után, midőn a magyar nemzet oly tűzpróbán ment keresztül, mely annak nemesi és közrendi osztályait jobban összeolvasztotta, mintsem őket a világ minden diplomáciai kémiája valaha szétbonthatná, előállnak az ország bölcsei, hogy egy jelentéktelen színmű előadásából a szőlődézsma és tagosztály fölötti egyezkedésekre csináljanak gonosz prognosztikont, s beszélnek a magyar nép politikai éretlenségéről, kardot húznak a végveszedelemmel fenyegetett nemesség ügyében, s azután büszkén tekintenek széjjel: ha látja-e őket valaki, milyen vitézül megmentették ők már most a hazát?
De hát kérdem, hol volt tíz esztendeig Csengery és Gyulai et ceteri Graeci, hogy azalatt nem látták az ellenséget; hiszen az említett munkát folyvást árulták és most is árulják minden könyvárus boltban; honnan tehát ez a kettős felfogása egy és ugyanazon dolognak?
Majd én megmagyarázom.
Onnan van, mert amazt a munkát b. Eötvös írta, emezt pedig Jókai. Amaz egy hatalmas, nagybefolyású férfiú, emez pedig - egy útban levő ember.
Ez a magyarázata az egész titoknak.
A rabulisztika szemfényvesztési fogása szerint itt azt fogják majd nekem szememre vetni, hogy indiszkréció tőlem, egy olyan tiszteletreméltó nevet, mint b. Eötvösé, belekeverni a vitába; de miután én minde dolgokat Gyulainak személyesen elmondtam, biztosítva őt, hogy akármit fog írni darabom irodalmi értékéről, akárhogy szétaprítja azt, én semmire sem fogok felszólalni, ámbár meg tudnám cáfolni mindazt, amit elvileg históriai igazságról és tragikai elemekről beszél, és tenném is, ha nem saját művem forogna kérdésben; de - ha azt a pontot bármi tekintetben érinti is, amihez tulajdonképpen nincs köze az esztétikai kritikának - a műnek politikai hatását s általam el nem ismert irányt fog rá: akkor kénytelen vagyok önvédelmemben Eötvösre hivatkozni, és Gyulai akkor ezt egész őszinte orcával meg is ígérte, hogy egészen mellőzni fogja, és mégis előhozta. Azt kell hinnem, hogy ő maga is kívánta ezt a kimenetelt s én nem kerülhettem azt ki.
Egyébiránt távol volt tőlem a szándék b. Eötvöst a hozzám való hasonlítgatással kisebbíteni akarni. Példáját csupán azért hoztam fel, hogy ellenfeleimet megnyugtassam afelől, miszerint Dózsa György történetének költői művé felhasználása által nincs olyan országos veszély előidézve, mely még a szőlődézsmára is befoly. (Azért emlegetem annyiszor azt a fatális szőlődézsmát, mert valaki - hírlapíró - egyenesen ezzel vádolt Dózsa miatt.) Gyulait pedig igen szépen kérem, hogy mielőtt a magyar nép valamelyik osztályának politikai éretlenséget vetne szemére, - nőjön még egy kicsit.
[1858]









Jókai Mór: Írói arcképek


Gyulai Pál 

- Kakas Márton arcképcsarnokából -
Most vagyok már megakadva!
Eddigelé csupa ,,tisztelt barátom", ,,kedves barátom", ,,nagyérdemű barátom" volt, akiket bemutogattam, s most íme egy ellenségemet kell a közönség elé vezetnem. Mégpedig kemény, legyőzhetetlen ellenségemet, aki nem adja meg magát, aki be nem vehető sem ostrommal, sem kiéheztetéssel.
Pedig hát minden háborúnak köztünk az az oka, hogy ő azt hiszi, miképpen kritikusnak lenni okosabb dolog, mint poétának; én meg azt állítom, hogy kár annak kritikussá lenni, aki jó költő lehet.
Isten ellen való vétek, a jó borból ecetet csinálni!
Mi az a kritika? A költészetnek az inasa, aki annak a pelyhes dolmányát kikeféli és kiporolja, a pecséteket a köpenyegéből kitisztogatja, genialiter szétszórt papirosait kosárba hányja, s az általa lőtt vadakat feltrancsírozza.
Mi az a kritika? A múzsák szobaleánya, aki szennyes ruháikat kimossa, lyukas harisnyáikat kipótolja, s amellett a kisasszonyait, hátuk mögött, mindig rágalmazza.
Mi az a kritika? Pincér a publikum háta mögött, ki az étlapról magyarázza, melyik étekfogás miből van összeállítva, melyik jó, melyik nem jó? s a szakácsnak referál róla, hogy mit mondtak a vendégek a főztére.
Mi az a kritika? Porkoláb Apolló ármádiájában, kihez a csínyt tett chargekat bűnhődni küldik; legfeljebb őrmesteri ranggal.
Mi az a kritika? Kéményseprője a Helikonnak, ki az istenek oltárainak csak a füstjével foglalkozik.
Mi az a kritika? Olympusi finánc, aki minden átmenőt csak azért vizitál meg, hogy nem kaphat-e nála valami mauthbarest?
No hát: nem hiba az Gyulaitól, hogy mikor ő olyan jó poéta lehetne, átcsap kritikusnak?
Ezért viaskodunk mi már régóta egymással.
Én természet szerint a nyugodt kontemplációnak vagyok kedvelője. Eshetik a házam fedelére úgy a bukott dráma, vers, novella, mint a zápor, én ki nem megyek az eresz alól, hogy magam is megázzam; Gyulai ellenben akkor boldog, ha polémiazápor között járhat esernyő nélkül. Az istenek ambróziával kínálják, s ő ahelyett vad poéták nyers süteményeivel terheli meg szellemi gyomrát, minek aztán természetes következése, hogy kénytelen nagy tornázásokat végezni utána, emésztést elősegítő kommóció végett.
Ez magyarázza meg pathologice, hogy tud két olyan okos, derék, elmés és komoly férfiú, mint Gyulai és Brassai egyetlen egy ,,A" betű fölött három hétig elpolemizálni, mint két titán, könyvtárszámra döntvén egymás fejére a citátumok lavináit! Kell az nekik dietetikai szempontból.
Én tehát Gyulait anatomice disztingválom.
Nem minden orgánumát tartom ellenségemnek. A szíve s a tüdeje, azok jó barátaim; hanem a mája, meg az epéje, mely kritikai hajlamait rejti, azok ellenségeim.
Amiért is vele kötekedni meg nem szűnök, s csak azért iszom naponkint Werther, Edler von Numvár életeszenciáját, nehogy alkalma legyen fölöttem parentációt mondani, olyan időben, amikor már nekem nem lesz orgánumom, amivel visszareplikázhassak neki.
[1865]









Jókai Mór: Írói arcképek


Ráth Mór válogatott levelei 
(A Vörösmarty életírása végett fenntisztelt barátunkhoz.) 

- Kakas Márton arcképcsarnokából -
I. levél. Tekintetes úr! Meg levén felőle győződve, hogy az életírás, melyre kegyed oly sok gondot fordított, már okvetlenül kész, bátor vagyok egész tisztelettel esedezni, méltóztassék azt hozzám kegyesen elküldeni. Örök hálára lekötelezett tisztelő szolgája. R. M.
II. levél. Uram! Nekem úgy tetszik, mintha önhöz intézett leveleimet ön felbontatlanul felfűtögetné; más okát nem tudom elképzelni annak, hogy azt az életírást még sem küldi. Ön még nem tudja, hogy milyen egy könyvárus, ha dühbe hozzák? Számváld még csak generálissá lett a magyar írók miatt, de én Dzsingiszkánná leszek, ha nem küldi azt az életírást. Alászolgája. R. M.
III. levél. Én uram! A mártírok minden kínszenvedéseire kérem, instálom, esedezem, meghajtott térddel könyörgöm; bocsánatot kérek, ha valaha megbántottam, küldje már azt a biográfiát. Engem a publikum kihúz, lehúz, behúz, felhúz, megnyúz. Legyen ön keresztyén! s ne kívánja kínhalálomat. Szenvedő szolgája. R. M.
IV. levél. Hallja az úr! Én most vettem egy hatcsövű revolvert Kirnernél. Azt megtöltve szüntelen a zsebemben hordom. Ha ön bátorságban akar járni az utcán, tanácsolom, hogy azt az életírást haladéktalanul ide szállítsa. R. M.
V. levél. Tisztelt barátom! Rájöttem azon meggyőződésre, hogy valamint a politikában, úgy az irodalomban is nyájas barátsággal sokkal többre lehet menni, mint nyers szigorral. Legyünk per tu. Aztán majd kérlek igen szépen, arról a bizonyos életírásról ne feledkezzél meg. Tisztelő barátod. R. M.
VI. levél. Szeretett barátom! Ma születésem napja van. Hű barátaim ma este egy kis barátságos lakomára fognak összegyűlni. Vígan leszünk. Hogy örömünk tökéletes legyen, óhajtanám, hogy a te becses eljöveteled is tetézze azt. S ha még egyúttal a Vörösmarty életírását is elhoznád magaddal, az lenne rám nézve a legkedvesebb születésnapi meglepetés. - Hány kocsit küldjek érted? Szerető barátod. R. M.
VII. levél. Kedves barátom! Beteg vagyok. Fekszem. Máj-, lép- és dúcrendszer-bántalmak vettek elő. Valami fekszik a gyomromban nagyon. A fülem cseng és nyughatatlan vagyok. Három orvos tartott fölöttem konzíliumot, mind a három azt a véleményt mondta ki, hogy nem gyógyulok meg egyébtől, mint a Vörösmarty életírásától. Baráti részvétedtől elvárom, hogy sietsz szenvedő barátod kínjainak véget vetni. Maródi barátod. R. M.
VIII. levél. Uram! De már egy kiadó türelmének is van ám határa. Ha nekem egy hét alatt el nem küldi azt az életírást, én következő felszólítást inseráltatok a lapokban: ,,G. P. úrnak! Ha ön azt a bizonyos életírást nem küldi, minden nap egy betűvel több fog megjelenni nevéből!" Ám lássa, ha a végletekhez folyamodom. R. M.
IX. levél. Uram! Adjon ön nekem váltót arról, hogy ,,drei Monate a dato" át fogja adni azt az életírást, hogy én önt lejárat idején elexequálhassam. R. M.
X. levél. Esküszöm önnek mindenre, ami papirosból van, hogyha ezen a héten át nem adja azt az életírást: - én megírom azt saját magam, s kiadom az ön neve alatt. R. M.
[1865]









Jókai Mór: Írói arcképek


PONYVÁRA KERÜLT MAGYAR KLASSZIKUS
A nép legalsó rétegei számára szánt irodalmi termékeket árulgatta falra aggatva, földre leteregetve a jámbor vén asszony; terjesztvén a betűk által úgy-ahogy a civilizációt.
Szép sorjában lógtak és hevertek ott a rablótörténetek, betyárhistóriák legkülönfélébb nemei, Geszteny Jóskák és Palatinszkiak viselt dolgai ékes címképekkel illusztrálva.
Arra jár a matyó ember, s a könyvek csalogató képes fele által elcsábíttatva, fölvesz Gyulai Pál véletlenül ott heverő Romhányijából egy füzetet, s jól megókumlálván azt, mond nagy fejcsóválással:
- Romhányi - Romhányi? - no ennek a zsiványnak még nem hallottam hírit!
[1872]









Jókai Mór: Írói arcképek


AZ ,,ÜSTÖKÖS" PRINCIPÁLISÁHOZ
A ,,Lángészt" szidtad, mivel a ,,gaz" írókat ütötte;
       Most meg minden írót üstököl Üstökösöd.
Szép, hogy e rossz elvtől a jóhoz visszakerültél,
       S ím magam is szivesen tartom a hátamat: Üss!
G. Á.

Felkapván azon dicséretes szokás, hogy mikor a programunk szerint rendben érzi magát következni illető jó barátunk, ez ,,irodalmi kényszerkölcsön" vagy mint Nendtvich barátunk mondá ,,irodalmi Matrosenpressgang" következtében, önként siet nálunk jelentkezni, beküldvén arcképét, s némi szellemi kontúrokat is hozzá.
Így tisztelt barátunk a fennebbi epigramm kíséretében jelent meg, hadfogadó bürónkban.
Távol legyen tőlem ily gonosz szándék, hogy én Apolló fölkentjei ellen fölemeljem kezemet! hogy én írótársaimat megüstököljem! Hogy bánhatnék én ily gonoszul ennyi kopasz emberrel? Még pláne ütni! 'sz nem jöttem én Meklenburgból. Én eddig azt hiszem, hogy csupa merő hízelgéseket mondok barátimnak, s milyen gonosz a világ, hogy magyaráz mindent félre.
Megfogyatkozásaikat is, ahol lehet, eltakarom. Hát nem föltett kalappal rajzoltatom-e azt, aki megszabadult attól a gondtól, hogy frizőrre legyen szüksége?
A múlt számban volt szerencsém bemutatni egy jelesünket, ki poétából lett kritikussá; íme most egy másik kitűnő férfiúnk, ki, megfordítva: elébb volt hírhedett és rettegett kritikus, s azután változott át koszorús költővé.
Azt kérdi Tóth Kálmán: ,,Ki volt nagyobb?"
Minden kétkedés nélkül kimondom: az utóbbi!
Aki elébb volt drámaíró, azután lett kritikus, az lehet hősi jellem, de mindenesetre bosszúvágyó, ki meg akarja torolni a vett sérelmeket; de aki, mint Greguss, a kritikust és drámaírót oly módon tudta magában szerves egésszé olvasztani, hogy elébb megcsipkedett minden halandó poétát, s azután kitárta keblét, mondván, már most cseréljünk szerepet, csípjetek ti engem! az ilyen ember nagy keresztyén!
Kivált ha azt az elvet követi, hogy ,,majd írok én nektek olyan darabot, amilyeneket ti szoktatok írni nekem".
Hanem hát itt sem tagadhatá meg kritikusi természetét: még a drámája is egy általános hadjárat az írók ellen. Ő ugyan fentebbi epigrammjában is azt állítja, hogy a ,,Lángész" csak a ,,gaz" írókat ostorozza. Kérem alássan. Linné szerint minden gaz: virág; a murok vad állapotában gaz, s ha megnemesítik, sárgarépa; a spinót, ha nyers, gaz; ha megfőzték, még az országgyűlésen is szóba hozatik.
Én tehát tulajdonképpen, akkor, midőn a Lángészt megróttam, nem Greguss ellen tettem kifogást, hogy minek írta meg a Lángészt? hanem a Lángész ellen, hogy minek hagyta magát megiratni Greguss által?
Azóta azonban sokat változtak nézeteim. Az idők kényszere engem is kapacitált, hogy minden úgy van jól, ahogy van, s a féllábú ember is ideálja - a sántaságnak; azért íme kezemet nyujtom e hasábon keresztül az én kedves barátomnak: ,,te is kritikus vagy, én is kritikus; te is jó katona, én is jó katona: ne bántsuk egymást." Inkább keressünk majd egy harmadikat, s azt communi consensu jól eldöng - simogassuk.
[1865]









Jókai Mór: Írói arcképek


Szász Károly

- Kakas Márton arcképcsarnokából -
Ne mondják hát azt az erdélyi szászok, hogy mi mindennek ellensége vagyunk, ami szász.
Íme itt van egy erdélyi Szász, kitől nem tagadhatjuk meg a tisztelet adóját.
Az igaz, hogy ez nem olyan szász, aki be akar bennünket vinni a Rájxrátba; sőt inkább olyan szász, aki maga is felesküdött ,,kun"-nak, hirdetvén a kunok városaiban az igaz hitet és az Isten igéjét.
És nem is azt cselekszi, hogy minket akarna germanizálni, sőt inkább megfordítva, afelől híres, hogy ami jót más nemzeteknél megkap, azokat mind magyarrá teszi, még pedig oly szép szerével, hogy a kényszerítésnek semmi nyoma sem látszik rajtuk.
Most legújabban különös érdemei vannak azon nagy angol kölcsön létrehozásában, melyet a Kisfaludy Társaság az angolok legelső szellemi kapitalistájával, Shakespearrel kötött. - Hogy az ilyen nagy kölcsönöknél maguknak a közbenjáróknak is szokott lenni némi hasznuk, azt látjuk idegen példákból. Az emberre csak ragad abból valami.
Úgy bizonnyal Szász Károly sem menthető fel azon gyanú alól, hogy midőn most egyszerre két drámával áll elő, amelyek közül az egyik ötven aranyat nyert, a másikat pedig csak az imádság tartotta, hogy százat nem nyert; e meglepő fényűzés alig telhetett ki másból, mint Shakespeare szellemtőkéjének időközbeni használati kamataiból.
E két legújabb művét, a Lelencet és Heródest, nemcsak az írók, de a színészek is dícsérik.
Az ég adjon több ily szászokat is hazánknak.
[1865]









Jókai Mór: Írói arcképek


Thaly Kálmán
- Kakas Márton arcképcsarnokából -
Minthogy Thaly Kálmán akadémiai tag; - tehát kollegám.
Minthogy komáromi születésű; - tehát patriótám.
Minthogy kálvinista; - tehát hitsorsosom.
Minthogy poéta; - tehát mesterembertársam.
Minthogy atyámfia; - tehát rokonom.
Minthogy szép fiú; - tehát hasonlóm.
Minthogy Vak Bottyán írója; - tehát határozatista pártfelem.
Minthogy nem lapszerkesztő; - tehát nem riválisom.
Minthogy nem kritikus; - tehát nem gyilkosom.
Minthogy nem színész; - tehát nem áldozatom.
Minthogy nem jár bugyogóban; - tehát nem kijózanult új nemzedék.
Minthogy nem szónok; - tehát nem ellenjelöltem.
Tehát ezen tizenkét oknál fogva, ugyan hogy kívánhatná tőlem valaki, hogy olyan rossz élceket mondjak rá, mint az eddigiekre mondtam.
Csupán azt az egyet szeretném tőle megtudni, hogy vajon mit csinálna Vak Bottyán, ha azzal a megmaradt félszemével azokat a dolgokat látná, amik most történnek, s aztán a szeges buzogány helyett egy olyan rozsdás kalamus volna a kezében, mint nekem?
[1865]









Jókai Mór: Írói arcképek


A nemzet halottai
Mintha az ínség zsákruhája nem lett volna elég keserű emlék, mit e múló évről eltehetünk; a sors még a gyászt is fölülköté rá. Midőn milliókat veszténk nemzeti vagyonban, ugyanakkor kincseket veszténk, miket szám ki nem fejez, a nemzeti tudomány és szellemerő egyre fogyó tőkéjéből.
Öt kiváló vezére a hazai tudománynak és értelmiségnek hagyta el a nemes küzdtért, melynek még annyi leszedetlen babéra volt számukra hátra.
Ez évben haltak meg:
Legnagyobb magyar történetírónk,
Legnagyobb tehetségű közszónokunk,
Legmerészebb röptű költőnk,
Legtevékenyebb államgazdászunk és
Legtiszteletreméltóbb veterán tudósunk.
,,Szalay László, - Kazinczy Gábor, - Madách Imre, - Hajnik Pál - és Fáy András" a nevek, mik után a címert fölfordítva akasztja föl a múzsa; mert, fájdalom! annál a nemességnél, amit a szellemi harc hősei képeznek, minden egyes meghaló: - ultimus deficiens - utolsó ivadék; dicsőségük, foglalt birtokuk az országra száll vissza.
Szalay László (született Budán, 1813. ápril 18-kán; - meghalt Salzburgban 1864. júl. 17-kén). Tiszta, acélöntetű jellem; ki pályáját úgy tudta összeforrasztani elveivel, hogy mint történetíró nagy volt politikusnak, mint politikus nagy volt történetírónak. Korunk az ellenkezőre elég sötét példát mutat, hogy ez annál fényesebben tűnjék ki közülök. Amit írt és amit vallott, az mind megáll a jövendők előtt; s fájdalmas csupán az, hogy nagy művének befejezését s elveinek diadalát nem adatott megérnie. Munkásságának áldozatja lett, s a jutalommal, mit élve kiérdemelt, még tartozásban van a nemzeti kegyelet.
Kazinczy Gábor (született 1818. július 18-kán Zemplénben, Berettőn, - meghalt 1864. ápr. 18-kán Bánhalmán [!]). Az alak törve volt már, midőn 1861-ki májusban a múzeum termében lángszavait elmondá; csak az erős lélek tartotta még össze. Beszéde közben gyakran elszédült, de a testi kór nem hallgattatá el, midőn a mondott szónak oly nagy volt az értéke. A közönség tetszésvihara közt roskadt össze. Akik ifjúságától fogva ismerék, tanúskodhatnak felőle, hogy gondolatainak klasszikus kifejezésében akkor is oly vén volt; s akik hajlott férfi korában látták, bizonyíthatják, hogy lelke lángoló tüzében akkor is oly ifjú volt. A hazai közjog egy soha meg nem ingatott bajnokot, a tudomány egy fáradhatlan szorgalmú búvárlót, a közélet egy mintaképül állítható szép jellemet, s az ismerősök egy önzetlen szívű jó barátot vesztettek benne. Én, ki e sorokat írom, mind a négy veszteséget együtt érzem és gyászolom.
Madách Imre (született 1823-ban Alsó-Sztregován Nógrádban; - meghalt szívbajban, 1864. október 5-én ugyanott). Milyen fiatalon! S milyen diadalmas kezdet után! Alig tűnt fel s már e feltűnés is elég volt arra, hogy soha le ne tűnjék. Szellemének csillaga nem várt az éjszakára, mikor minden kicsiny fény meglátszik, mikor a legapróbb költői ragyogvány is észrevehető lesz. Ő akkor jött, midőn legderültebb volt az ég; mint a hajnalcsillag, mely együtt mer kelni a nappal s az Ember Tragédiájával közérdeket bírt kivívni akkor, midőn minden eszmét egy nagyobb tragédia: az ország tragédiája tarta lefoglalva. Szíve, mely annyi költői alaknak adott éltet, ő neki halált adott - és halhatatlanságot.
Hajnik Pál (született 1809-ben Vácon, meghalt 1864. ápril 28-ikán Pesten). Szorgalom, tudomány és becsület, egy kézben, egy alakban. Egy férfi, akinek ellensége nem volt; pedig mindig a nyilvános pályán élt, s mindig független volt rajta. Ki fölemelte magát a nemzet nagy fiai sorába önerejével s leszállt velük együtt a lemondás és nélkülözés homályába önakaratából. Midőn a nemzetnek már megmutatta az utat, melyen a praktikus élet a minden szabadság alapját képező anyagi függetlenségre vezet, mint Mózes az ígéretfölde határán, őt is eltemette a sors. Szép útja volt az égbe: egy vádló hang sem állta útját innen a földről; mert ahányan ismerték, annyian szerették.
És most, akit utoljára hagytunk, az ősz veterán: ki maga körül két költői nemzedéket látott kihalni s kettőt támadni, s mindannyinak köztiszteletű vezére tudott maradni: Fáy András (született 1786-ik május 30-kán Zemplénben, Kohányban; - meghalt 1864-ik július 26-án Pesten). Sok téren láttuk őt, minden térről koszorús fővel tért vissza. Amihez nyúlt, az mind arannyá vált kezében; amit elkezdett, azt mind fényes siker követte. Nevét zengi a múzsa, zengi a hálás művészet s még a mai kor legünnepeltebb énekese: a pénz is. Roppant lélek volt, melyben a költészet ábrándjaitól a takarékpénztárak áldott eszméjéig annyi teremtő gondolat megfért. Öreg volt, sokáig élt: ameddig élt, mindig tett; és amit tett, az mind jó volt; - de azért mégis fáj nekünk e név! S halálával úgy érezzük, mintha valami hiányoznék, mi a csomót összetartá, s gondolunk rá, hogy vannak szellemek, amik annál nagyobbak, minél távolabb viszi őket előlünk a múlt.
Öt ilyen kidűlt nemes! öt ilyen elhagyott udvartelek! Hazám lelkesült ifjúsága! kövesd példáikat és siess impetrálni az üres telkeket! Rád várnak azok!
[1864]









Jókai Mór: Írói arcképek


Kazinczy Gábor meghalt
Nagyon korán! Ezt fogja mindenki mondani, ki őt ismeré. Barátai, kik örökifju kedélye sugárinál annyiszor melegedtek, kik eddig is sajnosan nélkülözték jelenlétét a haza központjában, kik óhajták a szép napok visszatértét, midőn Kazinczy Gábor ismét találkozó gyúpontot ad az ifju és régi értelmiség, a szellemi arisztokrácia széthulladozó képviselőinek, miként boldogabb napokban; azon hírre, hogy egy kapocs, mely annyi különböző uton járó, de mind egy nemes célra törekvő elemet összehozni képes lehete, kitört a láncból, azt fogják mondani: ,,nagyon korán volt még!"
Az irodalom ügybarátai, kik ismerék a roppant tehetséget, mit költői és szemlélői észben a sors kegye Kazinczy Gáborra halmozott; s melynél csak fáradatlan munkássága, buvárlatainak mélysége volt nagyobb; kik örömest hitték, hogy annyi elmekincs, szorgalom és tanulmány, mely óvakodott korán aratott babérokkal mindennapi dicsvágyat kielégíteni, még ezután árasztandja fényét irodalmunkra; - azt fogják mondani e hirre, hogy a várt csillag nem jön már közelebb, mert lehullt: ,,nagyon korán volt még!"
A hivek, az igazság, és az örökszép hivei, kik látták őt még nehány év előtt, mint ihlett szónokot, oly magas talapzaton, hol őt kevesen érték utól, felül senki sem multa még; kik emlékeznek megrázó szónoklatára, mely csoda egyesülete volt a költészetnek és az igazságnak; mely érzelmet és meggyőződést költött; sohajtva fogják mondani a hirre, hogy Kazinczy is azok közé állt, akik ezentul hallgatni fognak: ,,nagyon korán volt még."
És a hazafiak, kik hisznek nemzeti szépjövőben, kiket Kazinczy Gábor varázs optimizmusa oly bűverővel birt leláncolni egy gondolathoz; - egy gondolathoz melytől megválni csak az élettel együtt szoktak, hogy a mult szilárd alapján lehet, kell e nemzet boldogságának, jóllétének ujra emelkedni; hogy a szabadelvű kifejlődésnek, és a multak kegyeletének a munkás iparnak és az áldozatkész nemességnek; a jövő követeléseinek s a történet hagyományainak; hogy a békének és a dicsőségnek egy oltáron meg lehet még férni: megdöbbenve fogják mondani a hirre, hogy egy azok közül, kiknek jellemét nem változtatta sem idő sem körülmény, kik mert nem voltak hizelgői soha sem a hatalomnak sem a napok véleményének, éppen azért legrendületlenebb hivei voltak uralkodójuknak és nemzetüknek, kik küzdöttek nem méltóságokért, polcért, jutalomért, de nem is tapsokért és koszoruszórásért, hanem mert hittek annak diadalában a miért küzdöttek; - hogy egy ez oszlopok sorából kidőlt; hogy Kazinczy Gábor megszünt egy szép verőfényes, vihartól tiszta kor hirdetője lenni; erre mindenki azt fogja mondani: ,,nagyon - nagyon korán volt még!"









Jókai Mór: Írói arcképek


Madách Imre meghalt!
Most vesszük a megdöbbentő gyászhírt, hogy Madách Imre, elv- és szívbarátunk, a szabadelvek tisztalelkű bajnoka, az 1861-i országgyűlés egyik legkitűnőbb kapacitása; az ,,Ember tragoediájának" lánglelkű szerzője, f. h. 5-én reggel 2 órakor vízkórban meghalt.
A veszteség híre sokkal nehezebben szorul szívünkre, mint hogy magánérzelmeinknek kifejező szavakat tudnánk adni. A szeretet, mely jó baráthoz köt; az összérdek, mely ügyfélhez szít; a becsülés, amely nagy jellemhez vonz; és a remény, mely fényes tehetséghez csatol: mind egyszerre gyászol bennünk.
E gyászt a szabadelvű eszmék s a nemzeti irodalom minden barátja osztani fogja velünk.
Madách Imre azon nagy tehetségek közé tartozott, akik miután erejük egész nagyságában megmutatták magukat legelső föltűnésök alkalmával, onnan egyszerre letűntek, a kortársakra hagyva a fájdalmas tépelődést: mivé lehettek volna egykor?
Életpályája csillagfutás volt; - feljött fényesen - és lehullt.
Legyen neki könnyű a haza földe, melyet forró honszerelmével átmelegíteni törekedett! Áldás emlékére, honfikönny hamvaira!
[1864]









Jókai Mór: Írói arcképek


Fáy András meghalt!
Még nem száradt le a könny szemünkből, még fű sem verhetett gyökeret a síron, melybe a nemzet egyik nagy halottját fektettük, már ismét könny reszket szemünkben, ismét sír tátong előttünk!
Még rezeg a harangok zúgása, mely ama másik temetésre hívott, és íme megkondulnak újra, hogy egyik legnemesb, legbuzgóbb, legáldásosabban munkálkodó hazánkfia kidőltét hirdessék.
A régi gárda ismét megapadt, rendre hullnak dicső bajnokai, a haza szent öregje, a közügyek babérkoszorúzott veteránja, a szelíd, nemes lelkű Fáy András nincs többé! Kialudt, mint a mécs, mely másnak világítva, önmagát emészté föl. Mily szép, mily áldásos fényt terjesztett e mécs, úgy, hogy könnybeborul a szem, összeszorul a szív kialvásának hírére!
Midőn egy hosszú pálya végpontjánál állunk s a letűnt napok történetén végigpillantva, csak nemest, szépet és dicsőt látunk; midőn az emlékezet nem talál árnyfoltot, mely a megfutott napok harmóniáját megzavarhatná: csoda-e, ha mély bánat fog el, akkor, midőn ily pálya bezáródását látjuk?
Ilyen volt Fáy András pályája.
A nemes élet, mely ma reggel 7 órakor kialudt, 79 éves pályájának folyamán folytonosan a legnemesebben töltött napok emlékét tárja föl előttünk, és üssük föl bárhol e nemes élet emlékkönyvét, mindenütt oda látjuk írva, hogy már akkor a haza tiszteletére érdemesen halt volna meg, ha a halál ki találta volna szólítani körünkből.
Ki úgy hal meg, hogy nem a jövőtől várja érdemei megszerezhetésének alkalmát, hanem minden napját egy-egy szerzett érdemmel zárja be, az méltó, hogy kortársai megsirassák s a jövő kegyelettel függjön emlékén!
Fáy András a szó teljes értelmében megérdemli e könnyeket és kegyeletes emlékezetet.
Nem tudjuk mint szorgalmas írót, mint lánglelkű hazafit, mint bölcs törvényhozót, mint melegkeblű emberbarátot sirassuk-e meg; de annyit tudunk, mert hiszen élete nyitott könyv volt előttünk, hogy szíve a haza, nemzet, s emberiség iránti szerelmében nem tudott kifáradni végső percéig sem, habár galambősz feje a sír felé hanyatlott is!
Alig van hazai közügy, intézet, egylet, úgy az anyagi, mint szellemi téren, hol Fáy András nevével, részint mint tervezőével, részint mint végrehajtóéval ne találkoznánk. A nemzeti színészet, a kisdedóvodák, az első hazai takarékpénztár, a bölcsőde stb. mind hirdetik Fáy András nevét, nem úgy, hogy csak odaírja nevét s ily olcsón szerzett dicsőség babérjain megpihenjen, hanem úgy, hogy fáradhatlan tevékenységgel s kitartással tegye virágzóvá azoknak életét.
Irodalmi és politikai pályája sokkal ismertebb, érdemben és tevékenységben gazdagabb, mintsem hogy azt a gyászjelentés szűk keretébe foglalhatnók. Nemes szívét, leghumanisztikusabb elveit, fölvilágosodott eszét nemcsak irataiban élveztük, de gyönyörködve hallgattuk a megyei s országgyűléseken is, hol az ellenzék kitűnőbb szónokai közt foglalt helyet, megyei országgyűlési bizottmányokban s küldöttségekben részt vett, s mindenütt mint lánglelkű hazafit és emberbarátot láttuk működni.
Fáy András született Kohányon, Zemplén megyében május 30-dikán 1786-ban. A m. akadémia tiszt. és igazgató-, valamint a Kisfaludy-Társaság tagja volt.
A boldogult végső perceig teljes lélekjelenléttel bírt s ma reggel 4 órakor még környezetét kérte, hogy feküdjenek le, a hosszú virrasztás úgyis kimeríté már őket. Az irodalom iránti érdekeltségét végső perceig megtartotta és minden irodalmi mozzanatról értesíttette magát. Élete vége felé a politika kevésbé érdekelte.
Utolsó műve volt a Koszorúban most megjelent: A szulioták című beszélye, melyet az elmúlt évi októberben írt. Számos érdekes jegyzetet, és kiadatlan kéziratot hagyott hátra.
Áldás és béke lengjen a legnemesb szívű emberbarát és hazafi sírja fölött; áldva emlegesse nevét a jelen- és utókor!
[1864]









Jókai Mór: Írói arcképek


Vörösmarty sírjánál
Vörösmarty sírjától jövök. Azt kívánják tőlem, hogy írjak Vörösmarty temetéséről.
Ezer meg ezer szem siratta e napon a nemzet költőjét, az igaz hazafit, én második atyámat, egyetlen változatlan jó barátomat siratom. Azért ne várjatok tőlem ékesen rendezett szavakat, méltó kifejezéseket egy olyan halálhoz, mely egy egész nemzetet sújtott: én csak a fájdalom egyszerű szavait tudom elmondani. Hiszen semmi sem könnyebb, mint a vigasztalás: ,,Mindenkinek meg kell egyszer halni, lám a fejedelmek is meghalnak, hát egy jámbor költő miért ne? Annyian viselnek gyászruhát ez esztendőben, mit tesz eggyel több vagy kevesebb? Az ég rendelte így, emberek viseljék ami rájuk van mérve. Férfiak ne mutassák bánatukat."
Oh csak a szív ne volna oly erőtlen.
Ha csak atyám lett volna, érzeném halálát és nem szólnék róla, ha csak költő lett volna, szólnék róla és tán nem érzeném; de mind a kettő volt, s midőn e temetésen végig tekintek, a korlátlan öröm és bántó keserv rohanja meg szívemet egyszerre, hogy a visszás tusában nem ismerek enérzelmeimre.
A magasztos öröm dagasztja keblemet, midőn végig nézek e hullámzó néptömegen, mely egy könnyező szem hazámnak homlokán, melynek szíve egy ütésre dobog, melynek lelke egy eszmére hevül, ezen szó kimondásakor: Vörösmarty meghalt. - Miért kíséri őt végnyugalma helyéig e húszezernyi nép? Ki ez a gazdag úr, ki annyi örököst hagyott maga után? Egy árva költő az, akitől milliók kincset örököltek: kincset, mely annál nagyobb lesz, mentül többfelé elosztják: a haza szerelmét.
Oh de a bánat szorítja el keblemet, ha meggondolom, hogy az a szív, melyben annyi honszeretet megfért, most a hideg földbe lesz letéve; hogy a legjobbak, a legerősebbek elmúlnak egyenkint s ránk hagyják - gyöngébb ivadékra - a terhet, mely nekik is nehéz volt.
Az édes büszkeség emeli keblemet, hogyha elgondolom: íme egy férfi végezte be napjait, kiről elmondhatja a történet szava, hogy minden órájában nagy volt; hogy nagyságát hozzá nem illő szenvedéllyel soha meg nem bántá, hogy egyik szavával a másikat le nem rontá soha; hogy nem tanított mást, mint igaz nemes szívek szerelmét minden iránt, ami azt érdemli; hogy haladó lépteivel egy nemzet haladt előre.
Oh, de a csüggedés nehéz terhe fojt el, hogyha szétnézek és nem látom azt, aki őt pótolni tudná, aki költői vezére lehetne utána a jobb szellemeknek, akinek kezei elbírnák azt a fegyvert, mely őt annyi diadalra vezérlé.
Gyönyörködve hallom az erősek sírását, mert e könnyben a nép magát tiszteli meg s jótékony elégület fog el, ha látom, hogy gyász koszorúi hulló leveleit ezrek szedik fel drága emlék gyanánt, mit szívükön viseljenek.
Oh de mind e fény, e pompa és ez igazi tisztelet helyett jobb szeretném én őt most is ott tudni csendes, nyugalmas lakában s mondogatni évről évre: visszajön még, újra élni fog még, az a régi jó aranykor újra kezdődik még!
...Pedig a nagy nehéz követ rátették már sírboltjára s felírták nagy kemény kőre ezt a lehetetlen két szót: ,,Vörösmarty meghalt." Menjünk haza és tagadjuk meg ezt a mondást.
Amíg e hazában nemes szívek lesznek, míg a nemes szívek igazán szeretnek; amíg a magyar nép magyarul beszélend, míg a magyar költők hazáról dalolnak, amíg az Istennek kedve telik ő magyar népében: addig élni fog ő, s szívből szívbe átadja őt egyik század a másiknak, a szerelem, dicsőség és haza halhatlan dalnokát.
Mert nincs olyan balzsam, mely úgy ellenállna rombolás kezének, mint a nép szerelme, mert nincs olyan emlék, mely úgy megharcolna az idők dühével, mint a szózat, mely a költő ajkáról jött...
[1855]









Jókai Mór: Írói arcképek


Széchenyi megszünt e földön élni!
Szokni kell elébb e gondolathoz, hogy elhihető legyen.
Mintha annak, ki hosszu éjben a hajnal után sovárog, azt mondanák, hogy ,,meghalt a nap".
Olyan évben halt meg, amikor még a tavaszi füszál is érzi, hogy a földnek, melyben gyökerei vannak, a neve ,,haza". Amidőn minden eltemetett nagy érzés kikivánkozik a sírból: ő lekivánkozott oda.
Midőn minden magyar, ki nevét kimondta, utána mondá ,,sokáig éljen", ő megcáfolá a közohajtást és odatért, ahol örökké élnek.
Nevét a vágyó remény elejté; s átvette a fájó emlékezet.
A Hunyadyak, Zrinyiek óta nem volt fényesebb név a magyar ég csillagképletei közt; nem érte nagyobb gyász egy halottban a magyar nemzetet.
Beszélnek róla az irások, beszélnek a kövek, beszélnek az emberek szivei, ki volt ő?
Megsiratja főur és pór; hazafi és idegen; jó barát és ellenfél; mert bizony mindenkinek halottja ő!
És minden, aki gondolkozni szeret, megdöbbenve kérdezi a sorstól: ,,mi jövendőt készitesz előre, hogy bölcseinket elveszed közölünk?"
És mindenki megroskad a gondolattól, hogy lehetett teher, mit egy ily nagy lélek elviselni nem birt, és senki nem birja mérlegelni azt. Emberi fogalmak köznapi mértékei kicsinyek arra, hogy ő róla itéletet hozhassunk. Oly magassá tette magát élve, hogy a midőn meghalt, az ország egyik szélétől a másikig ért esése.
Mig élt, megérte, hogy ugy tisztelték, mint egy halottat, kiről elnémul minden gáncsolódás, csak a dicsőités beszél, csak a nehéz ohajtás, mely a halottakat visszakivánja a sirból; halhatatlanságából csak egy hiányzott még: a halál; - azt nem kerülgeté: - eléje ment.
Oh mi sokáig fogjuk őt gyászolhatni.
Mert veszteségünk nagyságát eszünkbe juttatja minden nap és minden nagy emlék, amit fenhagyott maga után, és minden üres tér, a honnan ő hiányzik.
De a gyászon kivül, mit mindnyájan hordozunk, mintha mind fiai, testvérei volnánk, egy nagy örökséget is hagyott számunkra: szellemének fényes örökségét, amiben mindnyájan osztozunk, mintha mind fiai, testvérei volnánk: azt a dicső példát: hogyan kell a hazát szeretni?
Ez örökségünket el ne vesztegessük, el ne adjuk, el ne cseréljük soha.
Egy érc-emléke van már Széchenyinek: az ércből öntött közérzület; melyen sem ráspoly, sem rozsda nem fog; ez emlék el ne porladjon soha: ez emléken legyen felirva mindvégig e név:
,,SZÉCHENYI ISTVÁN!"
Lelkének üdvöt, hamvainak nyugalmat adjon az Isten; áldást és boldog jövőt adva e hazának.
[1860]









Jókai Mór: Írói arcképek


Teleki László meghalt
A képviselőház elhiresztelt első inditványi ülése május 8-kára volt kitűzve.
Baljóslatú nap! Széchenyi halálanapjának 13-dik havifordulója.
Nekünk azonban annyi gyásznapunk van, hogy a végzetes napokban nem lehet válogatnunk. Az ülés, melynek fénypontját Deák Ferenc korszakot alkotó nyilatkozványa képezendé, tiz órára volt kitűzve, s dacára annak, hogy a Muzeum udvarára sem lehetett jegy nélkül bejutni, a karzatok már kilenc órakor tultömve voltak a pesti közönség szinével s a vidékről e napra fölsereglett ünnepélyes alakokkal. A hirlapirók karzatai is telve, s a tanácskozási terem szárnyai a felső tábla tagjai által elfoglalva.
Azt is mindenki tudta már, hogy a remekbeszédre, mit Deák Ferenc tart, Teleki László fog viszonzást mondani, s a viszonzásból tudandja meg az egész világ, hogy a magyar nemzetben a hazaszeretet, az alkotmány tisztelete és a bátor jogvédelem kérdésében csak egy vélemény van.
Sarkpontja leendett e nap a történetnek!
Kilenc óra után a már gyülekező képviselők négyszemközt sugdosva, egy titkot kezdtek egymásnak elmondani; de ami annyira borzasztó, annyira hihetetlen, annyira leverő volt, hogy mindegyik azt felelte rá: ,,ah nem igaz ez, ne is hireszteljük."
A rémhir azonban csak egyre terjedt, mindig csüggedtebb arcok jöttek be az ajtón, az ujon érkezőket suttogó csoportok fogták körül; elszörnyedés az arcokon, sietséges járáskelés ide lenn; fenn a női karzatokon, hol a rémület okát nem tudhaták, zilált aggodalom, nyugtalan kérdezősködések, amikre utóbb egy halk felelet hangzott: ,,Teleki László agyonlőve!"
Utána azonban rögtön: ,,e hir nem bizonyos! nem lehet elhinni."
Nehány perc múlva érkezett az elnök.
Aki arcára tekintett, az már bizonyos lehetett a baleset felől. Soha ily sápadtnak nem látta senki ez arcot. Vele jött Nyáry, s szemei tele könnyel. Sok nagy veszély órájában láttam azt a vas embert, de azt a könnyet nem láttam még szemében soha.
Olyan néma csend lett, mint egy igazi sirboltban.
E csend alatt az elnököt nézte mindenki, amint lecsüggesztett fővel járt sokáig fel s alá emelvénye egy ölnyi terén, mintha a mindig kész szónok eszméit nem tudná rendbeszedni most. Végre megszólalt: szerencsétlennek mondá magát, hogy ismét gyász hirt kell jelentenie: az, akit szerettünk, akit tisztelénk, akire vártunk - Teleki László meghalálozott. - Az elszörnyedés rémhangja zugott fel a teremben. A karzatok csak sokára csendesültek el.
A hon első bölcse, Deák Ferenc, elfogult kebellel mondá ki, hogy ily gyász órában a bölcseségnek nincsen hangja. Az ülés szomoruan feloszlott. És a képviselők, a nagy komoly férfiak, amint helyeikről fölállva, egymás égő szemeibe tekintének, nem állhaták tovább az erőszakot, hanem zokogásra fakadva, borultak egymás nyakába, és sirtak mint apát vesztett gyermek, - és azt szivszakadás volt látni.
Aki érti e szavak sulyát: Teleki László meghalt; az ne szégyenlje könnyei hullását, mert bizony nem egy ember, hanem egy ország fájdalmát siratja abban.
Ez még a mi gyászhirekhez szoktatott sziveinknek is nehéz.
Nem ma, csak hetek, csak hónapok mulva fogunk arról beszélhetni, milyen gyászóra volt ez május 8-ának reggelén 9-től 10-ig. Aki megérte, soha el nem felejti ezt.
Sokat lehet erről gondolni, beszélni keveset.
Mutatja a közgyászt a lengő fekete lobogókon kivül, mikkel minden utca telve, a nép arca, melyről minden mosoly letörülve látszik; ugy, hogy mikor egy vidám arccal találkozunk az utcán, megbotránkozunk benne, s azt mondjuk: jövevény ez, aki még nem tudja, mi történt?
Sehol mulatság, zeneszó, játék: a szinházak zárva, világitatlan, a kávéházakban a tekeasztalok letakarva; az utcák tömve csendes és szomoru néppel.
Délután magán-tanácskozmány volt, ott megtudók, hogy az üdvezült már rég készült e szomoru utra; tegnap sorba járta ismerőseit, s többektől elbucsuzott; némelyiknek csak azt mondá: utra megy, másnak azt, hogy ,,örökre". Egy képviselőtársa leányához igy szólt: ,,Nézze meg jól, milyen volt Teleki László, mert nem látja többet." - Azt mondják, hogy nagyon sokat szenvedett. Legnagyobb terhe volt életének egy ,,adott szó," mely ellen szive küzdött, de melyet becsülete megőrizni parancsolt. - Asztalán volt még beszédének vázlata, melyet az nap kellett tartania a képviselőházban.
Iróasztala és ágya között találták a földön hanyatt fekve, jobb kezének hüvelykujja derékszijjába akasztva, balkeze átlőtt szivére nyomva, a kilőtt pisztoly lábainál, a másik pisztoly asztalán töltetlenül a félig tölt teacsésze mellett. Az egész háznál senki sem hallotta a lövés hangát. Igen kevés vére folyt el.
Azt mondják, hogy balkézzel lőtte meg magát.
Miért éppen ma? miért a legnehezebb napok kezdetén?
Ki hatolhat a holt szivek titkaiba?
A tanácskozmány elhatározá, hogy azt a helyet, a képviselők padján, amelyen Teleki László ült, az országgyülés tartása alatt üresen fogja hagyni.
De mi annál inkább fogjuk őt ott ülve látni, a honszeretettől ragyogó orcáját az üres széken is fölfoguk keresni s nehéz pillanatokban dicső szellemének, aki ott köztünk ül, tanácsát kikérjük!
Áldásunk te rajtad! áldásod mi rajtunk!
[1861]









Jókai Mór: Írói arcképek


Eötvös József
Az ország fővárosának középületein gyászlobogó leng; az ország fájdalma az ország házában Deák Ferenc ajkain nyer hangot, mely visszhangozni fog egy-két nap alatt széles e hazában!
Nincs párt, nincs felekezet, nincs nyelv, mely az Eötvös halála által támadt űrt ne érezze; sőt a távol hazák tudományos világa is megdöbbent kebellel fog állani azon hír hallatára, hogy a XIX. század uralkodó eszméinek írója nincs többé!
A magyar irodalom és művészet vesztett legtöbbet. A Karthausi, a Falu jegyzője, Magyarország 1514-ben megjelenésükkel korszakot alkottak s a két utóbbi kiszámíthatatlan hatással volt a megyei visszaélések és a jobbágyság tovább fenntartása ellen. A magyar műképző művészet is benne bírta legerősebb és hívebb gyámolát.
A magyar szónoklat legkitűnőbb és kedvesebb tagját veszté el. Sokáig hasztalanul fogja keresni a szem Kölcsey tanítványát, a mindig nemesen érző s szívből szívhez szóló hangot, mely ha nem mindig győzött is meg, mindig vonzott és becsülésre, szeretetre indított a szónok iránt.
Az Akadémia és Kisfaludy Társaság gyászát képtelen kifejezni az a könnyen lengő foszlány lobogó... Évekig fog ott űr lenni a szívben; évekig fog hiányozni az európai hírű tudós, s a mindenekfölött kedves költő!...
A kormány is egyik legmunkásabb tagját vesztette el. A történelem össze fogja nevét kötni azon közművelődési reformok kezdetével, melyek az ország jövő nagyságának magvát képezik, s melyekre mint sokat ígérő vetésre a megboldogult oly szerény előérzettel tekintett.
Nagyobb férfiát veszthette el Magyarország; de szeretettebbet, minden szellemi ismerőst szívéhez közelebb állót soha!
Szelleme fényétől egész Európa látta hazánkat; halálának gyásza egész hazánkat betakarja.
Kit polgártársaink összesült áldása kísér az égbe, azt üdv várja az égben; örök élet ott fenn és itt alant!
[1871]









Jókai Mór: Írói arcképek


Tóth Ede
Ismét egy tündöklő csillaga a magyar költészetnek szállt alá a láthatáron. Mint a délsarok csillagainak egyike, amiknek oly rövid a pályafutásuk. Két délkör elég rá, hogy feljöjjön és lemenjen.
Első feltüntekor mindenki azt mondta róla: ez fényes tehetség! én azt mondtam róla: ez tünemény!
Azt mondták: fiatal ember.
S már akkor élete végén volt.
Egy nyomorral, küzdelemmel, megfeszített munkával teljes élet végén. S ez életnek csak a vége volt a fényes. Az utolsó befejező év. Petőfit csak húsz évig üldözte a sors. Tóth Edét harmincig: a mártírkoszorúhoz ennyivel előjoga van.
S ugyanazon végzet, ami Petőfié volt. Egy lángoló szív, melynek elébb egy egész jégvilágot kellett keresztülolvasztania, míg fénye felragyoghatott.
A lángész ennél is, mint amannál, a népvilág mindennap látott kincseit emelte az eszményi régiókba, fölfedezve a legvalódibb költészetet az élet prózájában.
Mit tehetett volna még, ha tovább élhet!
Három megkezdett dráma töredékeit hagyta íróasztalán.
Elszállhat-e egy költői lélek a földről, míg félbehagyott művei itt maradnak? Nem kényszerítik-e azok újra meg újra visszatérni, követelve a befejezést?
A hittan a föltámadással vigasztal bennünket; mi az újjászületésben hiszünk.
Oly lángszellemnek, minő e hideg porhüvelyt lakta, melyet most letettünk, nem lehet nyomtalan elenyészni a ködös égben.
Mi azt kiáltjuk az eltávozó után: ,,a viszontlátásig!"
[1876]









Jókai Mór: Írói arcképek


Arany János meghalt
Egy szó nyilallott a hazán keresztül...
Arany János meghalt.
Nyolc nappal ezelőtt a Tudományos Akadémia épületében Petőfi emlékét ünnepeltük; ma ugyanez épületben Arany János tetemét álljuk körül, s ravatalánál gyászolunk.
A nemzet gyásza ez.
A nemzeté, melynek dalnoka; a magyar népé, melynek fia; a magyar irodalomé, melynek dicsősége az, aki elköltözött. Döbbenve állunk e tetem előtt: oly nehéz elhinni, hogy meghalt, aki halhatatlan.
Mert halhatatlan...
Lángelméje neki a nemzet legjobbjai közt helyet oly korban teremtett, amelyben a magyar irodalom megannyi harcosa küzdött a borostyánért.
S a pillanattól fogva, amelyben neve az ismeretlenség homályában fölmerült, szakadatlanul ott ragyogott azok között, akik felé pietással, hódolattal, szeretettel tekintett a magyar.
A nemzeti föllendülés tüneményes idejében társa a legelsőknek; a küzdelemben osztályosuk; a megpróbáltatásban megsiratójuk; de egyúttal a nemzet vérbe fullasztott energiájának, jövőbe vetett hitének, tettre termettségének utólérhetetlen szavú hirdetője.
Hogyne lenne elköltözése nemzeti gyász; hogyne sorolnók az ő elvesztését a legnagyobb veszteségek közé, melyek a magyart érték.
Más nemzetek, melyeknél az irodalom s a nemzeti és állami lét nem állnak oly választhatatlan viszonyban egymással, mint nálunk, más nemzetek könnyebben viselik el ily veszteségeiket. Nálunk az irodalom lángelméinek kialvása nem csupán irodalmi veszteség: nemzeti szerencsétlenség is.
Mint nemzeti szerencsétlenséget érezzük és gyászoljuk azt. A bűvös erejű lant, hajh, végleg ,,letéve" most már igazán ,,pihen", s a lantostól - keserves tudat - immár csakugyan ,,nem várhat senki dalt".
A zengzetes húrok elpattantak s nem szól belőlük a tiszta, nemes, finomult magyar szellem, melynek legmagasztosabb s legművészibb képviselője költészetünkben ő volt, s mely még ma is, midőn nem volt azokhoz a nemzeti aspirációk rejtett célzatú mellékérdeke kötve, minden egyes megszólalását a nemzet megannyi ünnepévé tette.
Ám, midőn e lant elhallgatását megsiratjuk, vigasztaljon egy tudat. Vigasztaljon az, hogy amivel hajdan, a nemzeti leigáztatás keseredett pillanatában a költő mintegy magát rémíté, nem következik be soha. Arany lantja koporsójára letéve örökre elhallgatott, de Arany e nemzet tudatában, e nemzet lelkében örökre ,,az lesz, aki volt", s belőle a ,,jobb rész" földöntúli időkig él, amig csak magyar él.
Keservünk ezáltal nem lesz kisebb, még elviselhetőbb se; az űr, mely nyomában marad, ezzel nem lesz kevésbé betöltetlen.
A könny, mely érte hull; a bánat, mely érte gyászol; a szív, mely érte elszorul; a legméltóbbért hulló könny, a legigazabbért érzett bánat, a legméltóbbért kesergő szív.
Adjon a gondviselés e nemzetnek erőt, kitartást és szerencsét, hogy a rá váró nagy feladatok teljesítésében meg ne akadályozzák még ily veszteségek se.
[1882]









Jókai Mór: Írói arcképek


Czakó Zsigmond emléke
Sötét, de örökké nagy a költészet a halálban.
Minden megérti e poézist, ami születik és meghal. - A virág elsárgul, ha halálát, az őszt megérezni; a pusztai vad, ha e sápadt szellemet érzi közelgeni, megy fölkeresni a legsűrűbb vad erdőt, hol sem napfény, sem szélzúgás, sem ember szeme csontjára nem talál. A hattyú búcsúdalt mond a tó vizének, midőn annak színén az árnyék, mely elviendi, felé suhan. S az ég akkor öltözik rózsákba, mikor a nap meghal. Ez a költészet a halálban.
Ha egy halottat a föld alá tesznek, s azután ott hagyják s míg honn a ház, melyben lakott, üres és szomorú, künn sírja tele nő szagos virágokkal... Ha ábrándos gyermek téved a sírkertbe, apja, anyja sírját sorra látogatja, s órákig eltérdel egyik-egyik előtt, a sírfát csókolja, s míg kezei az élek-e? halok-e? szirmait tépkedik, mint fehér lepke virágról virágra úgy száll árva lelke a multak napjaira vissza... Ha özvegy nő férje sírja mellett magának helyt hagyat s látó álmaiban bánatos halottja képével beszélget; - ha az elfeledett költő sírján összenő a vadfű s a virágos hangabokorban, mely fejfája helyén nőtt, esténként oly csodálatos dalt zeng az erdei madár: - ez a költészet a halálban.
Tengerhallgatásban, esti madárdalban, virághervadásban, alkonyat fényében, csillagfutásban és özvegyek könnyében, romok közt suhogó hideg éji szélben, behunyt szempillákban, sápadt hold fényében mutatja magát a legmagasabb költészet. A halál költészete.
Csoda-e hát, ha a költő a halált megszereti?
Kinek lelke megszokta a költészetet keresni napfényben és éjsötétében, emberörömében és emberfájdalmában, ki oly fájdalmakat tanult meg érezni, minőket más nem ismer.
Az ábrándok országa rejtett tündérvilág. Kinek csak egy tekintetet hagyott ebbe vetni ihlő géniusza, meg nem szabadul ennek képeitől soha. Örök vágyat fog érezni el nem érhetők után, méla kínt, melynek okát maga sem ismeri, szomjat, mely a kielégítés által nő, gyönyört, melytől az élet elfogy.
Szerelmi vágyódás ideál-képek után, ábrándos rajongás szebb, boldogabb világról, gyönyörködés a halál eszméiben, találkozás a földfölöttiekkel, s csalódások a földön levőkben: ezek a költő átkai. Ki a szellemek beszédét meg tudja érteni, ki lelke röptében az égből lehozza a csillagsugárt; oly ritkán talál szívet, mely őt megértené, s a föld járt útain eltéved.
De e fényes kísértet nem hagyja el őt. Ott van vele, ha szenvedései ágyán fekszik, s fülébe súgja: rút az élet, szép a halál, a halál után nincsen szenvedés; - ha üldözötten bujdosik s lábait az út tövisei sértik: vele van; ha küzd az emberi prózaiság colosstömegével s lerogyik alatta, vele van s mindannyiszor csábítva mondja: a halál szép, a halál az isten angyala.
Óriási a fájdalom, mit egy költő lelke tud viselni. Világ minden balzsama nem képes azt megenyhíteni. Cseppenként szívja ki vérét, cseppenként tölt helyébe lelkesítő mérget az üldöző démon, a költészet démona; s mint a mesék rossz szelleme, mely vérrel írt szerződésben kötelezé le a lelkeket egy élet örömei által az örök kárhozatnak, úgy csábítja ez örök hatalmú szellem túlvilági gyönyörökre, kiket bűvkörébe vont, élethosszú szenvedések által.
Boldogtalan ő, mint ki egy képbe szeret, melyet álmában látott, s aztán örökké álmodni szeretne. Pedig az örökké álmodásnak neve: halál.
Önlelkétől gyötörve, mindenütt azt látva csak a világban, ami sötét, érzéketlenül a mindennapi ember örömei, élvei, reményei iránt, amellett az élet apró szenvedéseit kétszeresen érezve, mi vigasztalása lehet az üldözöttnek?
Rokonlélek nem találkozik vele. A földön az emberek egymásnak urai, lekötelezettei, üzérek, élvezők, s az ég nagy, a gondolatok szárnyai két egyenlő lelket ritkán vezetnek ott össze. Félreérti, félreismeri mindenki. Keblét, mely minden szépért és nemesért lángol, kénytelen elzárva tartani, mindenki elhagyja, csak üldöző démona marad végig vele, hogy megmondja neki: az élet semmi, a halál minden. A lélek elszédül, nem érzi többé magát, röpülni akar...
S ekkor - a csillag lehull.
És ez a halál a költészetben...
Mint csillag ragyogott ő is az égen, mint csillag hullott alá.
Nem a közelgő szürkület fénye sápasztá el őt, delelő fényében hullott le az égről...
És nem akadt, ki a költőt megsirassa. Sajnálták, megsiratták benne az embert, ítéletet hozának fölötte, az ember fölött, koporsóba tették, koporsóját felcímerezték és egyetlen szó költőtárs ajkáról nem kísérte a költőt sírjába. Azon halálos hang, mely lelkét testétől megszabadítá, egy kebelben sem bírt összhangzó húrt megpendíteni? Nem volt senki, senki, ki őt meg bírta volna érteni? Senki sem sejté azon kínokat, mik őt megölék, miknek gyanító tudása is egy neme a boldogtalanságnak.
A költészet volt élete, a költészet volt halála is.
Oh, hogy a halál minden nemeinek csak egy neve van! A bátor, ki a csatatéren elvérzik s a gonosztevő, ki a hollók kövén végzi életét, a gyáva, ki kétségbeesve szakítja el önélte fonalát, s az ábrándos rajongó, ki költői fanatizmusában letépi lelkének földi bilincseit... Mindez halál, sötét, gyűlölt, irtózatos eszme, melyet elfogadni fájdalom, adni vétek...
Az ember elérte célját, nyugalma van, nem bántja semmi fájdalom többé.
A költő elérte célját, lelkét nem köti többé semmi a földhöz.
Ne mondjatok az emberre ítéletet, holtak fölött csak isten mondhatja azt, - a lélek arcát csak lélek szemei látják.
Ne mondjatok a költőre ítéletet, élni fog ő, mikor bíráinak mindegyike fölött zöld lesz a fű.
Lelke szép volt a földön, szép leend az égben, mert ami szép, nem múlik el soha.
[1847]




