




Jókai Mór: A lélekidomár


A címalak
Ami az állatszelídítő a fenevadak ketrecében, ami a hindu kígyóbűvölő a csúszómászói között, ami a lóidomár a fék nem szokta szilaj ménnel szemben: - az a ,,lélekidomár" a lelkes állatok világában.
Új szó, rossz szó; de nincs más.
Az alak pedig létezik, mely e rendkívüli fogalmat betölti: új szót kellett a számára kitalálni.
Egy közönséges ember, akinek nincs a kezében sem Mózes varázspálcája, sem villanyütésű Cagliostro-bot; még csak egy csendbiztosi korbács sem - aki nem rendelkezik monte christo-i mesés kincsekkel - nem hoz magával hódító külsőt - aki nem művész, nem költő, nem hős - még csak nem is politikai celebritás.
És mégis csodákat tud tenni.
Kitalálja annak a gondolatját, akivel beszél; azt a gondolatot, amit az elmondott szó gondosan rejteget.
Eléje kerül a szándéknak, s kihallgatja a titkos vágyakat.
Önvádra kényszeríti a megrögzött bűnöst; éjlátta, sírelhantolta rémtetteket napfényre idéz.
A kétségbeesettet, aki öngyilkosságra gondol, visszavezeti a léleknyugalomhoz, megtanítja remélni, új életet kezdeni.
Lát szívet és lelket - a börtönök sötétjén s az úri termek csillogó ragyogásán keresztül.
Idegen országban, új társaság, ismeretlen világ közepette is egyszerre otthon találja magát, s úgy játszik az emberek lelkein, mint a virtuóz a hegedűn.
Halálos ellenségét jó barátjává tudja szelídíteni.
A hű cimbora képében felismeri veszedelmes ellenfelét, és védeni tudja magát messze időre tervezett kelepcéi ellen.
A gőgös megvetéstől kicsikarja az elismerő becsülést.
Kiszemel száz életfogytig elítélt rab közül egy méregkeverőt, s azt teszi mindenesévé, akire mindennap rábízza az életét. Rajongó ragaszkodásra kényszeríti a kacérság mintaképét.
És elég merész letépni a saisi kárpitot egy női szív rejtélyéről, melynek jelmondata: ,,a mások boldogtalanságának örülni s gyűlölni a saját boldogságát".
És ez az ember amellett nem valami kivételes lény: nem próféta, nem önfeláldozó mártír, nem megváltó szent; hanem rendes, közönséges észjárású ember, akinek minden vágya, öröme, fájdalma olyan, mint más emberé szokott lenni; aki éppen úgy, mint mi valamennyien, ellenségeinek ellensége, saját magának legjobb barátja, szenvedélyeinek szolgája - de egész ember.
Azért idomár a lelkek fölött.
Hogyan lett azzá? Ezt mondja el a történetünk.









Jókai Mór: A lélekidomár


A végzetes személycsere
Az első csárdásnak vége volt; cigányok húzták a kopogóst: huszonnégy pár táncolta egész tűzzel; ,,Három a tánc!" volt a jelszó - szokás szerint.
Ebben csak az a nevezetes, hogy mindez a budai királyi várpalota termében történt: ugyanabban a teremben, amelyben a trónbeszédet olvassa fel a király mind a két ,,ház" előtt.
A koronázási táncestély volt ez.
A csárdás után szünidő következett, azután sorakozik a folytatás. A két koronás fő folytatni fogja a cercle-t. Most egy órára a legmagasabb urak is a teázótermekbe vonulnak vissza.
A bálteremből pedig tódul a fiatalság a büfébe.
Minden ember fiatal ,,ma". Húsz esztendő ki lett törülve az életéből a mai nappal az egész magyar nemzetnek, hát hogyne lett volna fiatal minden ember?
Aztán ez a nemzeti viselet is fiatalít. Ezek a kevély, kérkedő, bogláros, sujtásos, vitézkötéses jelmezek, a tomport verő kardok, a pengő sarkantyúk, az arany cafrangos nyakkendők mind fiatalítanak; még akinek szürke feje van, az is fiatal számba megy, a kopasz fej meg éppen nagyon hozzáillik a magyar ruhához.
A gazdag büfében negyven udvari lakáj szolgáltatja az ételt és italt a vendégeknek. Maguk az inasok is tekintélyes egyéniségek. Egynek a melléről sem hiányzik valamely érdemrend. Némelyiké egészen válláig végig van rakva keresztekkel és mèdaille-okkal. Világos sárga frakkjuk van, fekete, kétfejű sasos bordűrrel, oldalukon vékony koszperd. - A vendég uraknak még most nincsenek érdemrendjeik. Még maguknak a minisztereknek sincs. Hiszen csak tegnap óta miniszterek.
Még tegnapelőtt azzal köszöntöttük őket, hogy ,,Szervusz, pajtás", s ma már: ,,Hogy állok a gráciádban, kegyelmes uram?"
A büfé melletti kék teremben vannak kisebb, kerek asztalok, amelyek mellett (kerek asztalok szokása szerint) rendesen még eggyel több ember elfér, mint amennyi már körülülte.
Akiknek elég praktikus eszük van, nem tapostatják le a sarkantyúkat a büfében, hanem igyekeznek egy ilyen kerek asztalt elfoglalni. Itt aztán nincs pártkülönbség.
Minden újon letelepülő hoz magával valami új anekdotát a bálteremből. Gyönyörű calembourok! A távollevők rovására nevetni mindig egészséges. Csupán egyre nézve általános a magasztalás. A királynét nem győzi mindenki dicsérni. Minden szavát összegyűjtik, amit mondott. Egész legenda támad körüle.
Nagy későre érkezik a teremből a lakomázók közé az újdonat belügyminiszter.
A legtökéletesebb gentleman az országban. A fekete frakkban veszedelme a hölgyeknek, a veres frakkban veszedelme a rókáknak; - a nemzeti viseletben pedig közszeretet tárgya.
Milyen jókat mondott annak idejében! Nem is maradt utána más, mint csupa jó emlékezet.
- Ez volt a meleg nap! Száz kitűnő hazafit egyenkint bemutatni!
- Ide, kegyelmes uram! Szorítunk a számodra helyet! Parancsolsz pezsgőt és fajdsültet?
- Köszönöm! Én csak teázom.
- Itt van az én helyem. Átengedem - szól felkelve a helyéről egy Zrínyinek öltözött balközépi képviselő.
- Ne félj tőlem, tigris, nem foglak el.
- Azt ki tudja? A helyemre ülhetsz bátran. Nem fogsz rebellis lenni tőle.
(,,Tigriseknek" hítták azon időben a Tisza-párt szónokait: nem azért, mintha ennek a nagy macskának a kegyetlen vérszomja által tették volna magukat félelmessé; hanem azért, mert a Tigris vendéglőben tartották a gyűléseiket.)
A tigris átadta a helyét a miniszternek, s kicsörtetett a táncterembe, az ott maradt hölgyek közül valamelyiknek udvarolni. Eltávozásakor csendesen kezet szorított a szomszédjával, aki ülve maradt.
Ez egy magas, széles vállú férfi, akinek halavány arcát csaknem arab metszésű vonások teszik feltűnővé: a szakállal összefolyó bajusz szénfekete és ritka; az ajkak vékonyak; az orr hajlott, a szemöldek egyenesek, a homlok kétfelé osztott, külön domborodva, s hanyagul lehajló üstöktől árnyalva. Csak az az egy veszi el az arc keleties típusát, hogy a hosszú, sötét pilláktól környezett szemek zöldeskékek.
A sokféle változatú magyar nemzeti öltönyök között az övé látszik a legegyszerűbbnek; mente és atilla egyformán fekete szövetből, asztrakán prémmel; kard, gombok, mentekötő oxidált ezüst, csak a mentelánc csatját képező onyx Medúza-fő a megnéznivaló rajta. Szakértők szerint ez egy múzeumba való példány.
A magyar udvari estélyeken az is az egzotikus élvezetek közé tartozik: egymásnak a mentekötőjét, kalapforgóját megbámulni. Némelyik tízezreket ér forintokban; némelyiknek története is van, amely Zsigmond királynál kezdődik; némelyiknek meg olyan története van, ami a zálogházban végződik.
A fekete ruhás összébb húzta a mentéjét, hogy tágabb helyet engedjen a miniszternek: egy sárga frakkos rögtön hozta a kegyelmes úr számára a pekkót, rum nélkül, cukor nélkül. Így szereti. Ezek a derék emberek nagy tapintattal bírnak az ilyenben!
- No, ma nálamnál csak egy ember boldogabb a két magyar hazában; s az Rózsa Sándor - mondá a miniszter.
- Hát kiszabadult?
- A holnapi hivatalos lap hozza az általános amnesztiát minden politikai elítéltnek. Én már ma kihozattam Rózsa Sándort a börtönből, s rábíztam a Lászlóra, hogy vigye el magával a kedvenc korcsmájába, a Kis Pipába, traktálja meg az én rovásomra.
Ezt a Lászlót is jól ismerte mindenki. A gentleman miniszternek vígjátékba való komornyikja volt.
- Karikás uram a magas vendég tiszteletére ma díszlakomát rendez a korcsmájában, s az óbudai dalárda hangversennyel örvendezteti meg. Mert hát vannak nekünk híres embereink; politikusok, költők, muzsikusok; de csak legnépszerűbb azért mégis a betyár. A fekete ruhás közbeszólt.
- Hát Rózsa Sándor politikai elítélt?
- Legalább a bírái azzal indokolták a húszesztendei fogságát.
- Eszerint most már egy fogoly sincs a váci börtönben?
- De, egy még ott maradt. Nem annyira azért, hogy a porkolábnak legyen kivel tarklizni; hanem azért, mert postát rabolt ki, s még tizennégy esztendeje van leülnivaló.
- Kalondi?
- Igen. Szegény Kalondi, olyan tisztességes úr volt valaha!
- És én azt mondom neked, kegyelmes uram, hogy jobban tetted volna, ha azt a postakirablót bocsátod szabadon; mert az a politikai elítélt; a Rózsa Sándort tartod meg a porkoláb számára pikétpartinak; mert ez egy közönséges zsivány.
 (Ilyen szabadon szoktak a magyarok a minisztereikkel beszélni.)
- És te ezt honnan tanultad?
- Az ábrázatjaikból. Mind a kettőt volt alkalmam látni a börtönben. Beszéltem is velük.
- Hahaha! Hát te vagy az a híres Lavater?
Az egész asztal átvette a kacagást.
A halavány képűnek egy arcvonása sem mozdult.
- Hát én ajánlok neked egy fogadást, kegyelmes uram. Én fogadok veled arra, hogy te három nap alatt szabadon fogod bocsátani azt a benn tartott postakirablót, s három hét múlva egy regement katonát fogsz kiküldeni, hogy fogja el neked megint a népdalok hősét, a dicső Rózsa Sándort.
- Tartom a fogadást! Mit adok, ha vesztek?
- Akkor adsz nekem valamit, ami neked semmibe sem kerül - énnekem semmit sem használ.
- Ha pedig te veszted a fogadást, akkor te adsz nekem valamit, amivel te is nyersz, én is nyerek, az ország is nyer.
- Áll!
Kezet adtak rá. Senki sem értette, talán ők sem mind a ketten, csak külön-külön, ki-ki a magáét.
A halavány képű aztán felkelt a kerek asztaltól, s elhagyta a termet. - Tapasztalt ember, mikor látja, hogy egy társaságban az ő rovására akarnak mulatni - azt teszi, hogy felkerekedik, s átengedi a tért a mulatni vágyóknak.
- Furcsa ember ez a mi Lándorynk - mondá egy öreg mágnás, aki már eddig is nehezen tartóztatta vissza magát, hogy a szeme közé ne nevessen a bölcselkedőnek. - Mindenféle bogarai vannak!
- A börtönöket tanulmányozza - magyarázza egy ifjú jogtudós: államtitkári jelölt az igazságügyminisztériumnál.
- Furcsa egy passzió!
- Tiszta bolondság! - Német tudóshoz illő foglalkozás! - mondogatták innen is, onnan is.
A miniszter védelme alá vette a megtámadottat.
- De jeles férfi ez! Hát sok embernek van egy kedvenc eszméje, aminek az egész életét szenteli. Ismerek egy tudóst, aki csupa madártojásokat gyűjt; megvan neki minden species: a strucctól elkezdve a kínai fán termő, virágból kikelő kacsa tojásig. Most a kihalt ősvilági dinornis tojását hajhássza Madagaszkárban. Van egy másik tudósom, aki meg csupa pókokat gyűjt; az egész életét a pókoknak szenteli, s valamennyinek tudja az egész genealógiáját. Aztán egy olyan tudósra is bukkantam már, aki meg a koponyákat tanulmányozza. Akit csak megkaphat, leültethet, megméri a koponyáját. Egy képviselőtársunkat arra kérte, hogy ha meghal, adja neki a koponyáját; annyira belészeretett. Hát a mi Lándory barátunk meg az akasztófavirágokat szedi a botanikai gyűjteményébe. Őtet csak azok érdeklik, akik tíz esztendőn felül vannak elítélve. Ezeknél kezdődik nála a ,,báró". Heteket eltölt a börtönökben, s tanulmányozza a gyilkosok fiziognómiáit. Majd meglátjátok, hogy egyszer egy nagy könyvet fog róla írni.
No, már ez csakugyan elég ok volt az általános derültségre. Ezalatt egy fiatal úr, a kezében egy hosszú elefántcsont fogantyús pálcával, odasúgott egy szót a kegyelmes úr fülébe, mire az, otthagyva a teáját, rögtön kisietett a táncterembe.
A zenekar tagjai (katonák) már helyeiken voltak, de még a fölségek nem jöttek vissza a terembe.
Az átjárót egy szűkebb szoba képezi a büféből.
Itt útját állta a miniszternek az a bizonyos tigris, abban a Zrínyi-jelmezben.
- Azt mondtad az imént, hogy ,,Ne félj, tigris, nem foglak el". Hát én azt mondom neked, hogy fogass el rögtön.
- Mi jóért?
- Megmondom. - Holnap ki lesz hirdetve az általános amnesztia minden politikai elítéltre.
- Már eddig valamennyi szabadon van.
- De egy benn maradt: Kalondi.
- Az közönséges postarabló.
- Nem az. Elfogta a postát, hogy elvegyen tőle olyan iratokat, melyek ,,miránk" veszedelmet tartalmaztak. Felismerték: elfogták; a bírák előtt közönséges rablónak vallotta magát; hogy szövetségeseit, akik a merénylettel megbízták, bele ne keverje.
- S kik voltak a szövetségesei?
- Ma együtt teáztál velük. Az egyik én magam. Az az ember eltűrte, hogy tizenöt évre elítéljék mint rablót, hogy meggyalázzák a nevét örökre. Vagy őt is bocsáttasd szabadon, vagy engem is csukass oda melléje.
- Jelentést fogok tenni - monda a miniszter, s azzal eltűnt a ,,fehér terem" ajtaján.
A Zrínyi-dolmányos ott maradt, azon a helyen, amelyen elhagyta.
Néhány perc múlva visszajött a terembe a miniszter. A kalpagjában valamit rejtegetett. Odasietett a tigrishez. Megmutatta neki, mi van a kalpagjában. Egy távirat.
- Meg vagy elégedve? - Köszönöm.
A miniszter az elfogadóterem felé sietett, ahol a szolgálattevő hivatalnokok voltak. Útjában összekerült a fekete ruhással.
- No, a fogadás első felét te nyerted meg. Kalondit még az éjjel hazaeresztik.
- Jó volna, ha a második felét pedig, kegyelmes uram, te nyernéd meg. Az igazi rablót még most megkaphatnád a Kis Pipában.
- Azt már nem teszem.
(Nem is volt az már akkor ott!)
Ez a kis intermezzo, mint a futótűz, terjedt el egyszerre a fényes társaságban. Mikor a felséges pár a fehér teremből kijött, már minden beavatott ember tudta, aki csak valaha magyar politikával foglalkozott.
Hja! Furcsa az a magyar politika! Olyan, mint a magyar kard: az egyik oldala éles, a másik tompa és sima; és mégis ugyanaz a kard.
És a király közbámulatra, a kör-fogadást (cercle) megkérdve, azt a Zrínyi jelmezes képviselőt tüntette ki megszólításával, akiről e percben jelenték fel neki, hogy ő volt - annak a kardnak az éle.
- Ma nagyon szép napunk volt.
- De az ,,éjszakája" még szebb, fölség! A király kezét nyújtá a megszólítottnak.
A teremben, mint egy csendes tengermoraj, susogott végig az önkéntelen ,,Éljen a király!".
Akik értették, hogy mi történt, nagyot gondolkoztak utána.
...Szent Istvánnak nemcsak a koronája ereklye, hanem a jobb keze is az.
       
*
A fekete ruhásnak a részvényei kezdtek jegyezve lenni. Hisz ez olvas a jövendőben és a gondolatokban.
Hogy a fogadásának az első részében nyertes maradt Lándory, az tehát jó volt; de annál rosszabb az, hogy a népdalok hőse, Rózsa Sándor, amint hazaszabadult az alföldi pusztára, csakugyan ott kezdte, ahol elhagyá. Első dolga az volt, hogy valamennyi hajdani cimboráját mind összegyűjté, s azokat, akik elárulták, statárium elé állítá, főbe lövette; börtönben rekedt cinkostársakat kiszabadított, s réme lett az egész Alföldnek. Kétségtelen, hogy sok rablókaland lett az ő nimbuszának a takarója alatt elkövetve: minden futóbetyár nemesi levélnek tartotta, ha a köröző kurrensben a Rózsa Sándor cimborájaként lett a fejére díj kitűzve.
Ahogy Szegedre hazaérkezve, legelőször lóra tett szert, az egészen humoros ötlet volt tőle. Lovat venni nem volt neki szabad; lovat lopni pedig még kevésbé volt megengedve. Ő tehát adott pénzt egy ismerős fuvarosnak, hogy vegyen a számára egy lovat a csiszártul. Mikor azt megkapta, felült rá, utánaeredt a csiszárnak, azt megállította az úton, s visszavette tőle a ló árát. Tehát a lovat nem lopta, mert pénzt adott érte, s a pénzt sem rabolta, mert csak a saját pénzét kérte vissza. Ez a zsiványlogika.
Még sokkal nevezetesebb volt az, ahogy egy vén cinkostársa szerzett magának ,,alkalmatosságot". Ott volt bezárva a szegedi várban, sokszoros rablógyilkosságért. Amint a rabtelegráf útján értesült a vén rabló a ,,vezér" kiszabadulásáról: természetesen ő is kötelességének tartotta a tömlöcből megszökni; éppen hetivásár volt, a vidékről jött szekerek ott álltak sorban a piacon: azok közül kiszemelt egyet, amelyen senki sem ült, felkapott rá, a lovak közé vagdalt, s az egész vásáros népen keresztül elvágtatott; a hídnál egy vámszedő meg egy csendőr fel akarta tartóztatni, azokat a szekéren talált vasvillával egymás után leütötte, s aztán keresztülhajtott a hídon; nyomába sem értek. (Az idén lőtték agyon üldözés közben.)
Ilyen vakmerő fickókból állt a hírhedett rablóvezér gárdája, akikkel bekóborolta az egész Alföldet. Egyik héten a Tisza mentén, másik héten már a Krasznánál beszéltek a viselt dolgairól. Jól volt értesülve a maga terepének a viszonyairól. Tudta, melyik bérlő mikor ád el nagyobb mennyiségű búzát: s a pénzt otthon tartja bérletfizetésre. Azt azután megrohanni, cselédjeit lefegyverezni, a pénzt kínzással kicsikarni, ez volt a hadvezéri tudomány. Azután meg a vásárról hazatérő egész kocsisort szépen feltartóztatni egy útféli csárdánál, s az elsőtül az utolsóig kifosztani: ez volt az igen jeles hadművelet. Az pedig, hogy egész gulyákat elhajtottak egy-egy pusztáról, aminek soha senki nyomába nem akadt többé, ez meg már éppen a hőstettek számába ment.
Valószínű, hogy a rablókalandokat nem is mind a hírhedett rablóvezér intézkedésére követték el. A példa ragadós. Aztán bementek azok a városokba is, s bezárt falak közül elemelték a legnehezebb Wertheim-szekrényeket, s azokat is úgy el tudták vinni, mint ahogy a szemfényvesztő egy elkért gyűrűt a pisztolyból kilő, s aztán egy tojáshéjból húz elő. Csakhogy a tisztelt hatóság azt a tojást nem találta sehol, melybe egész gulyák és vasszekrények el lettek dugva.
Valami mesemondáshoz hajló csoda testi erő híre járt a rablókkal. S ez valóban igaz volt. Tanúskodik róla az az elefántnyi nehézségű Wertheim-páncélos szekrény, melyet (üresen) otthagytak egy mocsárban, úgy összetörve, mint egy gyermekjátékot. - Egyike a rémhírű rablóknak (valami ,,Farkas" nevű), akárhányszor elfogták, még aznap éjjel kitört a börtönéből: holmi ringy-rongy húszfontos láncot összetörni, keresztvasakat kifacsarni gyermekjáték volt neki. Egyszer aztán egy olyan börtönbe dugták, amelynek nem volt ablaka, s a lánca végére egy százhúsz fontos bombát kovácsoltak, hogy el ne futhasson. És ő azzal a nehéz vasgolyóval keresztültörte a börtöne alatti vastag téglaboltozatot, s a bombával együtt odábbállt.
Egy másik sokat emlegetett rabló, mikor kézre került, azt az alibit hozta fel, hogy ő egy vándor lovartársaság ártatlan Herkulese. A közvádló kétségbe vonta.
Ekkor a vádlott, hogy állítását bebizonyítsa, megkapta a fogaival a nehéz íróasztalt, mely a vallató bíró előtt állt, hogy a levegőbe emelje. (A kezei össze voltak bilincselve.) A bíró, észrevéve a vádlott szándékát, hirtelen felugrott az asztalra. Hát aztán a vádlott felemelte az asztalt a bíróval együtt a levegőbe az állkapcájában. Ilyen alakok voltak a rablókalandok hősei.
S a megdöbbentő merényletek nem maradtak csak az útfélen, a pusztákon: felhatoltak magasabb körökbe is.
Egy napon az előkelő társaságnak egy nagyon jól ismert tagja nyomtalanul eltűnt. Igazi herkulesi alak volt: már siheder korában híres kardvívó. A szabadságharc alatt egy csodával határos haditett hőse. A konspirációk korszakában maga egy kiszemelt hadvezér. Sok nap múlva egy Duna-szigetnél fogták ki a hulláját a halászok. Meg volt fojtva. Hát annak micsoda vasgyúró mesehősnek kellett lenni, aki ezt az atlétát meg tudta fojtani, mint egy gyermeket! - Egy erdélyi mágnási családnak okozott akkor nagy nyugtalanságot egy ilyen kivételes testi erővel felruházott alak, aki sok furfanggal és ügyességgel, hamissággal mint törvényes örökös tolta fel magát. Ez volt gyanúba véve a forradalmi vezér eltüntetésével.
Itt már a regényes rablói kalandvágy kezdett átjátszani a magasabb családi élet s a politikai zűrzavarok rejtélyeibe.
Majd hozzászegődtek a külföldi kalandorok. Egy-egy érdekes hölgy, aki orosz hercegnőnek nevezte magát, kezdett feltűnni a fővárosban; nyílt házat tartott, szép leányai voltak, fényt űzött. Egyszer csak eltűnt. Élettörténetét a moszkvai törvényszék írhatná le; - ha az is tudná egészen.
Azután megjelent a fővárosban egypár magas rangú francia cavalier; fényes nevű urak: vicomte és marquis. Legjobb ajánló leveleik voltak Párizsból, magától az osztrák követségtől az itteni előkelő urakhoz. Finom, elegáns társalgók és udvarlók voltak. Mindenütt ünnepelték őket. Egy éjjel aztán azok is eltűntek ,,hopp hírével". A legveszedelmesebb szélhámosok voltak, akiket Európa minden rendőrsége régóta üldöz már. Ajánló leveleik, érdemrendeik mind hamisak. Ittjártuk összeköttetésbe volt hozva egy híres ékszer- és értékpapírrablással, ami egy külföldi főúri kastélyban ment végbe azon idő tájott. - Miért húzódtak ezek mind ide?
Világítsunk bele egy kissé e zűrzavarba.
Magyarországon közel két évtizedig tartott az az állapot amelyben az államhatalom és a nép egymással ellentétben álltak.
A szabadságharc korszaka után idegen tisztviselőket, bírákat, s azoknak a gyámolítására, a nép nyelvét nem értő csendőröket hoztak az országba. Ezeknek is elébbvaló dolguk volt inkább azokat üldözni, akik a politikai rendszer, mint akik a társadalmi rend ellen vétenek. - Az egész társadalom, úr és paraszt az üldözötteknek fogta pártját. Az idegen hivatalnokot és az ő szuronyosait megtréfálni, rászedni, a bujdoklót elmenekültetni volt a legszebb virtus. Tanúja a korszaknak az a népdal, mely a zsandárokról szól, ezzel a refrénnel: ,,Dárum, madárum! Agyonverünk a nyáron!" A ,,futóbetyár", a ,,szegénylegény" meg a ,,bujdosó gerilla" körülbelül egy fogalommá vált. - A francia-olasz hadjárat után egyszerre gyökeresen megváltozott ez az állapot. Olyanformán gyökeresen, hogy ugyanazt a fát a gyökereivel fölfelé s az ágaival lefelé ültették el a földbe. Egy esztendeig a ,,hajdani", a 48 előtti ,,hazafiak" kormányoztak. Ezeknek meg éppen nem lehetett a népszerűség ellen véteni azzal, hogy a törvényen kívül álló embereket hajszolják, hisz akkor meg éppen azt énekelte a nóta, hogy majd jön Türr és Garibaldi, s hoz kardot, puskát. Azután jött megint egy más változás. A tekintélyes, a népszerű, a jó birtokú és tanult hazafiak egyszerre mind leköszöntek a hivatalaikról; a hivatalviselés megbélyegző stigma lett. - Az üres bureau-kat azonban ismét be kellett tölteni. - Az egyszer eltávolított idegeneket nem lehetett újra visszahozni; tehát odaültették, aki vállalkozott rá, hogy fizetést és megvetést junctim elvállal; kétes hírű, hitelvesztett, tönkrejutott, félkegyelmű - de hazai szülötteket. - No, ezekkel meg aztán éppen paradicsomi élete volt a törvények ellen vétőnek. - Hisz az a bíró volt maga a társadalom üldözöttje, aki tudta jól, hogy őtet a saját pandúrja is lenézi.
Emellett az általános politikai helyzet egyre elviselhetetlenebbé lett. Az egész nemzet forrongásban volt. Minden eszköz jónak látszott már. Aki az állami rendnek, a kormányzatnak, a társadalomnak ellensége volt: az szövetséges társ volt. A pusztázó betyár s az a mágnás, akinek a pusztáját az bekalandozza, mind egy ,,követ fújt" - összezavarodtak a fogalmak. A magas eszményért rajongó politikai emisszáriust alig lehetett megkülönböztetni a tiltott vagyonszerző félkézkalmártól. Mind a kettő ugyanazon éj takarója alatt járt.
Ezt a ,,kedvező" helyzetet használta fel az internacionális kalandorság a maga mesterségének céljaira.
Volt egy ország, ahol a rendőrségnek a működését megbénítja az egész társadalom ellenszenve, ahol a bíró tehetetlen, bátortalan, a csendőr ügyetlen, a detektív maga is cinkostárs, ahol a haditörvényszék elé nem állítanak mást, mint újságírót.
Akinek valami oka volt Párizs, London, Berlin vagy Szentpétervár rendőrségének a kíváncsisága elől kitérni, tudhatta nagyon jól, hogy ha Amerika felé szökik, a villanytávirdai huzal megelőzi, s a partraszálláskor elfogják; hanem ha a Kárpátokon átmenekül, ott talál olyan földre, mely nem ragad az ember talpához. Itt azután berendezheti magát komfortosan, innen intézkedhetik con amore a világ minden részébe új vállalatok kivitele iránt: élvezheti tetteinek gyümölcsét; csak arra vigyázzon, hogy valami politikai gyanúba ne keverje magát. Ha pedig megszorítják: menekülhet könnyűszerrel akár Bukarest, akár Belgrád felé, vagy éppen az olasz határon át; nyitva minden ajtó.
Ezt az állapotot kapta örökségbe az új ,,alkotmányos magyar kormány".
Amint az alkotmányos élet helyre lett állítva, a politikai összeesküvések rubrikája egyszerre le lett törülve a tábláról. A fegyver át lett adva a rozsdának, a harag a feledékenységnek.
Hajdan a magyarok a fejedelememeléskor, hűségük megpecsételéséül, felvágott ereikből egy közös serlegbe bocsáták a vérüket. A szerecsendió kehely nincs már meg; hanem a vérben egyesülés most is megvan.
Az emigránsok visszatértek, képviselőkké lettek; a nemzeti hadsereg kiszemelt vezetői beálltak az új honvédség parancsnokainak; a király és a királyné a nemzet által koronázási hódolatul adott százezer aranyat a szabadságharc sebesült vitézei közt oszták ki; a négy vágással ott a királyhalmon szét lett küldve a béke az ország négy határáig mindenüvé.
Hanem azért még jó időbe telt bele, amíg künn a pusztákon a nép hozzászokott ahhoz a gondolathoz, hogy már most hát ezentúl nem azok a jó hazafiak, akiket fegyveres kézzel üldöznek, s nem azok a becsületes emberek, akiket tömlöcbe csuknak. Hogy Rózsa Sándor nem a nemzeti legendák hőse.
Hát ennek a tévhitnek az elenyésztetésére legsikeresebben közreműködött maga a nimbusz környezte rablóvezér.
Megkegyelmeztetése után oly embertelen, vérlázító rablásokat követett el, hogy a köznép maga elszörnyedt fölötte.
Aljas rablásainak bekötötte a koszorúját az a rémtett, amidőn a Tisza áradása alkalmával, felhasználva az egész Alföldet sújtó nagy elemi csapást, csónakra kelt a rablóbandájával, s egy földbirtokosnak a kastélyát, melyet a tengerrel egyenlő Tisza-ár vett körül, megrohanta; s az egész családot, különösen annak fejét, egy köztiszteletben álló derék, öreg hazafit, kegyetlen kínzásokkal kényszerített pénzének előadására; amidőn a megtámadottak az árvíz miatt nem menekülhettek, s azoknak a helységből a segítségükre senki nem mehetett.
Ez a cudar zsiványság általános felháborodást keltett az egész Alföldön, s ettől a naptól fogva Rózsa Sándorból egy üldözött vad lett, akit most már nem a félős pandúrok, hanem maga a nép kerget határról határra.
Egy este a mindig kedélyes belügyminiszter a Nemzeti Kaszinóban összetalálkozik Lándoryval, s diadalmas tekintettel mondja neki:
- No, a fogadás második felét én nyertem meg. Nem küldtem ki egy regement katonát Rózsa Sándor ellen; mégis elfogattam.
- Tudom. Egy rokona lepte meg a mezőn, amikor mélyen aludt.
- Hát már ezt is tudod?
- Hiszen én vettem ki a hollétének a titkát a ,,selyem ángyó"-ból.
(Ez a selyem ángyó nagy szerepet játszott az egész alföldi rablókaland történetében. Szegeden lakott: a rablóvezér asszonya volt.)
- Eszerint a fogadást én nyertem meg.
- Még nem. A rablóvezért még csak megfogtad, de el nem fogtad.
- Hogy érted ezt?
- Úgy, hogy... Láttál már rókát vadászni agárral?
- Láttam. Az nagyon bolond mulatság. A róka, mikor utoléri az agár, meglapul, s az agár átugrik a feje fölött, majd meg félreszökik, s hagyja az agarat futni egyenesen, maga pedig oldalt iramodik; meg-meg felver egy nyulat a fektéből, maga befekszik annak a helyére, s aztán engedi az agarat nyúl után szaladni.
- Hát éppen így fog tenni a te elfogott rablóvezéred. Valamennyi bírádat, csendbiztosodat ravasznál ravaszabb mesékkel úgy elkápráztatja, annyi hamis nyomra vezeti, hogy azok csupa ártatlan embereket fognak összeszedni, more patrio kisebb-nagyobb fokú kínzással hamis vallomásra bírni; úgyhogy utoljára ártatlan nyulat eleget, de a ravasz rókát nem fogják el a te agaraid.
- Magam is úgy tudom, hogy ehhez a ,,run"-hoz egy nagyon hozzáértő ,,falkanagy"-ra van szükségem, akinek rendkívüli hatalommal kellene felruházva lenni, hogy minden bírósági és közigazgatási közeg a rendelkezésére álljon; s akinek az a vállára teszi a kezét, s azt mondja neki: ,,kövess", úr vagy paraszt, engedelmeskedni tartozzék.
- S van ilyen embered?
- Igen. Te vagy az.
- Én?
- Igen. Abban a pillanatban, amikor azt mondád, hogy összetévesztettem a rablót a politikai vétkessel, ez a szavad azt a gondolatot kelté föl bennem, hogy ez lehet a kulcsa az egész szégyenletes állapotnak, amivel küszködünk. Bizonyos, hogy az egész nép összezavarja ezt a kettőt. Az egyiknek pedig már vége van. A politikában szent a béke. A konspirációkat betakarja ama ,,múltakra vetett fátyol". De a gonosztettekre büntetés vár. Ki bír azzal a tehetséggel, hogy az egyik füvet a másiktól meg tudja különböztetni? - Neked kell vele bírnod. - Ha az ,,akárki"-re bízom a gyomlálást, mind a virágot szedi ki, s a csalánt hagyja ott, mert félti a kezét a csípésétől. - De te botanikusa voltál az emberi vétkeknek. Úgy ismered a válfajaikat, mint Linné a maga huszonöt speciesét. Amit a fogadásunk díjául feltettem, ez volt: ,,Én is nyerek vele, te is nyersz vele, az ország is nyer vele." Vállald el e rendkívüli megbízatást.
- Hogy te nyernél vele, kegyelmes uram, azt kétségbevonom, hogy én nyernék vele, annak az ellenkezőjét tudom, de ha te azt hiszed, hogy az ország nyer vele, akkor rendelkezésedre állok.









Jókai Mór: A lélekidomár


A rémper hőse
Ekkor indult meg az országos hírű nagy szegedi bűnper, mely a bűneseteknek egész Dekameronját hozta napvilágra, a szegedi várat rabokkal megtölté, s évekig foglalkoztatá a hazai törvényszékeket.
Egy rémséges káosz volt az, a legkülönneműbb vétségek keverékéből, amelyen lángész kellett, hogy keresztülvilágítson.
Ez lett feltalálva Lándory személyében.
Nem fogjuk részletezni a bűnper lefolyását, ámbár nagyon is gazdag szüretje volna benne a rablókalandok rémköltészetének. Mi csak azzal az egy alakkal foglalkozunk, mely e kísértettábort megfékezni bírta. Ez különb bűvész volt, mint Faust vagy Manfred; mert ez is tudott holtakat idézni, ördögöket megszolgáltatni, s nem ragadták el: - ő ragadta el azokat.
Ilyen tömeginkvizíció Arbuez kora óta nem volt a világon.
Csakhogy Lándorynak nem álltak rendelkezésére a spanyol kínzókamrák. Egy korbácsütés sem érte őalatta még a legmakacsabb gonosztevőt sem. És mégis kiderített mindent. A lelkükbe hatolt be az embereknek, megtalálta a titkos vágyaikat, fel tudta költeni szenvedélyüket, megtörte, összezúzta a csonttá vált makacsságot; rátalált az egyetlen fájós részére a szíveiknek, s annál ragadta meg őket, és vitte oda, ahová akarta.
Furfangosabb tudott lenni, mint a megrögzött gonosztevő, s előtte járt a gondolatainak; ha talált nála valami lappangó nemes érzelemcsírát, azt kihajtásra bírta: bűnbánóvá tette. Majd drasztikus lélektani kényszert alkalmazott: s a rémlátóvá tett gyilkost odavitte, hogy az éjnek éjszakáján bírája elé kívánkozzék, töredelmes szívvel megvallani tanútalan elkövetett rémtettét, s rávezette a sírra, ahonnan áldozata kísérteni feljár.
Amint aztán egy fonalát megkapta a bűnszövevénynek, arról vigyázva legombolyította a többit.
Ott élt, ott lakott folyvást a rabok között.
Százával voltak azok a várban; de egyik sem tudott arról, hogy ki van még ott. Mind valamennyi álarcot viselt. Amelyikről kiderült, hogy ártatlan, elmehetett az álarc alatt; senki sem tudta meg, hogy gyanúra el volt fogva.
A társadalom minden osztályából voltak ottan.
Gyakran éjfélek után hívatta fel magához egyiket vagy másikat, s akkor kezdett a vallatáshoz.
Volt valami rendkívüli varázs az egész modorában, ami a vétkest megigézte. Könnyekre fakadva jöttek ki tőle sokszor; a hideg rajta, a hőség verítékezteté, akinek a lelkére beszélt.
S mikor aztán sikerült az a lélektani és embertani, de különösen népismei kombinációkból tervezett furfangja, hogy fel bírta szarvazni a hetvenkedés ördögét a ,,magyar" kalandorban, hogy az utoljára dicsekedésből maga sorolja el a vitéz tetteit; akkor ez aztán szembeállt a mindent tagadó cimborával, annak is ráolvasta a fejére, amiket róla tudott, s erre megint az elárult cimbora tromfból visszavallott; úgyhogy ha az egyik tizenhat rablást, emberölést tudott előhozni, a másik lepipálta tizenhét gonosztettel.
Nehéz volt a szemeinek a tekintetét kiállni.
Mikor azokat kerekre felnyitotta, olyan zöldeknek látszottak, mint a zavaros tenger felszíne, s valami rejtett tűz leskelődött azoknak a fenekén. S nem lehetett megszabadulni a tekintetétől: oda kellett nézni a szemeibe. Ha pedig lesüllyeszté nagy, sötét pilláit félig a szemeire, akkor azok olyan kékeknek tűntek fel, mint a tenger mélysége, s az embernek a szíve megkönnyebbült, ha így nézhetett beléjük.
E munka írója több év előtt látta az elítélt Rózsa Sándort a szamosújvári állami fegyházban. A hírhedett rablóvezér - itt szabómesterséget űzött: a fegyverek legkisebbike, a varrótű volt a kezében, katonanadrágokat varrt. Régi ismerős volt. 1848-ban a magyar kormány amnesztiát adott a már akkor is híres rablóvezérnek, azon feltétel alatt, ha cimboráival együtt a csatatérre megy, a haza védelmében keresni bűnbocsánatot. - A kormány amnesztiáját e mű szerzője vitte el Rózsa Sándorhoz a pusztai csárdába, mely a rablók tanyájául szolgált. - A másodszori találkozásnál mondá a rabnak szemrehányólag:
- Hát önnek harmadszor is ide kellett kerülni? Nem tudta megbecsülni a kétszer visszakapott szabadságát?
- Dejszen nem ülnék én itt - felelé a rablóvezér; csak annak a Lándorynak azok az átkozott szemei ne lettek volna; de mikor a zöld szemeivel rám nézett, azt hittem, az ördögök nagyapja előtt állok: pokolba visznek; ha meg aztán a kék szemeivel nézett rám, akkor meg azt hittem, hogy az atyaisten előtt állok; s aztán mikor azt mondta, hogy ,,No, hát igyunk egyet, Sándor, aztán beszélgessünk", hát akkor mindent elmondtam neki, amit csak kérdezett. Hisz úgyis belém lát. Aztán mikor azt mondta, hogy ,,Nem szégyenled magad, Sándor, vitéz hős létedre, úgy hazudni, mint egy kapcabetyár?", hát akkor kénytelen voltam elmondani a dolgaimat.
- De hát nem kellett volna azokat elkövetni.
- Én másképp akartam. Felajánlottam magamat perzekútorhadnagynak, hogy ezután én üldözöm a zsiványt. Nem fogadták el. Hát aztán lettem megint zsivány.
Voltak azonban olyan szereplői is a rémpernek, akik nem álltak a bíró elé; akiket sem pandúr, sem lovas katona nem bírt kézre keríteni. Veszedelmes kalandorok, gyors paripán járók, biztos kézzel lövők, akik üldözőiket mindig felcsúfolták. Lakásuk mély berkek, nádasok közepén, hol nincs emberjárás. Búvhelyüknek titkát nem tudja más, csak egy csárdai virágszál; selyemkendős, aranyfüggős csaplárosleány.
Az volt a remeklés! Ezt a rózsabimbót kinyílásra bírni. Rávenni, hogy a régi szeretőjét elárulja. Akkor aztán a szerelemféltés dühében rejtekéből kicsalt vakmerő betyárral, egyedül egymagában, összetalálkozni a homokbuckák közt; mindketten lóháton, kezükben fegyverrel. - Ez lehetett a párharc, aminek a vége az volt, hogy a betyár halva maradt.
Csak ő maga tudná azt úgy elmondani, ahogy az megtörtént. Csakhogy ,,szép ember" legyen az, aki előtt Lándorynak a szája megnyílik, hogy a saját viselt dolgairól beszéljen.
Talán majd akad egyszer ilyen ,,szép ember".
Ennek a félelmes rablónak az elestével aztán be lett fejezve a rablókalandok története - arra a korszakra.
Hanem ez csak egy része volt a bűnper adathalmazának. Szétágazott az a fővárosokban, Budapesten, Bécsben végbevitt szenzációs bűnesetekre; s ezeknek a fonalszálai elvezettek Európa minden metropoliszába. Nem volt rafinált csalás, betörés, sikkasztás, hamis pénzverés s orgazdaság, ami szerepet nem játszott volna benne; rémséges prospektust mutatott ez a per annak a társadalomnak a szervezetébe, mely a rendes, becsületes emberek szövetségén kívül, annak romlására, annak megellenzésére létezik; egy összefüggőbb, egyetértőbb liga, mint aminőt az erkölcsi alapon álló hatalmak egymás között létrehozni bírnak: a tolvajok, rablók, csalók és orgazdák szövetsége, amelyben már szépen ki van békítve egymással minden nemzetiség, minden felekezet; kezet fogva, egyetértve megállapodtak egy közös vallásban, melynek dogmája mindazt elkövetni, amit a tízparancsolat tilalmaz: egymást segíteni, védelmezni, értesíteni, bajból kiszabadítani. Ezek már feltalálták a világnyelvet! A parancsszót odább adják, az egymásnak tett ígéretet megtartják, a szerzett vagyonnal beszámolnak. Tudnak sokat, és tanulnak többet: iskolázzák egymást. Vannak grófjaik és hercegeik, vannak érdemrendjeik és rangfokozataik. Vannak bíráik és törvényszékeik. Van katekizmusuk. És mindannyian egy nagy összetartó államot képeznek; egy elpusztíthatatlan államot: a tolvajok köztársaságát.
A szegedi rémper ebbe az alvilági országba vetett egy széles sugárfényt, s ennek a bűvlámpáját Lándory tartá a kezében.
Büszke volt rá egész Magyarország, hogy nekünk ilyen emberünk van. Kezdett valami félelmes nimbusz támadni körüle. Ahová látogatóba ment, ott bizonyos szorongással fogadták.
Hogyne? Egy olyan embert, akinek csak az ujja hegyével kell érinteni bárkinek a vállát, hogy az rögtön fogolynak érezze magát, aki ha a szemébe néz az embernek, s azt kérdi: ,,Loptál? Gyilkoltál?" - az ember kénytelen megvallani, hogy ,,Igenis, loptam, gyilkoltam!" - Az ember talán nem is emlékszik rá maga, hogy hol és mikor? De majd eszébe juttatja Lándory! Az tud mindent.
De mikor még a miniszter is magasztalá azért az óriási munkáért, ami nagyobb volt a Herkules által Augias istállójában elvégzettnél, Lándory elégedetlenül mondá:
- És mégsem végeztem semmit. A rablók, a tolvajok mind kézre kerültek, a bűnök kivilágosultak; de hova lett az a tömérdek összerabolt kincs? Még egy ember hiányzik az egész pokolgépből: az, aki az egészet fűti. De annak is nyomában vagyok. Kissé magasan áll; de mégis megfogom.









Jókai Mór: A lélekidomár


A nevető leány
Aki a hatvanas években Bécs legkiesebb előhelyén, Badenben járt, emlékezni fog arra a pompás villára, mely a hegyek közé vezető útban szélvitorlás tornyocsaival a lombos park közül kiemelkedik. Azóta már sokszor változtatta a tulajdonosát; mindegyik veszteséggel adott túl rajta. Pedig nem jár benne kísértet: - csakhogy éppen a belefektetett vételár egyszerre ,,negatív kapitálissá" válik, nemhogy kamatot hozna, de rá kell fizetni. A park, a gyümölcsös és a télikert sok költségbe kerül.
Az első tulajdonos, aki a kéjlakot a hatvanas években építteté, Traumhold bankár, engedhetett magának ilyen fényűzést. Jó hírben álló cég volt. Bécsben is volt saját palotája a belvárosban. Különösen külföldi összeköttetéseiről volt emlegetve.
Télen a termeiben, nyáron a badeni villájában szokott nála összegyülekezni a ,,crème de la crème", ahogy zsargonunkban nevezzük azokat, akik valami tekintetben a társadalom kiváló alakjaihoz tartoznak. Lehetett ott látni diplomatákat és tábornokokat, nagy vasúti vállalkozókat és csatornaásókat, életvidám püspököket és apáturakat, híres afrikai és ázsiai utazókat. Ha japáni vagy kokinkínai követség járt Bécsben, azt ő megszerezte magának, egy-egy veres sipkás török effendi rendesen volt nála található, magyar mágnások szintén (de nem kalpagosan). De akiket legszívesebben látott magánál, azok a művészek voltak, mindenféle berek-szakaszából a Helikonnak: festő, szobrász, színész, énekes, férfi és nőnemű; a bécsiek mindennaposak, az utazó virtuózok meghívottak, még a népénekeseket is mindig vendégszerető és élvezni tudó baráti kör várta.
Az ilyen társaságok a legfesztelenebbek. ,,Közöttünk, zsenik között" nincs rangkülönbség. A lángész nivellál mindent. Mutzbauer a maga citerájával csakolyan önérzetes ember, mint Rubinstein zongorája mellett.
Nem is ad jogot más cím a Traumhold szalonjaiban megjelenhetésre, mint ez a szó: ,,celebritás".
Csakhogy ennél a genre-nél éppen a megválasztás a legnehezebb. Mert ebben a genre-ban a sarlatán, a csaló annyira hasonlít az igazihoz, sőt sokkal jobban tud pozírozni, hogy a talmit nagyon nehéz megkülönböztetni az igazi aranytól.
S ez az alsóbb minőségű nevezetességek népe valódi ostrom alá vette a Traumhold paradicsomához vezető ajtókat.
Nagy szerencséje volt az inasában. A derék ,,Pétert" ismerte minden ember, aki csak Bécsben hírneves embernek tartotta magát. Nemhiába nevezték Péternek. Meg tudta válogatni, hogy kiket, minő ajánlattal jelentsen be. Azt hiszik sokan, hogy inasnak lenni olyan könnyű. ,,Inasszerep!" Ezzel van kifejezve a művészvilágban az ócsárlás legalsó foka. Pedig az egy tudomány! Aki érti. - A Péter volt az urának a legjobb tanácsadója. Ő tudta taksálni az embereket. Őnála nem használt tengerividra-prémes felsőkabátot hagyni hátra a vestibule-ben, sem a parfümözött bankjegy borravaló. Ő azért megsúgta a gazdájának: ,,Ez az úr szélhámos; őrizzük tőle ezüstünket!" Hosszú haj, mandzsettákból kilógó kezek, rosszul felkötött nyakravaló nem csalta meg: ,,Ez nem művész, csak hegedűreszelő; őrizzük tőle a füleinket." S akárhányszor jöttek oda délcegen kikent-fent daliák, némelyik pretentiosus egyenruhában, akiknek a címeres névjegyét mikor az ezüsttálcán átnyújtá az urának Péter, a fél szájszegletéből azt dörmögte hozzá:
,,Tolvaj. Őrizzük tőle a kisasszonyunkat."
A legfőbb vonzerőt képezte a Traumhold szalonokban mindenesetre maga a házikisasszony, a szép Godiva, vagy ahogy a bécsiek hívták: ,,a nevető kisasszony".
Majd ha személyében megláthatjuk, akkor mi is el fogjuk ismerni, hogy teljes joga volt ehhez a címhez; mert a természet már külsőleg is úgy alkotta meg egész lényét, arcvonásait, szemeit, hogy azoknak mindig nevetni kellett; de azonkívül kedélye is mindig olyan volt: eleven és fogékony. Amellett eszes és gunyoros; csupa humor. Ez képes volt bármely gyászoló gyülekezetet, még egy ,,likvidáló konzorciumot" is megnevettetni, ha az ötleteit szabadjára ereszté. Úgyhogy veszedelmes volt őt a színházba vinni, mikor valami komoly drámát adtak, mert abban a páholyban, ahol ő ült, senki sem volt biztosítva az ellen, hogy a legszomorúbb jelenet alatt csendzavarást nem fog elkövetni.
Féltek is tőle!
Mert aki csak közelített hozzá, mindenkinek egyszerre megtalálta a gyönge oldalát: a hiúságát, a félszegségét, a vesszőparipáját, s nem irgalmazott senkinek.
S nemcsak a szavaknál maradt; hanem még tettekre is vetemedett.
Volt egy albuma, dehogy egy! Sok! Amiket mind megtöltött a szeme elé került alakok karikatúráival.
Valami bámulatos tehetséget kapott a természettől a karikatúra rajzolásához. Néhány odavetett vonással úgy megörökítette az embert, hogy mindenki ráismert, és mindenki nevetett rajta. Többnyire maga a megtisztelt is.
Volt azonban, hír szerint, titkoltabb gyűjteménye is, melyet csak a maga gyönyörűségére tartogatott; ebben a nagyon kiválasztottak megfelelő állatképekkel voltak felruházva, s még - így is rájuk lehetett ismerni. A szentimentális oroszlánban s a dühöngő levelibékában a legismertebb tipikus alakjait láttuk az akkori high life-nak.
,,Láttuk?" - Hát ennek is van története. Majd később.
Egy nyári délután, mikor már a fürdői évadnak vége volt, s Traumholdék hazatértek Karlsbadból badeni villájukba, ismét nagy társaság volt együtt a bankárnál. Szép, derült idő volt; a vendégcsoport a rózsáskert felé forduló oszlopos porticusban mulatott, melynek elejét sűrűn takarta a kínai glycine és a pompásvirágú clematis; az ezernyi tea- és remontante-rózsa illata még a billiárdterem leeresztett japáni függönyein is keresztülszűrődött.
A villa túlsó oldalán volt az udvar.
Egy érkező kocsi gördülése figyelmezteté a háziurat, hogy új vendég érkezett.
Arra ő kiment a tekézőterembe, hogy az érkezőt fogadja.
Rövidvártatva belépett Péter az ezüsttálcával - azon két látogatójegy.
Amíg Traumhold úr az orrcsíptető szemüvegét kereste, Péter elmondá a maga véleményét a két új vendég felől.
- Az a magasabbik, akármi legyek, ha nem a Mephisto a Faustból; a kisebbik meg, akinek jegyén az áll, hogy ,,tilinkóművész", nekem sehogy sem tetszik. Első dolga az volt, szétnézni, hogy hány kijárás van az előszobából?
A bankár elolvasta a neveket, s aztán azt mondá: - Vezesd be az urakat a dolgozószobámba.
Mikor egyedül maradt, néhány percig úgy állt, mint egy szobor. Akkor nagyot sóhajtott, s szilárd léptekkel sietett át a dolgozószobájába.
A magasabb alkatú vendég bemutatta magát és társát.
- Én vagyok Lándory Bertalan, - barátom Stauner Gottfried.
A bankár megtisztelő mosolygással nyújtá kezét mind a két vendégének.
- Nagyon örülök, hogy szerencsém van önt személyesen megismerhetni, akiről annyi magasztalást hallottam és olvastam. Igen nagyra veszem a kitüntető látogatást.
A kis termetű úr a zsebébe nyúlt, s egy levelet vett elő.
- Nincs szükségem semmi ajánlólevélre - mondá a bankár. ,,Lándory úr barátja", ez a legjobb cím előttem.
- Mégis kérném, hogy ezt az én levelemet kegyeskednék ön elolvasni.
A bankár átvette a levelet, és elolvasta.
Minden megszokott önuralma mellett sem óvhatá meg magát, hogy ajkainak vonaglása valamit el ne áruljon abból, ami odabenn folyik.
Az ajánlólevél az osztrák belügyminiszter rendelete volt, melyben utasítja a bécsi rendőrfőnököt, hogy a magyar kormány kívánatához képest, a rendkívüli bűnvádi vizsgáló, Lándory Bertalan úrnak, osztrák területen megejtendő, kivételes természetű vizsgálataiban segédkezet nyújtson; erre lett kiküldve Stauner Gottfried úr, a rendőrség detektívügynöke.
- Az én házamnál kívánnak önök vizsgálatot tartani? - kérdé akkor Lándoryhoz fordulva.
- Kérni fogjuk, hogy az üzleti könyveit mutassa meg 1860-ik évtől 1867-ig.
- Azok a bécsi lakásomon vannak. Kívánják önök, hogy rögtön odamenjünk?
- Nem. A feltűnést kerülnünk kell. Mind az ügy, mind a személy iránt való tekintetből. A vizsgálatnak lehet negatív eredménye is. Kérem önt, hogy vezessen be mindkettőnket a vendégei körébe, és mutasson be a családtagjainak. Én itt a Vág-völgyi vasút dolgában járok, mint érdekelt fél, melynél ön ,,finanszírozó", s nehány napi szórakozást keresek Badenben fáradalmaim után, amik mindenki előtt ismeretesek; a barátom pedig felvidéki tilinkóművész, aki előkelő társaságokban produkálni szokta magát; különben vízműmérnök.
- Elhozta az instrumentumát: - Itt van a mellényzsebemben.
- Tehát legyen szerencsém, uraim.
Azzal átvezette a látogatóit a kastély termein keresztül. A termek, a szobák mind kiváló műízléssel voltak bútorozva, az egyik keleti, a másik renaissance, a harmadik ónémet stílusban. Korrekt, hangulatszerű minden. Egypár látogató, aki még új ember volt, itt-ott mutogatta egymásnak a bútorokat, szőnyegeket, magyarázta a képeket. Ezek előtt nem volt szabad elárulni az érdektelenséget; a két komor látogatónak is meg kellett tudni, hogy melyik szőnyeg a ,,Kaába", melyen a szultán estimáját szokta végezni, s hogy az a nagy fekete vászon abban a sötét rámában, amelyből egy fél emberpofa világít elő, miért Cranach Lukács remekműve, és nem másé? Akkor aztán az egyes vendégpárok is hozzájuk csatlakoztak, s együtt mentek ki a nyílt verandára, ahol a társaság zöme mulatozott.
A vendégek közt volt egy címzetes püspök, nagy tanulmányozója a festészeti műremekeknek és az egyházi ötvösművészetnek; - egy fiatal ezredes, aki viszont a zene és költészet világában járatos; - egy karakterszínész, aki a színpadon komoly hős, azonkívül pedig felségesen tudja a többi kollégáját dalban és szavalatban paródiázni; egy hegedűvirtuóz, aki a legtapasztaltabb turista, s elkezdve Irkucsktól Rio de Janeiróig minden népismét fölszedett magába; egy a ,,bacilus"-ok felfedezéséről hírhedetté lett orvos, aki pompásan citerázik és jodlíroz; - meg egy bankigazgató, aki a kisujjában hordja a kerek föld botanikáját.
Ezekkel - és a ,,jobb" tulajdonságaikkal maga Godiva kisasszony ismerteti meg az új vendégeket.
- Ezt azért kell önöknek megtudni, mert itt, a mi házunknál van egy sajátszerű törvény: miszerint mindenkinek otthon kell hagyni a hivatalos ,,én"-jét, s ide csak a kedvesebbik ,,én"-jét szabad behozni. Látják önök azt a nagy perselyt ott a szegletben. Aki itt, e helyen a saját mesterségéről kezd el beszélni, rögtön elítéltetik egy forint bírságra. Esztendő végén egy szegény leányt házasítunk ki belőle.
A kisebbik úr úgy tett, mintha mindez csupa újság volna rá nézve. (A legjáratosabb detektívje volt a bécsi rendőrségnek: ismerte jobban a bemutatottakat, mint a házikisasszony.)
- Én a jobbik énemmel tilinkóművész vagyok, hivatalosan pedig vízműmérnök.
- Vigyázzon hát magára, hogy a vizespalackhoz ne találjon nyúlni, mert az már a mesterségébe vág.
- Tartani fogom magam a borospalackhoz.
- És ön, uram - szólt arcát nevetésre készítve elő Godiva -, a hírhedett inkvizítor, ön, ugyebár jobb óráiban - költő, aki verseket szokott írni?
- Azt hiszem, hogy az vagyok - mondá Lándory. - Még ugyan nem próbáltam. De szívesem megteszem, hogy egész nap az ujjaimon számlálom a verslábakat, csakhogy a hivatalos énemtől megszabadulhassak.
- Ha ezt nem mondta volna ön, most kényszeríteném, hogy üljön le közénk ,,takart verseket" írni. Mindenki ír egy sort, annak csak a végszavát mondja meg a szomszédjának, s az talál rá rímet, és ahhoz ír egy másik sort, utoljára az egész költeményt összeolvassák. Hanem most ebből nem lesz semmi. Ön azt ejtette ki, hogy szabadulni szeretne attól a foglalkozástól, ami által hírhedetté lett. Ez önt tán kínozza? No, hát én rá akarom önt kényszeríteni, hogy találjon benne mulatságot.
- Mulatságot? A bűnvizsgálásban?
- Ahogy én tervezem. Most támadt ez az ötletem. Ez az egész társaság itt csupa gonosztevőkből áll. Még most senki sem tudja, hogy mi a vétke? Ahányan vannak, annyi cédulára felírunk egy-egy gonosztettet, azután kalapba dobjuk, s ki-ki húz ki magának egyet. Én pedig leszek a vizsgálóbíró, aki a bűnöst kivallatom. Még önt is. Majd meglátja ön, milyen keresztkérdések közé szorítom. Mindenkit vallomásra kényszerítek. Tanulni fog tőlem.
Godiva folyvást kacagva mondá el a bizarr ötletét, mely az egész társaság tetszését egyszerre megnyeré. Az bizony nagyon derék lesz. Vádlott bűnösként állani a bíró elé, olyan vétek miatt, amiről az embernek még csak sejtelme sincsen előre. Valódi hogarthi képet mutatott az egész társaság.
Komoly csak Lándory arca maradt. Mélabúsan nézett a kacagó leányra.
Olyan jól illett annak az az elevenség.
Kicsiny, finom termetű tündérke volt, fehér kezecskékkel, amiknek a rózsaszín hegyű ujjai visszahajlottak. Arcán igen kevés pirosság, olyan, mint a testszín tearózsáé: annál jobban illett neki a kacagás. A kis, fölvetett pisze orr, a lüktető cimpáival, az égő parázsszemek, a vékonyan rajzolt mozgékony szemöldök s az arc és áll szerelemgödröcskéi, mind úgy diszponálva voltak a derültséghez. S mikor kacagott, úgy repkedett a murillói angyalkák módjára félrövidre vágott gesztenyeszín haja. Ez is szokatlan viselet ebben a divatszakban, amikor a hölgyek egész hajkalácsokat, egész boa constrictorokat viseltek a fejükön - nem is a saját terményüket.
Hirtelen odahozták eléje az íróasztalkát, ő felkapta a tollat, s elkezdte a schedákat megírni, eltakarva a másik kezével, hogy bele ne lássanak: egyszer-egyszer csendes kuncogást fojtott vissza bezárt ajkaival, valami furcsa ötletnél. Azalatt, amíg ezt a munkát végezte, a társaság üres idejét kitölté Stauner úr, a tilinkóművész.
Bámulni való az a kis zeneszer: a magyar puszták fából faragott pacsirtája; alig nagyobb egy becsületes szivarnál. S legábrándosabb dalok laknak benne, miket a pásztorművészek költenek virágos bokrok alatt.
Nagy tetszést aratott vele a kis emberke.
- Ön elmehetne hamelni patkányfogónak! - kiáltá oda tetsző véleményét Godiva kisasszony az íróasztaltól.
- Azon gondolkozom éppen - felelt az alacsony termetű. Hogy nevettek rajta!
Godiva kisasszony elkészült a schedáival: azokat összesodorták, s egy kínai bronzvederkébe halmozva, kitették egy kis asztalra, melynek egyetlen lábát egy hosszú nyakú gém képezte; abból kellett kinek-kinek a maga terhelő vádját kihúzni.
Első rendű vádlott volt az ezredes.
A bűnvád, amit a kihúzott céduláról magára olvasott, volt ,,az uzsoráskodás vétsége".
Az egész társaság felkacagott, de Godiva kisasszony meg tudta tartani bírói komolyságát, s ez erőltetett ünnepélyesség még jobban nevelte a tréfát.
Az ezredesről mindenki tudta, hogy azt a bűnt csak passzív minőségében ismeri.
És amellett komolyan kellett védekeznie a bíró faggatásaira: hol és mikor találkozott a ,,Bärele"-vel? Hát a ,,Meerengel"-lel meg a ,,Schmierminidan"-nal? Hogyan fonta be őtet? Hány percenttel kezdte az uzsorát, s hogyan csavarta fel magasabbra? Az ezredes értette a tréfát. A hét gyermekének az üdvösségére esküdött (egy sem volt neki), hogy soha ötös kamatnál többre nem adott pénzt; soha paraplémagazint nem adott pénz helyett az adósnak; süllyedjen el ezzel a házzal együtt, ha valaha nagyobb összegről állíttatott ki váltót, mint amekkorát leszámlált. Godiva kisasszony, a vizsgálóbíró, tanúkat állított vele szembe. Azokat kifogásolta, mint rovott előéletű egyéniségeket. Majd sírva fakadt. És utoljára felajánlotta a tisztító esküt. - Úgyhogy elvégre a bíró kénytelen volt őt bizonyítékok hiányában szabadon bocsátani, üdvös leckét tartva neki a megjavulásra.
Kevésbé simán szabadult meg a hegedűművész, aki a kihúzott céduláról a ,,csempészet" bűnét olvasta le a saját fejére. Ez olyan naiv ember volt, aki azt hitte, hogy akit vádolnak, annak rögtön meg kell mondani az igazat.
- Kérem - szabadkozék -, én csak egy csomó szivart csempésztem be, amennyi a hegedűm tokjába belefért.
Erre rögtön esküdtszékké alakult át az egész társaság, s egyhangúlag kiálta ki a verdiktet: ,,Egy forint bírság, amiért hegedűről beszélt!"
A művész fizetett, s örült, hogy ilyen olcsón szabadult ki a kriminálból.
Következett a színész.
Ennek az jutott, hogy ,,parasztfogás" (Bauernfängerei).
- Meri ön tagadni? Nem adja ki magát egyszer grófnak, másszor királynak, majd meg molnárnak, hogy a szegény parasztoktól elszedje a pénzüket? Álszakállt, álhajat tesz föl: így ámítja el az áldozatait.
Hasztalan volt minden tagadás. Nagyon sok esetet hoztak fel ellene. A nyomtatott színlapok bizonyítványul szolgáltak. Vádlott a súgóra hivatkozott, hogy az veszi őt rá mindezen kihágásokra. Nem használt semmit: - elítéltetett száz színpadi meghalásra. Nem volt vele megelégedve.
- Keveslem ezt a büntetést! Fellebbezek!
Ezután a bankigazgatónak kellett a vádlottak padjára ülni. Ő azt a bűnt szerezte meg, hogy kis gyermekeket csalogat be az utcáról, s azokat kifosztogatja.
Ez is nagyon ,,ad hominem" volt. - Úgy volt ismeretes a vádlott, mint a szegények jóltevője.
- Nem tagadom, hogy azt szoktam tenni. Minden tél kezdetén odacsalogatom a gyerekeket az utcáról a házamba: a rongyos ruháikat levettetem velük, s új ruhát adatok rájuk.
- Hányra megy az áldozatainak a száma? - kérdezé a bíró.
- Körülbelül százra.
- Ígéri ön, hogy felhágy e gonosz üzletével?
- Nem tehetem, mert már hozzá vagyok szokva.
- Tehát elítéltetik szokásos gonosztettének megkétszerezésére. Eddig tréfásan ment a játék, de amint a ,,bacilusok" nagy mestere, a kis doktor kibontotta a maga céduláját, nagyon hosszú képet csinált hozzá.
- Kérem, én azzal vádoltatom, hogy kuruzsolok.
Lett rá nagy nevetés! Még Godiva kisasszony is kiesett a szerepéből, s teljesen visszahelyezé nevetésre kész arcát a maga előjogaiba.
A doktor szabadkozott.
- Kérem! Ez nem járja! Itt az embernek, ha a saját mesterségéről beszél, minden szóért egy forintot kell fizetni. Nekem most a betegeim mind a fürdőkön vannak, a bacilusaim nem működnek. Én ez alatt a vallatás alatt ruinált ember leszek!
Godiva kisasszony ismét komoly arckifejezést erőszakolt.
- Hát mire való a tagadás? - Hát nekem, a vizsgálóbírónak kell önt megtanítanom arra, hogy miként védje magát?
- Ezt a profilaxist csakugyan nem ismerem még.
- ,,Egy forint bírság a profilaxisért!" - hangzott fel egyszerre az esküdtszék kórusa.
- Egy műszó nem fogja elhagyni az ajkaimat többé.
- Hol kapta ön a diplomáját? - vallatá Godiva.
- Nem tudom, mi az az állat.
- Tehát diploma nélkül gyakorolja az orvoslást?
- Tagadom. Van egy bizonyítványom a tavalyi Narrenabendről.
- Tehát mi önnek a keresetmódja?
- Verseket írok. Azoknak a honoráriumából élek.
- Miféle verseket?
- Szerelmes verseket.
- A szerelem: betegség; - aki szerelmes verseket ír, a legveszedelmesebb kuruzsló. Vádlott saját vallomása alapján elítéltetik örök szívfájdalomra.
Az elítélt úgy tett, mintha vigasztalhatatlan volna.
Nagyon mulatságos volt ez a tréfa; és amellett egészen ártatlan.
A főtisztelendő úrnak sem lehetett magát belőle kihúzni. Mikor kibontotta a véletlenül kihúzott cédulát, azt olvasta le róla:
,,Bosszúállás szerelemféltésből."
Minden ember a szájához kapott, hogy a nevetését elfojtsa. Godiva kisasszony arca pedig egyszerre fülig piros lett. Ezúttal a bíró volt erősen kelepcébe szorítva. Minő kérdéseket kockáztasson őpüspökségéhez a felvetett téma értelmében?
Jó szerencse, hogy a főpap nagy szellemnyugalommal volt megáldva. Egy pillanatra sem jött zavarba; kezét mellére téve, kenetteljesen mondá:
- Igenis: elismerem. Szerelemféltő vagyok, és bosszúálló. Szeretem és féltem az én mennybeli menyasszonyomat; s azokat, akik őt tagadják vagy nem tisztelik, irgalom nélkül a pokolra vetem.
- Felmentünk tégedet - zendül rá Godiva kisasszony szava s utána az egész társaságé.
Csak egy kóruszavaró hang tört ki a többi közül:
- Kár volt! (Ez bizonyosan valami titkos szabadkőműves.)
A tilinkó-virtuózra következett a sor.
No, ez járt szépen.
Az volt az ellene emelt vád, hogy párbajban megölte az ellenfelét.
Csak rá kellett nézni erre a kicsiny, vézna alakra, hogy az ember nagyot nevessen erre a vádra. Elég lett volna neki annyit mondani: ,,Nézzetek rám, és aztán ítéljetek."
Stauner úr azonban meg akarta mutatni, hogy milyen fábul van faragva az igazi gonosztevő, aki érti a maga tudományát. Belement a mulatságba, s elfogadta a neki szánt szerepet. Egész vakmerőséggel fordult a bíró felé.
- Hogy hítták az ellenfelemet, akit megöltem? - Müllernek.
- Hát én hozok ide tizenkét élő Müllert, akik tanúskodni fognak mellettem, hogy nem öltem meg őket.
- No, ez a tizenharmadik Müller volt - monda rá komolyan Godiva kisasszony.
- S mikor történt az, hogy a Müller-család részletes kiirtásában részt vettem? - hetvenkedék a vádlott.
- 1868-iki március 31-ikén.
- Orvosi és hatósági bizonyítvánnyal fogom igazolni, hogy én azon a napon Temesváron feküdtem betegen, sem kezemet, sem lábamat nem tudtam megmozdítani.
- Álmentség! Itt van a megölt ellenfél két szekundánsa. Godiva kisasszony felhívására azonnal vállalkozott két úr, aki kész volt bizonyítani, hogy ők segédkeztek annál a párbajnál, amelyben a Stauner úr a szerencsétlen Müllert lekaszabolta.
- Kifogást teszek a tanúk ellen; az egyik hamiskártyás, a másik pedig csendes őrült.
Hallatlan nagyot kacagtak a sikeres védelmen.
De Godiva kisasszony sem maradt adós; felhívására a jelen levő bankigazgató bizonyságot tett, hogy az első tanú nem kártyás, csupán ,,kibic", míg a másiknak a doktor kiadta a hivatalos parerét, miszerint annak volt ugyan valamikor delirium tremense, de már teljesen kigyógyult belőle. Vádlott számára nem maradt menekülés.
- Nos! És hát ha bebizonyul rám, hogy párbajban embert öltem, mi baj aztán? Én magyarországi honpolgár vagyok, s az én hazámban a párbaj halálos kimeneteleért a győztest államtitkárnak nevezik ki. (Hasonló eset éppen akkor történt.)
- Átadatik a magyar törvényhatóságnak! Lándory úr vegye őrizete alá.
Lándory az egész kedélyes tréfa alatt egy mellékasztalka mellett lapozgatott Godiva kisasszony rajzalbumaiban, s úgy tett, mint aki oda sem ügyel. Mikor a nevét hallotta kimondatni, odalépett a mulatozó csoport közé.
- Parancsolnak velem?
- Ön is idézve van - komolykodék Godiva kisasszony. - Még egy vádlevél van az urna fenekén. Ez önnek szól.
- Eszerint nincs mit válogatnom. Kérem a bűnömet a fejemre olvastatni.
Godiva kigöngyölíté a cédulkát, s teleszáj pátosszal olvasá le róla: ,,Betöréssel párosult rablás!"
Lándory meghajtá a fejét.
- Tetten kapattam. Betörtem e házba. Hiába minden tagadás. - S mit akart ön innen elrabolni? - kérdé bírói pedánssággal Godiva kisasszony.
Erre a kérdésre nagyot hallgatott Lándory; szemeiből, melyek Godiva tréfás arcára voltak fordítva, valami megnevezhetetlen fájdalom beszélt, volt abban bánat, szemrehányás, szánalom: - minek volt ezt a kérdést intézni hozzá?
Sokáig nem felelt; akadtak jámbor, jószívű lelkek a társaságban, akik azt hitték, hogy zavarban van, s súgták neki: ,,Godiva kisasszony albumait!" (Ők persze, ha rabolnának, azokat vinnék el.)
Godiva elnevette magát. Talán hízelgett neki, hogy ezt a híres-nevezetes inkvizítort most ő hozta zavarba.
Erre az elnevetésre aztán megkapta a gyors választ.
- Én ezt a nevetést fogom ellopni a kisasszony arcáról.
Taps és kacagás fogadta ezt a szót minden oldalról. ,,Ez igazán vakmerőség!" - ,,Hamarabb ellophatja a havat a Mont Blanc-ról!" - ,,Inkább a tüzet a Vezúvból."
Maga Godiva is hangos kacajra nyitotta ajkait.
- Nem! Nem uram! Azt az egyet nem lehet ellopni. Az nekem elidegeníthetetlen tulajdonom. Már gyermekkoromban úgy híttak, hogy a ,,kacagó Gili" - ,,die Lachtaube". - Aztán mit csinálna ön vele, ha az én kacagásomat ellophatná? Mire volna az önnek jó?
- Arra, hogy kegyednek apródonkint visszaadogassam.
- No, a cél kimenti a gonosz szándékot, mint Szent Crispinnél a bőrlopást az, hogy a szegények számára cipőt varrt belőle.
A tribunált megzavarta a Péter azzal a jelentéssel, hogy az ozsonna fel van terítve a hársfák alatt.
Erre az egész társaság alászállt a veranda márványlépcsőin, végigsétálva a rózsáskert pázsitos közepét elfoglaló hattyústó partján, melynek szélén egy kis sziklafélsziget ormáról mesterséges patak zuhogott alá.
A gazdag ozsonna a nyolc hárs által képezett árnyékos köröndben volt felterítve egy kerek asztalon; karcsú, acélruganyos vasszékek, apró asztalkák mellett kínálkozva olyanok számára, akik külön szeretnek ülni párosával.
Godiva odahívta maga mellé egy ilyen asztalkához Lándoryt. (Az újon jött vendégnek vannak előjogai.)
- Önről azt mondják, hogy az embereknek a gondolatjaiban tud olvasni. Bűvészet ez?
- Nem. Jórészt tapasztalás. Hosszas ideig kellett azzal foglalkoznom, hogy olyan embereknek a titkait napvilágra hozzam, akiknek nagy okuk van azokat elrejtegetni. Olyan közönséges ügyesség ez, mint a prestidigitateur mesterfogása.
- Mégis rendkívüli. Istenadomány kell hozzá.
- Szomorú adomány. Az ember nem lesz boldog azáltal, ha mindenkinek a gondolatját kitalálja: elkezdve a szép hölgyön, aki szemrehányást tesz, hogy miért látogatjuk meg olyan ritkán, egész a pincérig, aki a borravalónkkal a markában azt mondja, hogy legyen holnap is szerencséje hozzánk. Mikor az ember sohasem hiszi azt el, amit hall.
- Hát azt kitalálja ön, amit most én gondolok?
- Ki. Ön azt gondolja most, hogy ejnye, mennyire csalatkozom én ebben a mi új vendégünkben. A hír után valami rendkívüli arcot véltem nála az albumom számára megszerezhetni, kegyetlen zöld szemekkel, s most látok előttem egy semmit nem mondó lomha képet, mintha csak ő volna a jámbor ,,Trafiktürke" a dohányosbolt előtt.
Godiva felszökkent az ülőhelyéből.
- No, de ez már boszorkányság. Egész a Trafiktürkéig. Hát belém lát ön?
- Nem. Csak az eszmeazonosság vezet rá. Az idevezető utca szegletén van egy dohánytőzs, annak a cégtáblájára van festve egy nyugodalmas muzulmán, aki veszedelmesen hasonlít hozzám. Gondolhattam, hogy kegyed is észrevette azt.
- Azért mégis belekerül ön az albumomba.
- Nem, kisasszony; - kegyed nem fogja az én arcomat az albumában megörökíteni.
- Hogyan? Ön megtiltja azt nekem, hogy én az ön arcát lerajzoljam?
- Nem tiltom meg: csak megjövendölöm.
- Ön megjövendöli? És az be szokott teljesülni, amit ön megjósol? Hát ehhez nem kell valami emberfölötti tehetség?
- Nem. Csak egyenlő erejű emlékezet, fantázia és ítélőtehetség. Amint egy embernek a kedélyét, jellemét megismertük, arról előre megmondhatjuk, hogy az előre látott körülmények között mit fog tenni.
- Hát énrólam vett ön már fel jellemrajzot?
- Vettem. Nekem is van albumom, mint önnek; csakhogy abba mind az van levázolva, ami láthatatlan.
- Szeretném az én láthatatlan ,,én"-emet látni az ön vázlatkönyvében.
- Megmutathatom. Mélyenérző, mélabús kedély, túlságosan erős hajlammal a mások megbírálására, még nagyobbal az önbírálatra. Elkényeztetve mindenkitől, és abban unatkozva. Sohasem ismert semmit, ami boldogtalanság, visszás érzés, balsors, és kíváncsi rá, hogy milyen lehet az. Szeretne dacolni a sorssal, mert elég erőt, büszkeséget érez magában hozzá; de nincs alkalma rá, s ez bosszantja. Ezért ingerel, kigúnyol, kínoz mindenkit, aki közelébe jön: szeretné, ha valakit meg tudna haragítani; de nem sikerül; csupa hódoló arcok veszik körül. Ez kínozza. Hejh, milyen jól érzené magát, ha ezek a bókoló, édeskés arcok egyszerre mind haragos torzképekké idomulnának itt körülötte, s ahogy epednek most egy mosolygásáért, úgy kiáltoznának rá: ,,Mért nem sírsz?"
Godiva arcán az ámulat átszellemülése váltá fel az örök mosolygást. Öntudatlanul szorítá a két kezét a keblére. Nagyot fohászkodott. Bűvtükör volt az, amit eléje tartottak.
Az általános pohárcsörgés szakítá félbe a beszélgetést. A nagy kerek asztalnál a szép vizsgálóbíró egészségére ittak. A hódolatot fogadni kellett, kegyteljes leereszkedéssel.
Akkor egyszerre ezzel a kérdéssel lepte meg Lándoryt:
- Nős ön?
- Nem vagyok az, s nem is szándékozom azzá lenni.
- Hogy lehet azt ilyen kategorice kimondani?
- Bírám kérdi, hát megvallom. Minden embernek a szívében van egy talány; férfiéban, nőében egyaránt. Száz ember közül kilencven nem törődik ezzel a talánnyal: elveszi egymást a megoldatlan rébusszal együtt, s édes tudatlanságban él holtig, s belefásul abba a bajba, aminek az okát nem érti; a tíz közül kilenc meg tudja oldani a talányt, s azt mondja rá: ez nem az én talányom, és idején eltávozik; ,,egy", aki a megoldott szívrejtélyben a saját titkára talált rá: ,,Ez az én talányom!" Száz közül egy. - De hát nagy öntúlbecslés volna tőlem, ha azt képzelném, hogy én vagyok az a századik.
- Pedig mindenki annak képzeli magát.
A Péter ismét megzavarta a társaságot azzal a jelentéssel, hogy a hintó be van fogva. Akik a hétórai vonattal akarnak Bécsbe menni, azoknak itt az ideje, hogy a vasúthoz induljanak.
A háziúr bocsánatot kért a vendégeitől, hogy kénytelen őket elhagyni. Üzleti ügyben a fővárosba kell sietnie Lándory és Stauner urakkal. Nagynénje fogja vinni a háziasszonyi tisztet. Csak mulassanak. Kilenckor ismét megy vonat Bécsbe. Szép holdvilág van.
Azzal megölelte a leányát - talán erősebben is szorítá karjai közé, mint máskor.
A két új vendég is búcsúzott. A tilinkós még késett; neki még volt egy bevégezni való adomája, s egy kiinni való pohár johannisbergere. Azt kár volna otthagyni.
Könnyű szellő fuvallt végig a tó fölött, a hattyúk szárnyukat szétterjesztve vitorláztak benne, Godiva összeborzongott, mikor Lándory oldalán a tóparton végighaladt. Talán a szellőtől.
- Lássa ön: nekem úgy tetszik, hogy ön már eddig is elrabolta az arcomról a nevetést.
Lándory Bertalan nem mondott rá semmit. Hát komolyan vette? - Fogom még önt látni? - kérdé Bertalantól a búcsúkézszorításnál.
- Azt hiszem, hogy igen.
- Meg fog bennünket látogatni?
- Nem!
- Én mégis fogom látni? - Mégis.
A hintók tovagördültek. Az egyikben a két vendég, a másikban Traumhold és Péter inas a bakon.









Jókai Mór: A lélekidomár


Monterosso és Kolaczin
A bécsi palotához megérkezve, Traumhold úr utasítást adott a komornyikjának, hogy a két vele jött úr számára nyittassa fel a vendégszobákat, miután azok hosszabb ideig tartó üzleti foglalkozásban az éjt itt fogják tölteni. Az ilyen vendégmarasztás nem volt szokatlan a bankár házánál: az ő szakmájában a gyorsan végzés a fő feladat. Néha, midőn sietős végeznivaló volt külföldi üzletszövetségesekkel, a virradat is ott lepte őket a dolgozóasztalnál. A munkát csak az éjfél után feladott vacsora szakítja félbe. Ezúttal a szakácsa kinn volt ugyan a badeni villában; de a ,,Munsch"-szállodából lehetett hozatni.
Péternek meg lett az is mondva, hogy senkit se bocsásson be. Az ajtókat mind bezárták: a három úr egyedül maradt a comptoirban.
Tizennyolc évi üzleti könyveket átnézni nem tréfadolog. Különösen a vizsgálóbíró szemeivel.
Tételről tételre át kellett olvasni a fóliánsok minden rovatát. A könyvek a legpontosabban voltak vezetve. Egy kiigazított szám, egy megkorrigált betűszár nem volt bennük felfedezhető. Semmi fingált tétel, semmi szemfényvesztő számjáték az egészben. Voltak az aktívák közt tételek, melyek kezdetben nagy összegekkel figuráltak. Aztán évről évre mindig kevesebb lett a címük alatt fölvéve, míg utoljára a százezer forintos tétel helyén az állt: ,,egy krajcár". Pontos üzletember az egészen kárbaveszett követelést sem törli ki főkönyvéből; egy krajcár értékkel ott kell annak figurálni örökké. Hátha valamikor aktuális értéke lesz megint.
Semmi restellni-, takargatnivaló nem volt az üzleti könyvekben. A nyereség rendes úton származott. Szédelgési vállalatok nem fordultak elő. Sem ,,alapítási költségek" szemérmes címe alá takart vesztegetési kiadások. Uzsoráskodásnak nyoma sem volt. Szindikátusi nyereségek csak olyan vállalatoknál, melyeknek részvényei folyton emelkedőben maradtak. Az összeköttetések egészen honettek.
A depóüzletnél is a legszigorúbb rendet konstatálták; a letéteményezett és ismét túladott részvényeknek, állampapíroknak, sorsjegyeknek, prioritásoknak fel volt jegyezve a sorszáma, sőt még a készpénzül letett ezres és százas bankjegyeknek a számai is be voltak jegyezve; frank, líra, sterling, márka, rubel, piaszter, s ugyanannak az osztrák értékű forint szerinti megnevezése.
Mikor négy évfolyam üzleti könyveit átnézték, akkor azt a kérdést intézte Lándory Traumholdhoz:
- Nem szíveskednék ön nekem megmondani, hogy ki az a Monterosso úr, akinek a neve több ízben előfordul e könyvekben, mint letéteményezőé, és ki az a Kolaczin úr, akinek későbben, néha fél év múlva ugyanezek a letétemények elküldetnek?
Erre a kérdésre elsápadt a bankár. Összeszedte magát, s nyugodtan válaszolt.
- Politikai ügyekben való vizsgálatra is ki vannak önök küldetve?
- Arra nem vagyunk.
- Akkor kérném, hogy Stauner úr hagyna bennünket egyedül; mert erre a kérdésre csupán magyar vizsgálóbírónak felelhetek.
- Nincs ellene kifogásom.
- Kérem tehát Stauner urat, legyen szíves átmenni a biliárdterembe, s mulassa magát egy kis karambol-partival, amíg utána megyünk. Nemsokára vacsorálunk aztán.
Traumhold egészen hitte azt, hogy ő még ma együtt fog tekézni és vacsorálni a két vendégével.
Stauner úr felkelt, és kiment a szobából.
A bankár némi izgatottságtól reszkető hangon kezdé.
- Uram, ön patrióta volt ,,ezekben az években".
- Most is az vagyok.
- Azt értem alatta, hogy azon hazafiak közé tartozott, akik készek voltak a legszélsőbb eszközökhöz is hozzányúlni azért, hogy hazájuk alkotmányát visszavívják.
- Köztük voltam.
- Akkor önre nézve nem lesz meglepetés, ha felfedezem, miszerint Monterosso egy turini bankár, aki egyenes összeköttetésben állt Napóleon Jérôme herceggel és Cavourral. Az a Kolaczin pedig egy varsói bankár, aki Langiewicznek a megbízottja volt. Ha még egy évfolyammal tovább fogja ön átvizsgálni a könyveimet, majd fog ön tételekre akadni, Monterosso neve alatt, amelyek áthelyezésüket Budapest felé vették, s az ottani patrióták bankárjánál találtak elszámolásra. Én a fejemmel játszottam - az önök szabadságának az ügyeért. Most, ha tetszik, vegye ön el a fejemet.
Lándory nehezet sóhajtott. Hivatalos feladatának egész Alpes-súlya még így nem nyomta a keblét, mint most.
- Hát most én mondom meg önnek, hogy ki az a signore Monterosso. Az egy legelső minőségű szélhámos: egy egész internacionális rablóbandának a vezére, akit szerencsém volt röptében elfoghatni, mikor éppen egy új rablási merényletet tervezett Budapesten. Nála találtam meg az adatokat, amelyek önhöz vezettek. A gonosztevőnek nem volt ideje azokat megsemmisíteni.
- Uram! - szólt Traumhold felháborodva, s most sötétvörös lett az arca a nehéz indulattól. - Én teljes jóhiszeműleg cselekedtem: én azt hittem, hogy egy magas, nagy eszmének szolgálok. Én az önök hazájáért, a magyarokért meg a lengyelekért rajongtam. Lelkemben a népszabadság híve voltam.
- Önt megcsalta a lelkesedése. Megbízói mind tolvajok voltak: Turinban éppen úgy, mint Varsóban és Budapesten.
- De hiszen itt vannak nálam az ajánlóleveleik, amelyeket a varsói forradalmi kormánytól, a pesti hazafiak vezérférfiaitól, a magyar emigráció főnökeitől kaptak. Itt vannak Cavour és Pietri, a párisi rendőrminiszter credentionalisai.
S ezeket mondva, egy titkos rugót nyomott meg íróasztalán, melyre egy rejtekfiók tolódott elő, s abból marokkal szórta elő az iratokat, amikre hivatkozott.
Lándory egyenkint szemügyre vette azokat.
- Egytől egyig mind hamisítványok. Sem a magyar pártvezéreknek, sem a francia és piemonti kormányoknak, sem a lengyel forradalom diktátorának, sem az emigráció főnökeinek nincs azokhoz semmi köze. Írás, pecsét, stampiglia minden hamisítva van rajtuk.
Traumhold szédülten rogyott székibe vissza.
- Ezek a gonosztevők önnel átkozott játékot űztek - mondá Lándory. - Önt közvetítőnek használták. S a politikai összeesküvés tisztességes titoktartásába burkolták cselszövényüket. Elrablott állampapírok, nagyobb összegről szóló bankjegyek, csekkek elárulják a közvetlen tettest, amint az túl akar rajtuk adni; ha idegen ember nagy pénzösszegeket mutogat egy európai nagyvárosban, egyszerre gyanút költ, nyakára megy a rendőrség, vallatóra fogja. De ha az elorzott papírokat leteszik egy közhitelben álló bécsi bankárnál, azután ott hagyják heverni fél esztendeig, s akkor elküldetik egy varsói céghez: ez senkinek sem tűnik fel. Az a francia, osztrák vagy angol papírokat szépen értékesíti a varsói és szentpétervári piacokon, és megfordítva. Kevés üzletember olvassa az orosz lapokat Milánóban. Hogy a titokban közvetített összegek csakugyan rendeltetésük helyére jutottak: azt igazolják Monterosso és Kolaczin urak, a magyar és lengyel patrióta celebritások leveleivel, amiket igen könnyű utánozni. A híres emberek nagyon adakozók az autogramjaikkal. - Egész határozottan mondhatom önnek, hogy ahol magyar hazafinak, emigránsnak a neve fordul elő önnek az okirataiban, az mind hamisítás. S kétségtelen, hogy a lengyelekkel is így van. Sőt. olyantól is találok itten levelet, aki már akkor nem is élt, amikor ez a levél íródott.
A bankár arcán egy-egy galvani rángás vonaglott végig.
A zöld szemek igézete alatt állt.
Lándory folytatá egész csendes hidegvérrel.
- De ha még csak ezzel a két imposztorral lett volna önnek dolga! Azonban a gubancot még jobban összekuszálja az, hogy ami nagyobbszerű rablás csak Magyarországon végbement egy évtized alatt, azoknak az értéke mind keresztülvándorolt az ön számlakönyvein. Ön mindazokat átvette, mint hazafiúi adományokat titkos célokra, költött nevek alatt szereplő emisszáriusoktól; azután utasítás szerint megint elküldötte más megnevezett bizományosoknak, politikai mozgalom szükségleteire. Az ön emisszáriusai mind egy igen jól szervezett rablószövetségnek a tagjai voltak. Ilyenformán soha elrablott kincsnek nyomára nem lehetett jutni. A gazemberek kiválasztottak maguknak egy becsületes embert orgazdául.
- Orgazda! - Én? - hördült fel Traumhold. Úgy érzé, mintha azok a nagy könyvek egyszerre koporsófödelekké válnának előtte.
- Hozzátettem, hogy becsületes ember.
- Lehet valaki a kettő együtt?
- Kétségtelen, hogy tudtán kívül volt az egyik. Hogy meggyőzzem önt felállított kombinációm alaposságáról, megmutatom önnek a jegyzeteimet. S a nálam levő jegyzetek nyomán az ön számlakönyveinek akármelyik évfolyamából rányitok egyszerre arra a lapra, amely az adataimmal correspondeál. Ezen év és hó ezen napján történt Budapesten a hírhedett páncélos pénztár elrablása: nyisson ön rá az ön főkönyvében a három nappal későbbi lapra, ott fogja találni vagy Szentzsófiai vagy Törökváry nevét, ugyanazzal az összeggel, amelyet én a magam jegyzetében megmutatok.
A bankár gépszerűleg lapozott a diáriumában a mondott nap paginájáig, s mint egy álomjáró a hypnotáló orvosa parancsára, olvasá fel a megtalált adatot.
A Szentzsófiai neve volt benne.
- Más nevén a ,,Wasserpirat".
Azután mondott a Traumholdnak egy másik évből való adatot. A bankár utánanézett a diáriumában.
Rátalált a Törökváryra.
És így sorba. Egy egész litániát! Pokolbeli litániát. Csupa ördögök neveiből sorba fűzve.
Mikor már nagyon sok volt, egyszer csak felugrott a bankár a helyéből, és elkezdett hahotával kacagni.
- Hahaha!
Azután letörülte az izzadságot a homlokáról, s azt mondá a vendégének:
- Azt ne higgye ön, hogy megbolondultam. - Nem. - A tréfa, amit velem eljátszottak, olyan sikerült, hogy nevetnem kell rajta. Egy ,,Lokalposse", amiben a pórul járatott, buta Buffalmaccón senki sem sajnálkozik; de mindenki kacag.
- Hiszen magam is hajlandó volnék a derültségre; ha a dolognak igen komoly folytatása nem volna.
- Mi komoly folytatása lehetne? - szólt a szobájában fel s alá járkálva a bankár. - Bűnrészesség vádját emelni ellenem ezen az alapon nem lehet. Kárpótlási igényt hamarább. Ezt azonban be sem várom. Amint velem hivatalosan tudatják, hogy a nálam letett, s általam továbbadott értékek provenienciája bűneredetű volt, én kötelességemnek tartom e ,,bona fidesszel" átvett összegeket bírói kézbe letenni. Az ez évi mérlegemet nagy veszteséggel fogom bezárni. Ez bizonyos. Megesett már rajtam máskor is. De a becsületem fogyatlanul marad.
- Magam is ezen a nézeten volnék, ha egy legújabban történt szenzációs bűntény nem képezne szomorú utójátékot ehhez a mondjuk hát ,,Lokalposséhoz". Olvasta ön, ugyebár, a lapokban, hogy Párizstól nem messze, egy különcségéről hírhedett francia vicomte kastélyába betörtek, s onnan nagy összeget képviselő családi ékszereket, értékpapírokat elraboltak. Hogyne olvasta volna? Hetekig kísértett a lapok újdonságrovataiban ez az eset.
- Ismerem: a Lis Blanc vicomte esete.
- A tolvajság rafinált furfanggal ment végbe. A gonosztevők kiszámítva, kikémlelve választák tettük végrehajtására azt az időközt, amidőn a gróf meghalt; de még a pompás katafalk sem készült el; a maire lepecsételi éjszakára a szobákat: a rokonok, a vélhető örökösök még távol vannak. A tolvajok még a pecséteket sem szaggatták le az ajtókról és ablakokról: azon a titkos süllyesztőn keresztül hatoltak be a szobába, amelyen a gróf az ételeit szokta a konyhábul felszállíttatni. Ott a páncéllal ellátott vasszekrényt keresztülfúrták és -fűrészelték olyan gépekkel, aminőket csak Amerikában készítenek: egyenesen ilyen célokra. Azután kitakarítottak belőle mindent, s amilyen észrevétlenül jöttek, olyan titokzatosan el is tűntek: semmi nyomukra nem lehetett találni. - Csak másnap, mikor a rokonok jelenlétében felnyitották a szobát, jöttek rá a betörésre. A távírda rögtön működésbe lett hozva, a kastély cselédsége bíró elé állítva, francia, német, spanyol, belga rendőrség fellármázva, a tengeri kikötőkbe utasítások küldve, a vasúti állomások detektívekkel elárasztva, gyanús képű utazók megmotozva. Nem találtak meg semmit. Az örökösök húszezer frank jutalmat tűztek ki annak, aki az elrablott kincsek nyomára vezet. Nem jelentkezett senki. Pedig európai hajtóvadászat kelt ki belőle. Azt persze senki sem tartotta lehetőnek, hogy legyenek, akik lóháton, negyvennyolc óra alatt elvágtatnak egyfolytában a Rajnától a Fehér-Kárpátokig. Harmadnapra a hírhedett ékszerrablás után Monterosso úr ott volt Budapesten. Pedig nem villámvonaton jött.
- Monterosso?
- Igen. Az ön Monterossója. Ott csak egy napot pihent. Elolvasta a hírlapokból a táviratokat, melyek a siegniers-i rablás felfedezőinek egy egész vagyont ígérnek, aztán megengedett magának egy kis kéjutazást a regényes Vág völgyében (amelynek a vasútját éppen most finanszírozzuk - mi együtt! Milyen szatíra!). Onnan megkönnyebbülve visszatért megint Budapestre. Ott az összeköttetéseinél fogva megtudta, hogy egy bánsági földesúr éppen nagy birtokvásárlásra készül, s másfél milliót tartogat odahaza, ezt is bevonta működései körébe. Csak úgy ,,en passant", vendégszereplésképpen, ahogy szoktak hírhedett virtuózok Szentpétervárra utaztukban kegyesen nálunk is egy koncertet adni. S az intézkedések személyes vezetése végett lerándult Szegedre. Ott azután beleakadt az én tőrömbe. Eleinte nagyon hetvenkedett, angol lordnak adta ki magát, s Disraelivel fenyegetőzött, meg lord Loftusszal. Azután megkísérlette kétszer a megszökést a várból, először mesés vesztegetéssel, azután még mesésebb szaltó mortáléval, egy a lába közé szorított seprűt feszítve a sima bástyának, s úgy csúszva le rajta. Rendkívüli ereje van, öt-hat embert legyűrt, feltaszigált, míg el bírták nyomni. Néhány nap múlva aztán kénytelen volt velem szemben felvenni az igazi ábrázatját, s kivallani, hogy ki volt, és miket tett.
- Eszerint a főcinkos kézre került. S az rám nézve annál jobb, mert engemet leginkább tisztára moshatnak az ő vallomásai.
- Ez eddig úgy volna. Hogy ezt a rejtélyes vezetőjét az internacionális rablószövetségnek elfogtuk, az egész bűnügyre nézve mindenesetre csak szerencse; mert az összekötő csomóját találtuk meg benne egy mindenfelé szétágazó bűnszövetségnek. Ez az ember (az igazi nevét most sem tudom megmondani) valóságos lángész a magasabb szélhámosság világában. Eleinte egész know-nothingnak játszotta magát. Nem akart más nyelven tudni, csak angolul. Hanem azután, hogy sikerült a Budapesten, álnév alatt hátrahagyott bőröndjét kézre kerítenünk, s abban minden iratait megtaláltuk, egyszerre felhagyott a tagadási rendszerével, s azután vallott. Még olyan dolgokat is kivallott, amiket nem kérdeztem tőle. Értem a célját. Azt akarja, hogy mentül hamarébb el legyen ítélve, s az állami fogházba bezárva. A tolvaj uraknak legkellemetlenebb a vizsgálati fogság. Ellenben az állandó lakhelyen kedvező chance-aik vannak a kiszabadulásra, ha idekünn még hatalmas cinkosszövetség működik az érdekükben. Az én emberem tehát egészen beszédessé lett, amint a merev tagadás lehetetlenségéről meggyőződött. Öt európai nyelven tud folyékonyan beszélni, mégpedig annak a városnak a tájkiejtésével, amelyben állítólag lakott. Az olaszt a lombardi, a franciát a párizsi, az angolt a londoni akcentussal beszéli. Még magyarul is tökéletesen beszél, s kiejtése Trencsén vármegyei, úgyhogy a legkedélyesebb tótmagyar földesurat játszhatja vele. Sőt lengyel, orosz, szerb és román nyelven is ért, s levelei között a tolvajok zsargonján, a ,,ladino" nyelven írottakra is találtam. Neve annyiféle van, ahány országban megfordult, s a felesége a különböző meridianusok szerint hol ,,mylady", hol ,,signora", hol ,,marquise". Érdemrende is van elég. Azok közül azonban útközben viselésre csak a becsületrend szalagját használja. Útlevelei, követségek által láttamozva, többféle nevekre szólók, ajánlólevelei pedig a legelső, legünnepeltebb férfiaitól a kontinensnek és Albionnak. Amellett aztán pecsétnyomók és stampigliák és blanquette-ek, még esetleg szükségeseknek az előállítására.
A bankár közbeszólt.
- Ha ez a szélhámos magát először angol lordnak adta ki, hogyan lehetett benne kegyednek Monterossót, az olasz bankárt felismerni?
- Mindjárt rájövök. Az átkutatott iratai között találtam egy postai szállítólevélre, melyen a feladó Monterossónak volt megnevezve, a szállítmány pedig az ön firmájának címezve. Kérdésemre egészen nyíltan elmondá, hogy ez több százezer frank értékű francia állampapírokat tartalmaz, melyek a seigniers-i rablásból erednek.
- Mikorról van a szállítólevél keltezve? - szólt izgatottan a bankár.
- Éppen három hete. Nyisson ön rá a főkönyvének a megfelelő lapjára.
Ott volt.
- Megengedi ön, uram, hogy utánanézzek a letétszekrényemben, nincsenek-e még itt az értékpapírok?
- Ön úr a saját házánál.
Traumhold egy vasajtót nyitott fel, titkos rugó segélyével, azon belül volt a páncélozott Wertheim-féle szekrény, mely nagyobb volt, mint a vasajtó. (A falat és ajtót azután csinálták oda, mikor már a szekrény ott állt.)
Az egymásra halmozott értékpapírok garmadáján mindjárt legfelül feküdt a keresett csomag.
- Megvan! - kiáltá örömmel a bankár, visszatérve a vasajtón, s magával hozva a lepecsételt s szállítólevéllel ellátott csomagot, amit reszkető kézzel letett az asztalra Lándory elé. - Már útban volt Varsó felé. Ügyvezetőm címezte Kolaczinnak. Jó szerencse, hogy ma ünnep van, délután a pénzposta zárva van nálunk. Ezt a tételt röptében fogtuk el, különben ez is az én terhemre esik. - Én önnek hálával tartozom, uram, a mai idejöveteleért.
- Ne előlegezze ön a hálálkodást. Nincs oka rá. Vágja ön fel a csomag borítékát. Nézzük meg a tartalmát.
Traumhold levagdalta a viaszosvásznat, a pecsétes zsinórokat a csomagról, s aztán egyenkint előszedte belőle az értékpapírokat; azok mind megegyeztek a depó-könyvben feljegyzettekkel.
- Az egész értékösszeg itt van.
- Nincs semmi más irat köztük?
- Semmi.
- Ez a baj.
- Jobb lett volna önre nézve, ha ezt az egész összeget elveszni látja, mint hogy azt az egy iratot nem találja benne, amely a rablás alkalmával közötte volt.
- Mi volt az?
- A megholt Lis Blanc grófnak a végrendeleti codicillusa. Az öreg úr viszályban élt a feleségével és fiával. Az utóbbit egy végrendeletében kitagadta, s az unokaöccsét, marquis De L'Aisne Alfrédet tette általános örökösévé. Halála előtt kevés idővel azonban sikerült Lis Blanc grófnőnek a férjét gyóntatója, a seigniers-i prépost által annyira megengesztelni, hogy egy codicillusban visszavonja az unokaöccsét általános örökössé tevő végrendeletet, s Lyonelt, a fiát helyezze be öröklési jogaiba. Az első végrendelet öt tanú által van aláírva, valamennyinek a pecsétjével megerősítve, a közjegyző által hitelesítve, s három példányban kiállítva. A codicillus azonban, mely szintén törvény előtti érvényességgel bír, zárt levélbe van foglalva, a tartalma a hagyományozó által saját kezűleg írva, de a tanúk előtt ismeretlen. Azok csak az öt pecséttel lezárt levél borítékjára írták fel a neveiket, azzal a bizonysággal, hogy ez őnekik mint végrendeletet tartalmazó levél lett bemutatva. Ez a levél is el lett orozva. De hogy valóban létezett, és ott volt a szekrényben, és a tartalma Lyonel javára szólt, azt bizonyítja a prépost, aki a levelet maga tette vissza a szekrénybe a gróf halála napján. Ő maga mondta toll alá az öreg grófnak, hogy hagyományát miféle kikötésekkel zárolja körül. Lyonel huszonnégy éves koráig a mostohaanyja gondnoksága alatt álljon. (Még most csak húszéves fiú, de már mintaképe a gommeux-nek.) Azután ha valamikor a katolikus hitet elhagyná, azonnal veszítse el az atyai örökséget, s az De L'Aisne Alfrédre szálljon. Ellenben ha valamely egyházi rendbe lépne be, például a máltai lovagok rendébe, nőtlenségi fogadalommal, azon esetben rögtön átvehesse a vagyonát még a huszonnégy éves kor betöltése előtt is.
Lándory ez elbeszélés alatt azt olvasta ki a bankár szeméből, hogy az egy kis csendes ásítási hajlamot fojtogat el magában.
- Kérem, csak ásítson ön bátran, ha untatja ez a dolog, majd mindjárt jön ennek olyan része is, amely önt érdekelni fogja.
- Figyelemmel hallgatok.
- Képzelheti ön, hogy egy ilyen iratnak a megtalálása mennyire érdekében áll az egyik félnek: Lis Blanc grófnénak és a fiának. Hogy a családi gyémántokat is elrabolták, az nem fáj nekik - csak ez a kis darabka papír.
- S mit mond az ön foglya, hová lett ez az irat?
- Ő azt mondja, hogy a többi értékpapírokkal együtt elküldte önnek.
- De ez nem igaz. Ha elküldte volna, itt lenne.
- A gyémántokra pedig azt mondta, hogy azokat a táskával együtt ellopták tőle, mikor a kárpáti erdőutakon átjött. Én nem hittem el neki sem egyiket, sem a másikat. Ellenben a fejére olvastam, hogy ,,Ön ezen s ezen a napon járt az oroszlánkői várromok közt; ezen napon a beckói várromon, ismét másnap a temetvényi düledékek között; majd odább a lietavai romerősségben; utoljára fölkereste a trencséni elhagyott várat. Mindenütt mint utazó dilettáns, aki festői vázlatokat vesz föl. Rajzmappát is vitt magával. Kitűnően tud rajzolni. Ön a lopott gyémántokat és a keresett codicillust egyikében ezeknek a várromoknak rejtette el."
- Az nagyon valószínű.
- Persze, hogy valószínű, csakhogy a saját sejtelmemet nem tehetem a vizsgálati jegyzőkönyvbe, mint adatot.
- S mit felelt rá a tolvaj?
- Nagyot nevetett a szemem közé. Azzal az impertinenciával, ami valami keveréke a grand-seigneuri fitymálásnak s a zsebmetszői akasztófahumornak. Én ebből a nevetésből ugyan rögtön a fejére olvastam, hogy mit gondol ő ebben a pillanatban, ,,Ön azt hiszi, ugye, hogy csak legyen egyszer elítélve rendes fogságra, onnan majd az ön gondja lesz minél hamarább búcsúvétel nélkül odábbállni, s akkor aztán felkeresheti az eldugott kincseket, a pótvégrendeletet pedig még azoknál is jobban értékesítheti, felhasználva azt archimedesi csavarul vagy De L'Aisne. vagv a Lis Blanc grófoknál: amelyik többet ígér érte.
- Az a legvalószínűbb! - mondá a bankár.
- Csakhogy én a magam gondolatolvasását nem írhatom fel tanúvallomásul. Én csak azt jegyezhetem le, hogy a ,,vádlott nevet". Ekkor aztán szigorúan fogtam a vallatást, fenyegettem az embert, hogy sötét magányzárkába fogom csukatni, kemény böjt mellett, ahol napot sem lát, s tudni fogom őt kényszeríteni az őszinteségre. - Erre a fickó elfintorította az arcát, s azt mondá. ,,Nem tud az úr olyan dolgot, ami nekem újdonság volna! Voltam én már a bagnóban is!" S olyan tökéletes kánkán-figurát csinált hozzá, amilyen csak egy kiszolgált gályarabtól kitelik. - Akkor aztán megint előkelő pozitúrába helyezte magát. A jobb kezével leereszkedő tenyérhajlítást tett felém (oda volt az csatolva békóval a bal kezéhez, de ez őt nem zsenírozta), s azt mondá:
- Én határozott választ adtam. Mást egy év múlva sem adhatok, s ha mindjárt az iszpaháni kullancsverembe zárnak is önök. A gyémántokat ellopták tőlem, s az ötpecsétes levél ott volt a többi értékpapírok között, melyeket Traumhold bankárhoz utasítottam. Ha nem hiszik önök, szedjék széjjel, követ kő után, Trencsén, Beckó, Temetvény, Lietava és Oroszlánkő várát és Traumhold bankárnak a palotáját. - Ez jött a vallatási jegyzőkönyvbe.
Ezzel felállt a helyéről Lándory. Traumhold, mint a gutaütött maradt összeroskadva a karszékében.
- Most már tudja ön, uram, hogy mi aktuális vonatkozása van annak a regényes históriának az ön üzletéhez. A néhai Lis Blanc gróf örökösei nem fognak azzal megelégedni, hogy ön a feltartóztatott értékpapírokat bírói kézhez leteszi, hanem követelni fogják azt az okiratot, mely nekik jogot ad ahhoz a több millióra menő fekvő birtokhoz is, melynek tulajdona most perre megy közöttük. Ebből önre nézve olyan zaklatás fog támadni, amitől ön pusztán pénzáldozattal meg nem válthatja magát. - Én küldetésemet bevégeztem.
Az irodai óra egyet ütött éjfél után.
- Menjünk vacsorázni - mondá a bankár, székéből felállva.
- Nem zárja ön be a depó vasajtaját? - figyelmezteté Lándory.
- Majd visszajövök még.
Lándory szomorúan ingatta a fejét.
(Szegény ember! Azt hiszi, hogy még ő ide vacsora után visszajön!).









Jókai Mór: A lélekidomár


Egy mesés jellem
Stauner úr átadta a dákót Lándorynak. Amíg a Péter elhozatja a megrendelt vacsorát, azalatt a két úr kijátszhat egy partit. Hozzá is fogtak. A bankár kitűnő tekejátszó volt, egy lökést sem hibázott el.
Mikor Stauner és Lándory a tekebotot adták-vették, az egyik úr csak ennyit hallatott: ,,mhm", amire a másik azt válaszolta: ,,hmh".
Amint egyszer a bankár egy különösen szép karambolt csinált, Stauner úr kiment a billiárdszobából. Nem kérdezték tőle, hová megy.
Mire a partinak vége volt (a bankár diadalával), a vacsora fel volt szolgáltatva; Péter bejelenté; akkorra Stauner úr is visszakerült. Nem kérdezték tőle, hol járt.
De Péter annyit súgott az urának a fülébe, ,,Micsoda spanyolviaszkszagot hozott ez az úr magával a szobába".
A bankár valami titkos lázt érzett végigborzongani a testén. Vannak olyan ellenszenves szagok, melyek nem kellemetlenek, mégis felháborítják az idegeket. Például ha az ember a gyaluforgácsnak a szagát megérzi, mindig a koporsók jutnak az eszébe, amiknek a fenekét ezzel szokták megtölteni. Ilyen szag a spanyolviaszké is.
És aztán még le kellett ülni vacsorálni - a két kedves vendéggel, és enni minden ételből, és inni minden pohárból, nehogy azok azt higgyék, hogy megmérgezi őket valaki. Még azután a jó szokás kedvéért koccintani is kellett velük, amit azok viszonoztak a házigazda egészségére; a koccintásról áttért a beszéd a borra, a borról a filoxérára, a filoxéráról a fukszinra; utoljára olyan szakdisputa keletkezett a műborgyártásról, mintha mind a három úrnak ez volna a mestersége.
A vacsora után még egy szivart is ki kellett szívni, azután a vendégek kezet szorítottak a házigazdával, s jó éjt kívántak egymásnak: a Péter vezette őket a vendégszobákba.
Alig tették be azok maguk után az ajtót, Traumhold sietett egy karos gyertyatartóval a kezében a comptoirjába. Eszébe jutott, hogy a depó vasajtaját nyitva hagyta. Odáig három sötét szobán kellett keresztülmennie, az utolsó volt a könyvvivőjének a dolgozószobája: - ahány ajtót kinyitott, mindegyiknél úgy tetszett neki, mintha valami kísértő lélek fuvallata érné, mely gyertyáit ki akarja oltani. - Az igazi kísértet csak a harmadik szobában várt reá. - Itt volt érezhető még most is az a spanyolvaszk-illat. - Koporsószag!
Amint e szobába belépett, majd ledobbant a földre.
Annak az ajtónak a zára fölött, mely a comptoirjába vezetett, két széles papírszelet volt keresztben egymás fölött, az ajtóra és a küszöbre pecsételve.
Ez volt Stauner úrnak a feladata azalatt, amíg a bankár a másik vendégével odaát karambolt játszott.
Nem akart hinni a szemeinek. - Érzékkáprázat ez!
Közel ment a rémhez: odavilágított rá a gyertyával.
Valóban két keresztbe fektetett papírszelet volt ott, az osztrák rendőrség kétfejű sasos négy pecsétjével a végein.
A Golgotának minden keresztjei nem rettenetesebbek ennél a szomorú keresztnél! - Erre van a kalmárnak a becsülete, a hitele felfeszítve!
Mi a szívbe ütött dárda öklelése ehhez a döféshez képest!
Lepecsételve az üzletszoba, hatóságilag!
Hisz ez az üzletszoba az a kalmárnak, ami az ember-ősnek a paradicsom volt!
Szédelegve ment ki onnan, aztán végig valamennyi szobáin, minden ajtót nyitva hagyott maga után. Annyira el volt csábulva, hogy nem talált rá a hálószobájára. Eltévedt a saját lakásában, bújósdit játszott saját magával, mintha valami útvesztőben bolyongana, míg egyszer ismét ugyanabban a szobában találta magát, ahol az a lepecsételt ajtó állja az útját.
Azt hitte, hogy rögtön szélhűdés fogja érni. Lerogyott arra a székre, amelyen hű hivatalnoka, az öreg könyvvezető szokott ülni. Huszonöt év óta üli már azt a széket: ezüstlakodalmát ülhetné meg vele - ha még három napot megélhetne.
De ilyen három nap nincs.
A mai zárköve valamennyinek.
Keze önkénytelen a villamos csengettyű gombjára tévedt. A csengetésre odajött Péter.
- Mit akarsz? - kérdezé tőle a bankár, rámeredve.
- Ön csengetett.
- Hát nem álmodtam? Hát ébren vagyok? Nézz oda, mi az?
- Az ajtó lepecsételve! - hördült fel Péter.
- Hát te is látod azt ott? - Ennél a szónál elfojtotta a szavát a zokogás; a könnyei elboríták az arcát.
Péternek minden tagja elkezdett reszketni, sűrű haja szétborzadt az ijedelemtől. Majd ismét a düh vett erőt rajta; oda akart rohanni az ajtóhoz, hogy letépje róla azt a pecsétes keresztet.
A bankár utánaugrott, s megragadta a karját.
- Mit akarsz? Őrült! Becsuknak érte, ha leszakítod!
- Bánom is én!
- Nem téged, de engem.
- Hát minek akkor ez az élet? Hogy tehették ezt?
- Joguk volt hozzá.
- Csak joguk?
- Okuk is volt rá.
- Az már veszedelem - mondá Péter elcsüggedten. - Tehát csakugyan azok voltak, akiknek én tartottam őket.
- Vizsgálóbíró és detektív.
- A mi házunknál!
- Jer innen. Mert itten megfulladok. Vezess a hálószobámba. Nem találok oda. Vetkőztess le; - azt hiszem, utoljára. Aztán, majd ha az ágyban leszek, akkor beszéljünk valamiről csendesen, Péter: - tudod? Csendesen.
A bankár, inasának a vállára támaszkodva, tántorgó léptekkel utazta végig azt a hosszú utat az üzletszobájától az ágyfülkéjéig.
Odáig nem beszéltek semmit.
Traumhold bankárt valósággal a láz törte, amíg az inasa ruháit lebontotta róla, s az ágyba fekteté.
A nagy, antik falióra, melyet havonkint egyszer szokás felhúzni, háromnegyedet ütött háromra. Lassúdott kongása elárulá, hogy súlylánca a végét járja már. Péter újból fel akarta húzni.
- Ne húzd fel! - mondá a bankár.
Akkor aztán odament az inas az ura ágyához, s letérdelve amellé, megfogta a bankárnak a kezét; jéghideg volt az. A homlokához szorítá: az forró volt, annál melengeté.
- Óh, édes jó uram! Hogy ezt kellett megérnem!
A bankár a másik kezét is odaadta neki.
- Te voltál az egyedüli okos ember a házamnál. Te mondtad azt mindig, mikor azokat a titkolózó embereket bejelentéd: ,,Uram, nem jó emberek ezek: akasztófapomádét érzek rajtuk". Te figyelmeztettél számtalanszor, hogy ne higgyek az olyan embereknek, akik késő este jönnek hozzám üzleti ügyben; akik a felsőkabátjukon is érdemrendet hordanak; akik a kesztyűt le nem húzzák a kezükről a beszélgetés alatt: - ezek nem igazi urak. Tolvaj nép az! Neked volt igazad. - Most benne vagyok a veszedelemben. Azzal vádolnak, hogy egy rablótársaságnak az orgazdája voltam.
Erre a szóra Péter elkezdett kacagni. Igazán, szíve szerint, hahotával kacagott.
- No, már ezen igazán nevetnem kell! Hát akad bolond, aki azt elhiszi? Traumhold bankár és orgazda! Azt a veres toronyba csukják.
- Nem úgy van az, Péter. Vétkes nem vagyok, hanem hibás. S ez még rosszabb. A kalmárnál igazán áll az a francia közmondás: ,,C'est plus qu'un crime: c'est une faute".
- S nem lehetne e hibát megkorrigálni? - kérdé az inas.
- Arról akarok beszélni veled. Én e perctől fogva rendőri felügyelet alatt vagyok. Holnap már meglehet, hogy elfognak.
- Uram!
- Nagyon valószínű. Igaz ugyan, hogy egynehány nap múlva az első kihallgatás után szabadon bocsátanak, biztosíték mellett. De mikor hazajövök, itthon már csak a leégett szerencsémet találom. A világ előbb ítél, mint a bíró. A bíró még föl is menthet, a világ nem. Sohasem fogják azt elfelejteni, hogy az ajtómon tolvajok ügynökei jártak ki s be, hogy a nevemet lopott kincsek tárgyjegyzékei alá írtam.
- Abban a hitben, hogy azok politikai emisszáriusok s forradalmi pénzek.
- Ez csak súlyosítja a vádamat. Most, mikor egy behegedő sebet takargat, gondoz mindenki: azt újra feltörni! Nem! Ezzel nem is fogom magamat védeni.
- Hát le engedi magát mészároltatni?
- Megfizetek minden kárt, ha egész vagyonom rámegy is. És még az sem ment meg. Amit e gazszövetség sátán feje rám vall, azt nem bírom előadni. Ezt kutatni fogják nálam: szét fogják szedni a bútoraimat, felhányni a badeni villámat; a leányom szekrényeit, leveleit, iratait laponként át fogják vizsgálni. Óh, minő gondolat ez!
- Ne siessek ki hozzá Badenbe?
- Ne hagyj most magamra. Rosszat is tennél vele, mert ő rögtön idesietne hozzám, s akadályozna...
Itt elszakítá a mondatot.
- Miben?
Kétszer is ismétlé az inas: ,,Miben?" ,,Mit akar ön?" Kisvártatva azt kérdé a bankár:
- Itt van a leányomnak a fényképészeti szekrénye?
- Igen.
- Nálad a kulcsa?
- Nálam van. Megparancsolta, hogy sohase adjam ki a kezemből, mert abban mérgek is vannak.
- Csendesen!
- Hiszen senki sincs a közelben.
- Láttad, milyen jó kedve volt ma?
- Ki nem fogyott a nevetésből.
- Ez az ember azt jósolta neki, hogy el fogja rabolni a nevetést az arcáról.
- Talán mégsem.
- De megteszi. Szállítsd ide nekem azt a szekrényt.
- Uram. Mire gondol ön?
- Hát hiszed, hogy én bevárom azt az órát, amelyben ezt a vádat egy szenzációhajhász karzat előtt a fejemre olvassák?
- A vád még nem ítélet.
- De én magam ítéltem el magamat, s magamtól kihez apelláljak?
- Leánya atyjához. Ön atya is!
A bankár nagyot sóhajtott.
- Igaz. Szegény gyermek. Őt is meggyalázom.
- És azonfölül nyomorba taszítja.
- Hogyan?
- Hát úgy, hogy elveszíti az életbiztosítását is. Ön a kisasszony születésekor egy biztosító társulatnál nagy összeget tett le avégre, hogy ha a lánya a huszonnégy éves korát betölti, akkor egyszerre kétszázezer forintot kapjon. Én még házsártoskodtam, hogy minek ez a fölösleges gondoskodás, amire ön azt felelte: ,,Hagyd el, Péter: egy bankárnak az újszülöttje sokat megérhet huszonnégy esztendős koráig; ezt az egyet semmi viszontagság el nem veheti tőle. Legfeljebb, ha öngyilkossá lennék, mert akkor odavész a befizetett összeg. - De hát ez lehetetlen".
- Így mondtam. Hisz én sohasem játszottam a börzén. Tudva semmibe nem fogtam, ami becsületemre homályt vethetne. És mégis eljött!
- Akkor a kisasszony nemcsak árvaságra jut, hanem a végső nyomorba is.
- Igaz. Ő sohasem tanult semmit, amiből meg lehet élni, még csak az embereknek hízelkedni sem.
- Még csak magát piperézni sem.
- Rettenetes egy gondolat. Hát nincsenek az Istennek halálangyalai, akik eljönnek, mikor valaki nagyon hívja őket? Hány embert ért rögtöni halál dobzódó tivornya közben! Az orvosok mindig fenyegetnek vele, hogy egyszer egy rögtöni szívszélhűdés fog megölni. Hát kell még ennek a nyomorult szívnek ennél nagyobb fájdalom is!
- Most már én mondom, uram, hogy beszéljünk csendesebben. A negyedik szobába is áthallik, amit ön beszél. - Mondja csak, azon esetben, ha valakit orgyilkos kéz öl meg, a biztosított összeget kifizetik?
- Áldott volna az orgyilkos, aki azt megtenné! Péter odatette az urának a kezét a fejére.
- Hova gondolsz? - riadt föl a bankár.
Péter nem felelt semmit. Fölkelt a térdéről, elhagyta a szobát, s nemsokára visszatért ismét azzal a kis vasszekrénnyel a kezében, amelyben Godiva vegyészi szerei álltak. Azt letette az asztalra. Beledugta a zárjába a kulcsot.
Aztán menni készült.
- Jó éjszakát, uram.
A bankár visszakiáltá.
- Maradj itt! Jöjj az ágyamhoz. Mire gondolsz?
- Arra az áldásra, amit öntől kaptam. Ha holnap azt fogják kérdeni: ,,Ki tette ezt?", előállok, s azt mondom: ,,Én tettem!"
- Őrjöngsz te! Hát mi okát tudnád adni annak?
- Hát mit? Azt, hogy megtudtam, hogy a gazdám lopott pénzeket kezelt; lepecsételték miatta a comptoirját. Hát én akkor miért legyek becsületes ember? Megöltem a gazdámat, s aztán letéptem a pecséteket az ajtóról; összeszedtem a szekrényekből, ami értékest találtam, s aztán odább futottam vele, míg kézre nem kerültem. Ez egészen tiszta munka.
A bankár elkezdett zokogni, odavonta azt az őszbe csavarodó fejét a régi, hű cselédnek a keblére.
- Mit tennél! Te régi, hű barátom! Egyetlen igaz hívem, te. Hisz ez egy olyan rémtett volna, amiért életfogytiglan börtönre ítélnének.
- Hát mi különbséget tesz az, hogy ezt a maradékát a napok salakjának itt, Bécsben fogyasztom-e el, mint egyik ajtóról a másikhoz kéredzkedő elzüllött kutyája egy veszett hírű gazdának; tányérnyalásból, kézcsókolásból, szidalomból élve; vagy pedig a szép, nyugalmas Illaván, csizmavarrással szolgálva meg a jó rozskenyeret, amiből eleget adnak a raboknak. Jól bánnak ott a rabokkal: nem szidják, nem csúfolják. Aztán olyan szép kilátás esik onnan a dupla vasrács közül a gyönyörű Vág völgyére. Jártam én már ottan egyszer látogatóban, kíváncsiságból. Akkor szerettem meg.
- Ne mondd tovább!
- Mondom biz én. És hogyha mindjárt a hóhér kezébe kerülnék is, még az sem ijesztene vissza. Mi ez az én rossz szürke fejem? Mit érnek ezek az én ostoba csontjaim, ha én ezeknek az árán megválthatom az én drága jó kisasszonyomnak a sorsát? Akit én kisgyerek korában karomon hordoztam; akitől sohasem kaptam mást, mint jó szót és megbecsülést; aki nekem olyan volt, mint egy élő szent ezen a világon! - Minek beszélünk erről többet?
- Nem, nem fogadhatom el ezt az áldozatot! Nem mehetek az Isten elé azzal a teherrel a lelkemen, hogy én követtem el a bűnt, s más bűnhődik meg érte miattam.
Péter felállt, kiegyenesedett.
- Tegye ön, amit akar, uram. Én a szekrényt itthagyom. Hogy én mit teszek ezután? Az az én gondom. Egy óra múlva visszajövök ide, s megnézem, hogy vagyunk? Ha ön jól van, én is jól vagyok. Istennek ajánlom!
Az ajtóban még egyszer megállt és visszafordult.
- Hanem ha még egyszer visszatérek, akkor már - kést is hozok magammal.
Azzal kiment, s úgy becsapta maga után az ajtót, hogy arra minden alvó fölébredhetett a házban.









Jókai Mór: A lélekidomár


Nem nevet már
Késő reggel volt már, mikor Stauner úr Lándory hálószobájába benyitott. Lándory még akkor is aludt.
- Uram. Már nyolc óra elmúlt.
Lándory felugrott az ágyból. Bosszús volt magára.
- Hogy tudtam ennyi ideig elaludni?
- Esős idő van, s az ablaktáblák be voltak téve.
- Egy órát sem hallottam ütni. Vártam, hogy Péter majd bejön, s kinyitja az ablaktáblákat.
Stauner maga nyitogatta fel azokat. A zápor nagy cseppekben kopogott az ablaküvegeken.
- Csak húzza ön fel a csizmáit tisztítatlanul. A Péter nem fog azokért bejönni; mert a Péter az éjjel megölte a gazdáját, föltörte a lepecsételt comptoirt; ellopta a pénzösszegeket a szekrényekből, és megszökött velük.
Ez már csakugyan hatásos módszer volt, valakinek az álmot kiverni a szeméből.
- A Péter! - kiáltá fel Lándory, hirtelen kiugorva fekhelyéből. - A hű, öreg cseléd!
- Igen. A Péter - mondá Stauner úr, tapasztalatai által szerzett fölényének teljes önérzetével: apró, fekete, szúró szemei csaknem gúnyosan néztek féloldalt Lándory arcára, mintha azt mondanák: ,,Látod? Téged az meglep; engemet nem".
- De hát bizonyos az? - kérdezé Lándory, öltönydarabjait hirtelen felszedve magára.
- Hogy a bankár halva fekszik az ágyában, arról meggyőződhetik ön a saját szemeivel. Kopogást hallok az előszobában; bizonyosan a rendőrbiztos és a halottkém érkeztek meg; sietek eléjük, mert én zártam be minden ajtót.
Lándory már felöltözötten jött ki a hálószobájából, midőn a két úr Staunerrel együtt a korridoron végighaladt. Aztán együtt mentek a bankár hálószobájába.
Ott feküdt az ágyon a halott, az egyik megmerevült karját magasra emelve, kezét ökölre szorítva; míg a másik kezével a torkához látszott kapni görcsösen. A feje hátra volt szegve; nyitva maradt szeme felfelé fordulva; arcán és homlokán szederjes foltok. Nem lehetett ráismerni a tegnapi arcra.
Az ágya előtti tigrisbőrön hevert egy elejtett pohár, melynek tartalma foltot hagyott a szőrmén.
Az orvos megállapította, hogy ciánkáli-mérgezés esete forog fenn.
A helyszíni vizsgálat azt is kiderítette, hogy a bűntett miként lett végrehajtva. - Az inas szobájában megtalálták a kisasszony fényképészeti szekrényét; abból a ciánkáli jeggyel bélyegzett üveg ki volt véve, s az asztalon eldobva, egy kifacsart citrom héjával együtt.
A további vizsgálat még halmozta a bűntanújeleket. A hivatalos pecsétek a comptoir-ajtóról le voltak szaggatva; a Wertheim-szekrények ajtai feltárva, a kulcscsomag a trezor závárába dugva. Bankjegycsomagok, aranypénz-göngyölegek mind eltűntek. Egy göngyöleg, amiben húszkrajcárosok voltak, ketté volt törve, s aztán a földre dobva.
Még valami más jel is volt. A könyvvezető szobájában volt egy egyszerű chiffonière, annak az ajtaja erőszakosan volt felfeszítve baltával. A vizsgálathoz felhívott kapusné azt bizonyítá, hogy abban szokott állni az öreg hivatalnok útiköntöse, hogy kéznél legyen, mikor hirtelen el kell utaznia valami küldetésben. Ezek az öltönydarabok mind hiányzottak. Helyettük rátaláltak a szekrény alá dugva az inas-livrée-re, mit Péter tegnap este viselt.
A kapusné azt mondá, hogy ő reggel, hajnal előtt, mikor még sötét volt, csakugyan bocsátott ki a kapun egy urat, akit ő a könyvvezetőnek nézett, a prémes gallérja a füléig felhúzva, a vidrabőr utazósüvege a szeméig lenyomva, kezében egy fogantyús bőrönd. Azt hitte, hogy a könyvvezető. A jó reggel kívánásra éppen úgy mordulta el poroszos kiejtéssel a szokásos ,,morjen"-t, ahogy máskor. Odakinn az utcán rögtön kifeszítette az esernyőjét, az öregúr szavajárásával mormogva ,,Hundewetter!", azután tovább cammogott, éppen olyan koszrogó léptekkel, ahogy az öregúr szokott.
Ekkor Lándoryt kérdezte ki a rendőrbiztos.
- Milyen meggyőződéssel vált el öntől Traumhold úr az éjjel megejtett vizsgálat után? Lehetett oka öngyilkossá lenni?
- Ellenkezőleg. Jól tudhatta, hogy az ő ügyét a haláleset csak bonyolultabbá teszi. Felvilágosításokat csak ő maga adhat. A becsülete hozzá volt kötve az életéhez.
(Most az egyszer ő is tévedet!)
Most Stauner úr adta elő a tapasztalatait.
- Én az éjjel vacsora után, amint a gyertyát eloltottam, felöltözve maradtam, csak a cipőimet húztam le, s úgy dőltem le az ágyba. Nem telt el bele fél óra, hogy valamelyik távolabb eső szobában beszélgetést hallottam. Nekem igen éles hallásom van. Felkeltem, s cipő nélkül odalopóztam az étterem ajtajáig. Hallgatóztam. A beszéd a harmadik szobából jött. Oda nem mehettem, mert az ebédlő ajtaja be volt zárva. A bankárnak és az inasának a szavaira ismertem. Indulatosan beszéltek. Utoljára egy ajtócsattanás végezte be a beszédet, s arra léptek közeledtek az ajtó felé. Én visszavonultam a szobámba. Éberen figyeltem minden neszre. Hallottam, hogy újra nyílik egy belső ajtó, nagyon csendesen; valaki halkan beszél. - Arra egy elfojtott kiáltás következett vagy valami hördülés, olyanforma, mint egy nehéz álomban küzdőé; azután elcsendesült minden.
- Mennyi időköz lehetett az ajtónyílás hangja és a hördülés között? - kérdezé a biztos.
- Talán öt perc. Különben feszült, válságos helyzetben az időszámítás csalhat. Azt azonban már minutányi pontossággal megmondhatom, hogy mikor mit észleltem ettől fogva, mert az órámat odatettem magam elé. Háromnegyed négyre hallottam, hogy az előszoba ajtajában csendesen elfordul a kulcs. Valaki lemegy a lépcsőn. A lépcsőháznak vasrács ajtaja van. Beletelt húsz perc, hogy ezt az ajtót felnyitották. Addig várt az ember. Kitaláltam az okát. A távolból hallatszott a vasúthoz vivő omnibusz gördülése. Akkor egymás után hirtelen következett a lépcsőajtó nyitása és a kapué. Akkor az ablakhoz siettem megnézni, hogy ki megy ki. Nem láttam meg az alakját, mert már az esernyőt kifeszítve lépett ki az utcára. Csámpás léptekkel ment a közeledő omnibusz elé, bal kezében egy bőröndöt vitt. Az utcának mind a két szegletén volt felállítva egy detektívem, azzal az utasítással, hogy aki csak az éjjel a Traumhold-palotából kimegy, azt nyomról nyomra kísérje, s ha útra kel, utazzék vele együtt, s nekem minden állomásról rögtön táviratot küldjön ide a palotába. Az omnibusz kétszer állt meg az utcában. Hét órakor az emberemtől megkaptam az első tudósítást, a kísért alak személyleírásával. Azt is megtudtam, hogy Bukarestig váltott első osztályú jegyet. - Rögtön siettem át a bankár hálószobájába. Így találtam őt, ahogy önök látták. Már halva volt: legalább három óra óta. Hirtelen átsiettem a mellékszobákba, s felfedeztem a pecsétek erőszakos felszakítását és a pénztárak felnyitását. - Rögtön jelt adtam az ablakból a második detektívnek, s táviratot küldtem általa a pozsonyi, érsekújvári és budapesti rendőrállomásokhoz, hogy a személyleírás szerint felismerendő utazót tartóztassák le.
- Sietek a vasúthoz! - mondá Lándory a tudósítás után.
- A nyolcórai vonat is elment már.
- Különvonatot rendelek.
- Kár lesz önnek magát fárasztania és költségbe verni - mondá önérzetes nyugodtsággal Stauner úr. - Itt van már a zsebemben a második távirat a detektívemtől; Pozsonyból kelt: ,,Szökevény tolvaj inas, Kalthahn Péter elfogatott, rablott pénz megtaláltatott nála".
Azzal büszkén nézett oda Lándory szemébe, egész fölényét éreztetve a ,,kezdő" pályatárssal, mintha mondaná magában:
- ,,Igy szoktuk mink" elfogni a tolvajt röptiben.
Lándory olvasva e gondolatot a kis úr arcán, magában gondolhatott rá vissza ilyesmit: ,,Aki maga is el akarja magát fogatni".
Az elfogott inast is a nagy rémper többi sorsosai közé szállíták. Ennek már álarcot sem tettek a képére. Magára vallott mindent, semmi titkolnivalója nem volt.
Az ítéletkimondás azután már nem Lándory dolga volt. Erre egy delegált törvényszék volt hivatva, melyet különösen e bűnper számára alkottak.
Lándory azalatt, míg a bíróság az óriási vizsgálati adathalmazzal küszködött, felutazott Trencsénbe, s ott előidéztetve azokat a kalauzokat, akik az ál-Monterossót a Vág vidékét ékesítő regényes várromokig elvezették, azoknak a kíséretében fölkereste mindazokat a helyeket, amelyeken a tolvajvezér megfordult, megmagyaráztatott minden körülményt a legapróbb részletekig, melyek között e romok látogatása történt: Hol pihent meg? Hol rajzolt az albumába? Hol tartott falatozást? Minő táskát hordott magával?
Az az ember nagyon óvatos volt. Semmi áruló nyomot nem hagyott maga után. Egy vállon csüggő bőrtáskát hordott mindig magával, amit sohasem hagyott el. Éjszakára az ajtaját egy sajátszerű furfangos zárral reteszelte el, aminőt az orosz utazók hordanak magukkal, s mely minden ajtóra alkalmazható.
E várromok oly terjedelmesek, hogy azoknak a rejtett zegét-zugát felkeresni, a pincéikbe, ciszternáikba leszállni, pusztán találomra, haszontalan vállalkozás lett volna. Még arra is kellett vigyáznia Lándorynak, hogy kutatásainak célját ki ne hagyja találni; mert ha híre futamodik, hogy ide valaki kincseket rejtett el, az egész vármegye népe mind odaszalad kincskeresni. S még meglehet, hogy rátalálnak.
Ez idő alatt is folyvást értesítteté magát a Traumhold-ügy lefolyásáról, mely most már az adminisztratív közegek intézkedése alá került. A megholt bankár összes vagyonát, a magyar kormány felkérése folytán, lefoglalták, s ellene a kártérítési keresetet megindították.
Azért mégis várt rá valami meglepetés, midőn Budapestre visszatért. Az újabban érkezett hivatalos levelek között talált egyet, melyben a bécsi gyámhivatal értesíti róla, hogy a meghalt Traumhold bankár leányának árvagyámjául ő neveztetett ki - a leány saját kívánatára.
Micsoda bizarr ötlet ez attól a leánytól?
Miféle lélektani talányban keresse ennek az indokát?
Godiva nagyon jól tudhatja, hogy az egész szerencsétlenségnek, mely házukat romba dönté, s atyját a romok alá temette, Lándory megjelenése volt az okozója. Mért választja mégis őt gyámjául? Olyan nagy-e a bizalma hozzá? Vagy valami démoni bosszúllása egy eltiport teremtésnek: ,,Ha elrontottad a sorsomat, már most vedd a kezedbe; ha idejöttél, hogy lassú halállal megölj, nézd végig a halálos agóniámat."
Gyávaságot nem föltételezhetett arról a leányról.
Pedig hiszen sejtelme lehetett arról, hogy ez így fog következni. Hiszen ő maga mondta neki: ,,Még látni fogjuk egymást - és úgy, hogy nem én jövök el önhöz".
Tehát bizonyosnak hitte, hogy az fog eljönni őhozzá.
A magyarországi törvények szerint az árvagyámságot mindenki tartozik elfogadni, akit az árva gyámjául kíván. Ez elől kitérni nem is lehet, nem is szabad.
Lándory rögtön válaszolt az árvatörvényszéknek, hogy elfogadja a gyámságot.
Másnap ott volt a lakásán Godiva.
Azt is sejté. Egész nap nem ment ki a házból, hogy hiába ne járassa. Minden csengetésre maga ment ki az ajtót kinyitni. Egyszer azután csakugyan az állt előtte, akire várt. A gyászruhás hölgy, sűrű selyemfátyollal letakart arccal.
- Vártam önre - mondá neki.
Hát ráismert? A sűrű fátyolon keresztül!
A fátyolon keresztül inkább, mint mikor a leány ezt a fátyolt felveté az arcáról.
Mennyire el volt változva! Ugyanaz a kép, ami az első találkozásnál, csakhogy akkor a napsugártól beragyogva, most pedig a megörökült villámlobbanás fényétől átvilágítva.
El volt róla lopva az örök nevetés. Mintha csak saját magának a szelleme volna.
Ugyan miért jött?
Talán azt az ígéretet beváltani, hogy az elrabolt nevetési kincset apródonkint fogja neki egykor visszaadni, aki elrabolta?
Lándory nem ért rá kérdést intézni hozzá.
A leány, amint a belső szoba ajtaja bezárult mögöttük, egyszerre megragadta a kezét, e szókat mondá, mély, heves hangon:
- Uram! Gazember volt-e az én apám?
Lándory visszadöbbent e hangtól, e szótól.
A leány akkor mind a két kezével ragadta meg Lándory jobbját, s még határozottabban ismétlé a kérdést.
- Akarom tudni, igazán, világosan: öntől, aki legjobban tudja, gazember volt-e az én apám?
- Nem!
Lándory éppen olyan hevesen adta meg a választ. A leány még mindig nem eresztette el a kezét.
- Igaz lelkére mondja ön ezt?
- Becsületemre mondom. Áldozata volt rossz embereknek; maga tiszta, becsületes ember volt.
A leány e szókra lerogyott egy kerevetre, s lehajtá a keblére gyászba borult fejét.
- Mégis meg kellett neki halni! - suttogá alig hallhatóan. Lándorynak az ajkán volt már a vigasz, ,,Hiszen meggyilkolta a saját szolgája". - Banális frázis. Elhallgatott vele.
- Beszéljünk az ön dolgáról - mondá, leülve egy karszékbe Godivával szemben.
- Az, hogy az atyám meghalt - rebegé a leány -, elég sötétség rám nézve. De még rettenetesebb az a gondolat, hogy az öreg, hűséges cselédje ölte meg. Az az ember, aki nem szolga, de hozzánk tartozó családtag volt a házunknál, amióta eszemet tudom. A becsületesség, a hűség mintaképe, olyan, mint azok az ezeregyéjszakai mesebeli dzsinnok, akik csak arra vannak teremtve, hogy az uraiknak szolgáljanak, s mindig csak jót tegyenek, az az ember, aki engem úgy szeretett - nem mint egy jó ember - de mint egy jó kutya, hogy ez megölhesse az ő jóltevőjét! Miért? Hogy a pénzét elrabolja? Minek? Ősz feje volt már! Mit akartvele tenni? Ez a gondolat megőrjít. Az öreg Péter tett engem árvaleánnyá!
- Beszéljünk az ön dolgáról, Godiva kisasszony! Én rossz vigasztaló vagyok. Kérges szívem van. Nagyon sok sírást hallottam már életemben.
- Az enyimet nem fogja ön hallani. A nevetést elfeledtem, de a sírást azért nem tanultam meg. - Mégis vissza kell térnem arra a tárgyra, amin kezdtem. Ha az apám nem volt bűnös, nem volt cinkostárs, miért kellene az a meggyalázó eljárás?
- Ez szerencsétlenség, Godiva kisasszony. Olyan, mintha valakit a vasúton a mozdony elgázol. - Ő - kimondom - egészen magas elvű indokokból összeköttetésbe elegyedett politikai álarc alá rejtőzött gonosztevőkkel. Ez balszerencse. Következményei el nem fordíthatók. De önnek azért nincs oka pirulni a név miatt, melyet visel.
- Már hozzászoktam a nem-piruláshoz. Még egy kérdést! Fedezi-e az atyámnak a vagyona azt a kárt, amit az ő jóhiszeműsége okozott?
- Én úgy tudom, hogy bőven fedezi, sőt meghaladja.
- Akkor miért tartják fenn ellene a megszégyenítő eljárást? A bűnvizsgálatot?
- Van egy függőben maradt ügy, ami igen nagy befolyású embereket érdekel, s ami még tisztázva nincs.
- S nem lehetne ezt az ügyet befejezni - például akkora összeggel, melv a vádoló követelésnek megfelel?
Lándory most már kezdte kitalálni Godiva észjárását.
- Hol vennők azt az összeget?
- Önnek igazán kapóra jön ez a kérdés. Én beszélek itt nagy tőkepénzekről, aki ingyenjeggyel, amit egy vasútigazgató (régi jó barát) kegyelméből kaptam, utazom Budapestre.
- Hát rokonai?
- Rokonaim? - kiálta fel csodálkozva a leány. - Hát vannak egy bukott ember leányának rokonai? Azok félnek tőlem, mint a bélpoklostól. Nagynéném, aki házunknál mint női családfő szerepelt, amint a nagy szerencsétlenség hírét vette, összepakolt és hazafutott. Mikor meglátogattam, látásomra elájult; mikor eltávoztam, akkor felocsúdott, s hallám az ajtón át, mikor a cselédnek kiadta az utasítást: ,,Ne eresszétek be hozzám ezt a szerencsétlen leányt többé. Görcsöket kapok, ha meglátom". Miattam nem lesznek többé szívgörcsei. Szegény apám temetésénél egyedül voltam a gyászkíséret egész a kriptaajtóig. Azt az egy ,,birtokunkat", ahol atyám és anyám nyugosznak egymás mellett, nem foglalhatták le. Még van ott egy harmadik hely is. Elhagyott az egész világ. - De nem jól mondám; - egy emberem mégis maradt: - az ön tilinkósa, Stauner úr. Ez a derék ember, mikor a palotánkban és a villánkban a szekrényeket és a szobaajtókat lepecsételték, volt olyan gondoskodó, hogy az én számomra nyitva hagyatott a badeni nyaralóban egy hajdani cselédszobát, és oda áthordatta a saját gardróbomat, ami valószínűleg magántulajdonomat képezi; annak az értékesítéséből tudtam kifizetni a gyászruhámat s a temetési költségeket.
Itt megpihent a leány, mintha még egyszer végiggondolna azokon, amik vele ama három szörnyű nap alatt történtek.
Azután összeszedte lelkierejét, és tovább beszélt.
- Ez a derék férfiú azonban még valami mást is adott át, amiről azt mondá, hogy ez az atyám pénzszekrényében találtatva, mint engemet illető magántulajdon, nekem rögtön kiadatni rendeltetett. Egy életbiztosítási bárcát. Azt mondta, hogy azt jól megőrizzem mert ez a jövendő sorsomat biztosítja. Tanácsolá, hogy legjobb lesz, ha rögtön megnevezek valakit - ismerőseim, rokonaim közül, akit a gyámhatóság törvényes gondnokommá tegyen. Ismerősök? Rokonok? Hol keressem őket? - Bocsánat! Még egyet elfeledtem. A karikatúraalbumaimat is kiszolgáltatták. Hát hisz abban mind együtt vannak. Válogathatok közülük. Ott a képeik. A majmot? Az elefántot? Vagy a tigrist? - Ekkor jutott eszembe, hogy hiszen van egy ismerősöm, akinek a gúnyképe nem került a gyűjteménybe; aki nekem azt előre megjósolta, hogy én őt nem fogom oda rajzolni. Önnek a nevét mondtam ki. A jeles férfiú azt felelte rá, hogy ennél okosabb választást nem is tehettem volna, s tanácsolá, hogy amint ön a kinevezést elfogadja, azonnal siessek fel önhöz, s mutassam meg azt a polizze-ot önnek, s hagyjam itten. Íme, átadom.
Godiva az oldalán függő kis bőrtárcából kivette a biztosítási kötvényt, s átnyújtá Lándorynak.
- Ön ismerős e kötvény tartalmával? - kérdé Godivától Lándory, miután átolvasta azt.
- Nem értek hozzá; de Stauner úr megmagyarázta a főbb ismernivalókat. E kömény szerint egy elsőrendű nagy biztosítótársulattól huszonnégy éves koromban kétszázezer ezüstforintot kell kapnom.
- Ön azonban most még csak húszéves.
- Igen. És eszerint most már csak két dolog között van választásom. Az egyik: sztornírozni az egész biztosítást. Stauner úr azt nekem igen jól megmagyarázta. A biztosítótársaság a kötvényemet a határidő letelte előtt is visszaváltja, a biztosított összeg egyharmadában. Ha akarom, most rögtön kaphatok érte hatvanhatezer-hatszázhatvanyolc forintot és egy húszast ezüstben. - Ez eddig Stauner úr véleménye. Ami ezután következik, az a magamé. - Én tehát választhatok két dolog között. - Az egyik: felvenni a váltságdíj összegét, s elmenni vele valahová, ahol nem ismernek, s ahol majd nagyhamar megismernek, s ott élni őrjöngő vigasság között, mint illik olyan némberhez, akinek nincs joga azt kívánni, hogy becsüljék. S ha ez a pénz elfogy, majd gondoskodik másról - az, aki a mezők (és a boulevard-ok) liliomait ruházza!... Ön lesüti a szemeit? Ön elpirul helyettem: - jön a másik választás.
Bertalan ezalatt csendesen felállt, s karjait összefonva nézett le az ülve beszélő leányra. Talán azért kellett a szempilláit lesüllyesztenie.
- A másik alternatíva pedig ez - folytatá Godiva. - A biztosítási kötvény szerint az egész kétszázezer ezüstforintnyi összeg esedékessé lesz, ha én hamarább meghalok. S ebben az esetben az összeg az én természetes örökösömre száll át. Az én természetes örökösöm az atyám csődtömege. - Fedezi ez az összeg azt a követelést, ami az atyám becsületét eltakarja?
Ennél a kérdésnél a leány is fölkelt a helyéről, s olyan közel lépett Bertalanhoz, hogy szavainak forró lehelete annak az arcát égeté.
- Mire gondol ön? - kiálta rá Bertalan, megkapva a leány karját, mint ahogy visszarántanak egy meredély párkányáról alátekintőt.
A leány hideg nyugalommal felelt.
- Ne féltsen ön semmi meggondolatlan lépéstől. Én azt is megtanultam a biztosítási kötvényből, hogy az egész összeg elvész, ha a biztosított öngyilkossá lesz.
- Hát akkor minek volt az a kérdés?
- Hm. - Különös dolog! - Az én koromban levő leányoknál olyan könnyen megy az. Nem kell azért a negyedik emeletről leugrani. Elég a negyedik emeletre felszaladgálni. Nem kellenek ahhoz szublimátok, nem kell a nagy Duna árja; egy pohár hideg víz is oda vezet.
- Én megtiltom önnek ezt a gondolatot! - szólt nyers hangon Bertalan, erőszakosan átszorítva a leány kézcsuklóját.
- Hogyan? Ön megtiltja nekem még a gondolatot is a halálra. Hát van önnek hatalma énelőttem becsukni a túlvilág ajtaját?
- Van! És én megakadályozom önt abban, hogy arra gondoljon. Üljön le, és hallgassa csendesen, amit mondok.
A leány dacosan veté hátra a fejét, és nem ült le.
- Hát jól van. Maradjon állva! Csak egy szót mondok önnek. ,,Még most" egyetlen ,,bűn" vádja sem terheli az ön atyjának a lelkét odafenn, az ő örök bírája előtt.
- Tudom.
- Ne szóljon közbe! Ön azt nem tudja. Ön azt hiszi, hogy egy biztosítótársaságot megcsalni nem bűn? Tán annak a pénztára a ,,cassa nemonis", amibe orzó kézzel bele szabad nyúlni? Hisz annak vagyona becsületes úton gyűlt, s az is árvák és özvegyek örökét képezi. Ön meggondolt csalással akarja letörülni a homályt az apja nevéről, amit még eddig arra csak a balszerencse vetett!
- Uram! - hebegé a leány megrendülve; s szemei bámulva meredtek a vele parancsolónak megigéző szemeibe.
- Még most az a tett, ami önnek az atyját egy más életbe vezette át, csak félig bűn, a másik fele erény. Ön ki akarja azt egészíteni, hogy egészen bűn legyen?
- Mit mond ön?
- Azt, hogy én nem hiszem, hogy Traumhold bankárt az inasa gyilkolta meg.
A leány e szóknál, nyitva maradt ajkakkal, elforduló szemekkel rogyott egyszerre térdre, igézője lábaihoz, s megragadta annak a kezét, először a csókjaival, azután a könnyeivel árasztotta azt el.
Sírni megtanította már ez az ember.
Nagy nehezen tudott szavához jutni a zokogástól.
- Hát önnek ,,is" van hite emberi becsületességben? - Hát ön is megtalálta azt a gondolatot, amit én csak félve rebesgettem? Én! Én és a végtelen szeretet volt az oka, hogy ez a rémtett megtörtént.
- Beszéljünk nyugodtan. Üljön le szépen.
- Nem. Nem. Jól van így. Imádkozom. Vezeklem. Gyónok. Hadd maradjak így. Csak egy szót még. Hát ön azt hiszi, hogy az az ember, aki önmagát e rémtettel vádolja, egy mesés önfeláldozást követett el?
- Kisasszony! Én vizsgálóbíró vagyok. Engem nem kérdeznek ki. És ebben az erőszakolt komolyságban annyi önkéntelen humor volt, hogy a leánynak a szemeiben, a könnyeken keresztül megjelent - az első mosoly!
- Parancsoljon velem. Engedelmeskedni fogok!
- Ön egykor azt kívánta tőlem, hogy ismertessem meg a saját jellemrajzával. Én akkor azt mondtam: mélyen érző, mélabús kedély, erős akarat. Unja a nagy jólétet, bosszantja az örök hízelkedés. Vágyik a balsorsot megismerni, amely küzdelmet ád, s kíváncsi rá, ha egyszer ezek a mosolyfinta arcok rögtön csúfondáros torzképekké válnának körülötte, és azt kiáltanák mind: mért nem sírsz hát? Hát az most mind előtte áll. Hajdani ismerősei meg is követelik, hogy a véletlen összetalálkozásnál agyonsírja magát; ha nem teszi, megneheztelnek érte.
- Mért nem vagyok férfi?
- Van valami, ami a nem-különbséget elenyészti. A genie. Kegyednek határozott tehetsége van a rajzoláshoz.
- Ön kezdi el a hízelkedést?
- Semmi hízelkedést sem mondtam. Csak tehetségről beszéltem, ami még magában egy nagybecsű semmi. Sok tehetségből lett már himpellér, kontár. Ön még nem tud semmit. De ha mívelni fogja azt a tehetséget alapos tanulmánnyal, amit a természettől kapott, ebben egy életfeladatot fog feltalálni.
- Irtózom a női piktoroktól.
- Nem azoknak a falanxát akarom én, hogy ön is szaporítsa, akik kövér hentesnéket arcképeznek, s minden műtárlaton megdöbbentik a közönséget egy-egy lehetetlen kompozícióval, melynek aztán mecénást kell keresni, aki a falról eltávolítja. Az ön tehetsége önálló, független démoni tulajdon: az emberi indulatok, szenvedélyek, gyarlóságok eltalálása. Önből arcképfestő nem lenne soha, mert azt nem köszönné meg senki. Önnek tanulni azoktól a nagy mesterektől, akik ezt a nemet tökélyre emelték. Ebben fog ön találni foglalkozást, időjártával biztos kenyeret, és ami legfőbb: nevet.
- Új nevet?
- Igen. A Traumhold névnek - egy ideig - szomorú hangzása fog lenni. Az albumában ezzel a névvel láttam önt szerepelni: ,,Schalkaug".
- Igen. Azt választottam tréfából.
- Hát most viselje komolyan. Ön el fog menni Münchenbe.
Ott vannak jó barátaim az akadémiai tanárok között. Azokhoz fogom önt ajánlani. Úgy fognak önnel bánni, mint testvérek. Szigorúak lesznek; és azt vegye tőlük jó néven. Egy fejbólintás azoknál már az elismerés netovábbja. sohasem fog tőlük egy szót is hallani, ami csak megközelítőleg is hasonlítana a bókhoz. Azután dolgozni fog ön, mint egy napszámos; amilyen hosszú csak a nap. Olvasni is kell mindent, ami a művészet történetére vonatkozik. Egy új nagy világ fog ön előtt kitárulni, ahol csupa lángelmék laknak. Egy külön világtörténet, amelynek múltja elhomályosítja a királyok és hadvezérek történetét. S a jelenje is fenséges ennek a külön világnak. Nincs összetartóbb, hívebb, önfeláldozóbb népe a földnek, mint a festőművészeké. A szobrászok már hidegebbek, elzártabbak. De a festőknél elenyészik minden, ami válaszfalt képez a világon, ott nem ismernek különbséget fajok között, együtt fogja ön találni a lengyelt az orosszal, a franciát a némettel, disputálnak mindig, de csak a művészetről; de össze nem vesznek soha. Ott egyenrangú a nő a férfival; sőt ami képtelenség, még a nagy művész is a kis művésszel.
Godivának a szemei kezdettek szokatlan fényben ragyogni.
- Ott majd ,,akt"-okat is fog ön rajzolni. Ez az első hallásra összeborzongatja, ugye? Pedig aki embert akar rajzolni, annak ismerni kell az embert. Ezt itthon nők nem tanulhatják. Mit mondanának hozzá a szent Bécsben, ha egy művésznő élő szobrokat rajzolna le? A vén István-torony is megcsóválná a fejét. Münchenben ezt rendes dolognak tartják. Egész néposztály abból él, hogy aktot áll. - És aztán meg fog ön még valamit ismerni, amiről soha fogalma nem volt. A koplalást. - De milyen humorral tudják azt a festők élvezni. - Egy knackwurst, amit két szobatárs egymással megoszt; egypár burgonya, amint a vaskályhán megsütöttek, de aztán az az aranyos jókedv hozzá! Belsazar lakomája szegénység amellett. Vendégséget csapnak, de kevés a gulyáshús, és sok a vendég, felszaporítják hát paprikával, hogy a vendégeknek a szája lángot vet tőle, és így aztán kifutja a lakoma. A derült kedélytől nektárrá változik maga a tiszta víz is.
- Én tudok rántott levest főzni! - dicsekedék Godiva ennél a témánál, s valami gyönge mosolyforma ismét derengett az arcán.
- No, erre legtöbb szükség lesz a művészi pálya kezdetén. Később aztán, majd ha egy pár sikerült rajz kerül ki az ön keze alól, annak a számára szerzünk rendes vevőt. Nem magas műbarátokat; - fakó kiadókat, akik nagyon szerény igények szerint díjaznak, de nem kell nekik azt mondani rá, hogy ,,kérem" vagy ,,köszönöm". Később majd ők fognak kérni, ha egyszer a Schalkaug név híre emelkedik. Akkor aztán terjeszkedünk. - Nos, hát elfogadja ön az én tervemet?
Godiva sietett a kezét nyújtani.
- Akkor hát térjünk át a dolog prózájára. Önnek természetesen pénze nincs?
- Amit az öltönyeim eladásából bevettem, azt mind elköltöttem a temetésre.
- Ajándékot pedig ön senkitől se nem várhat, se el nem fogadhat. Megálljunk csak, hátha találok valamit. A Péternél elkobzott értékek között találtatott egy ezüst szelence, amiben pénz csörög. Ennek címpajzsára ez a név van vésve: ,,Godiva" és egy évszám ,,1848".
- Ez az én születésem éve. A perselyt a bankigazgató keresztapámtól kaptam, aki azóta minden évfordulónál tett bele egy aranykoronát.
- Milyen szerencse, hogy azt is elrabolta a Péter, mert ha otthagyja, azt is ottrekeszti az osztrák rendőrség. Így azonban az én kezembe kerülve, azt, mint önnek magántulajdonát, a saját felelősségemre kiadhatom.
Lándory előkereste a szekrényéből a mondott perselykét.
- Igen. Ez az. Jól ismerem - mondá Godiva.
- Eszerint ebben kell lenni húsz koronának. Ott a kulcs a persely füléhez kötve, nyissa ki.
Godiva felnyitá a perselyt, s kiönté ölébe annak a tartalmát.
Csakugyan húsz korona volt benne. Születésnapi ajándékok.
Godivának két nagy könnycsepp hullott a szeméből az aranyakra.
Utolsó vagyona volt az! Megannyi emlék. Vigasság napjainak emléke egytől egyig.
Lándory elfordult tőle, hogy a börzeárfolyam lajstromában keressen valamit.
- A koronának az ára most tizenhat és fél forint. Itt váltsa ön be; mert az szokatlan pénzfaj: Münchenben nem ismerik. A magyar leszámítoló banknál váltsa ön be, ott legkevesebbet vonnak le belőle. A perselyt tartsa meg emlékül.
- Úgy teszek.
- Eszerint lesz most önnek háromszázhuszonnyolc forintja. Huszonnyolcba fog kerülni az utazás Münchenig. Az egyedül utazáshoz hozzá kell önnek szokni. Önt nem fogja megsérteni senki.
- Már hozzákezdtem.
- Marad azután még háromszáz forintja.
- Az nekem igen soká fog tartani.
- Azzal ne áltassa magát. Azt elhiszem, hogy ön képes lesz a legszigorúbb nélkülözéseket elvállalni, de vannak múlhatatlan kiadások. Szállást nem fogadhat se messze a város központjátul, se a negyedik emeleten, mert oda a tanárja el nem jár. Atelier-t is kell tartania, mégpedig a legalkalmasabbat. Azonkívül modelleket is kell fizetnie. Az a háromszáz forint a legfeszesebb számítás szerint alig fog önnek tovább tartani, mint az esztendő végeig. Addig kell önnek valamit szerezni.
- Képzeletem sincs róla, mi úton?
- Szeret ön kisgyermekeket rajzolni?
- Az kedvenc mulatságom.
- No, hát csináljon ilyen rajzokat, s küldje el nekem. Én majd találok itten valami jámbor poétát, aki önnek szöveget ír hozzá, s aztán majd akad kiadó elég, aki azt megvásárolja. Ez a legkapósabb munka.
Godiva lehajtotta a fejét, s amellett félig zárt szempillái alól olyan szomorú érzékenységgel nézett fel Lándory arcára, hogy az könnyen kiolvashatta e tekintetből a leány gondolatát.
,,Te magad fogsz lenni az a poéta, te magad fogsz lenni az a kiadó!"
- Jól van. Megrajzolom.
- Tehát a viszontlátásig - Schalkaug kisasszony!
Godiva még egy szót mondott Bertalannak az elválás pillanatában, két kezével megszorítva annak a kezét.
- Védelmezze ön meg az apám becsületét!









Jókai Mór: A lélekidomár


A karácsonyfa alatt
A karácsonyest is elérkezett, a gyermekek örömünnepe. Sok vágy, öröm, kedves meglepetés éri az embert az életben; de azzal az áldott izgalommal egy sem ér föl, amit gyermekkorunkban a Jézuska jövetele hozott.
Godiva földszinti szállást kapott Münchenben, ahol a festőszoba mellett mindjárt egy hálókamrácska is volt, amiben alhatott, nem kellett hosszú utat tennie hazulról az atelier-ig. Festői célból igen alkalmas hely volt. Nagy ablak, keresztfa nélkül, mely kertre nyílt, és északnak fordulva jó világítást adott; hanem lakályosság szempontjából annál rosszabb. A földszintes szoba falai nyirkosak, padlata hideg, s a nagy ablak miatt a szoba, amint a vaskályhában kialudt a tűz, egyszerre jégveremmé lett. Annálfogva a falakat meg a padlót mind pokrócokkal kellett betakarni, s az ablak rámáját ruggyanta csövekkel leszorítani.
Godiva otthon töltötte a karácsonyestét. Ismeretségeket nem keresett még. Tanárának a neje ugyan meghívta magához; de ő valami ürügyet keresett, hogy ne fogadja el a meghívást.
Gyalog a nagy hóban elegáns társaságba menni nem lehet; s a droschke sokba kerül. - A pénzzel pedig nagyon gazdálkodni kell, mert fogytán jár. Eleinte nagyon könnyen költöttek; sokat kellett beszerezni: festékeket, festőállványt, pódiumot, fűtőszereket, lámpást, teafőzőt, spanyolfalat, tükröt, tányért, evőeszközt, vizeskancsót és egy becsületes karosszéket, amiben meg lehet pihenni a munka után. Az ember csak akkor tudja meg, mikor megpróbálta, hogy milyen nagy luxussal jár a szegénység.
A házmester szolgálta ki mérsékelt havidíjért; de fűteni és a ruháit kitisztogatni meg edényt elmosogatni, bizony magának kellett.
Még így is sok pénz fogyott el, pedig a legolcsóbb kocsmából hordatta az ételt; este csak teázott. S ha egyszer egy jó napot akart magának csinálni, akkor rántott levest főzött, habart tésztával, amit úgy hínak nálunk, hogy ,,koldus leves". Nagyon jó az!
Karácsony estére valami extra készült. Pirítós kenyér, parizerrel. Otthon biz ezt a favágók eszik. De ha azoknak jólesik!
Vendége is volt hozzá. A kedvenc modellje. A házmester négyesztendős leánya, a kis Rieke, aki az ő rajzaihoz pozírozni szokott, naponkint tíz pfenningért.
Godiva a kisgyermek örömére karácsonyfát is csinált: az is eredeti gondolat volt. Egy lombos fenyőfa a tél mezején, ágai tépett vattával beborítva, mintha hó nyomná le, s azokról üveggyöngyökből jégcsapok csüggnek alá; lefesteni való csendélet. - A kis Riekét természetesen jobban érdeklik a cukorangyalkák és az ezüstfonálon csüggő datolyák. Egyre azt kérdi, hogy mikor lesz szabad azokat a fáról leszedni. Addig is meg kell elégednie azzal a piros haraszfejkötővel, amit a Jézuska hozott neki.
Godiva elmélázva ül a karácsonyfa előtt. Viaszgyertyácskák helyett az egyetlen petróleumlámpa vet arra világosságot, de az is festői ötlettel - hótakarta gunyhónak dekorálva.
Végiggondol azon a húsz karácsonyfán, amit életében látott. Elkezdve a másodikon (az elsőre nem emlékezett), amikor egy jóságos anyai arc szorítá az övét magához. Még most is emlékezik arra, hogy az ő arca hideg volt, az anyjáé pedig forró.
És a legutolsó karácsonyfa. A tavalyi!
Húsz villanylámpácska világította meg. Bámulva mosolygó arcok állták körül. Csillogó ékszerek, elmés meglepetések, ritkaságok körüle halmozva. Egy arany remontoir óra is volt az egyik ágon, amelyiknek a cédulájára ,,Péter" neve volt felírva. Hogy sírt az örömtől az öreg fickó, mikor azt átadták neki!
Selyemruhák suhogása suttogott körül. Dicsérő, hízelgő, magasztaló szavak. Epedő, sóvárgó, hódoló pillantások cikáztak. Ylangylang parfümillat terjengett. Aztán szétnyílt az étterem szárnyajtaja:
,,Madame est servie."
Igenis! A házmester meghozta papírba takarva a négy szelet parizer-hurkát meg a két darab rozskenyeret.
- No, kicsikém, hát mármost pirítsuk meg a kenyeret.
Godiva odaszökött a kályhához, kinyitva annak az ajtaját, s a parázsnál elkezdte megpirítani a hosszú nyelű villára szúrt kenyérszeletet.
- Egy úr kérdezősködik Schalkaug kisasszony után odakinn mondá a házmester.
- Valamilyen művész?
- Nem. Igen tisztességes ember; - macskaprémes bundája van.
- Hát bejöhet; csak vendég ne legyen: mert nincs több két tányérunknál.
A házmester bebocsátotta az idegen urat.
Godiva majd kiejtette a láttára a kezéből a kenyérszeletet vasvillástul.
Lándory volt - a Jézuska küldöttje...
- Ah! Lándory úr! - kiálta fel meglepetten, felszökve térdeiről, s aztán az első gondja az volt, hogy egy félig kész női aktképet, mely a falnak volt támasztva, hirtelen a fal felé fordítson. - Hát hogy kerül ön ide?
Azzal eléje sietett, kezet szorítani vele.
- Párizsba van utam. Rosszul választottam a vonatot. Itt tudtam meg, hogy az este kilenckor érkezők csak éjfél után két órakor mehetnek tovább Strasbourg felé. Azt gondoltam, hogy ezalatt felkeresem önt, s itt töltök egypár órát.
- Hanem akkor ön nagyon szűken fog kijönni; mert nekünk igen sovány vacsoránk lesz, s máris ketten vagyunk hozzá.
- Óh, annyira meggondolatlan nem vagyok. A pályafő restauratiójában összeszedtem a táskámba, ami csak kapható volt; ma nagy lakomát fogunk csapni.
S azzal kinyitva a táskáját, egyenkint lámpafényre hozá a sok drágaságot, amely a bajor főváros büszkeségét képezi: a füstölt libamellet, a pompás weiszwurstot; töredékét egy baumkuchennek; gorgonzolát; bécsi Kaisersemmelt, narancsokat, sőt még egy palack ,,mussierender Sektet" is. Azok mind helyet foglaltak a behavazott kunyhó előtt.
A kis Rieke tapsolt örömében.
- Ez lesz aztán a karácsony!
- No, az nagyon szép öntől, hogy így megemlékezett rólam monda Godiva, lesegítve Bertalanról az úti felöltőjét. - Üljön le ide a karszékbe.
Még azonkívül volt két szék a szobában. Az egyik a művész, a másik a modell számára.
Godiva már most abbahagyta a kenyérpirítást, s hozzálátott inkább a felterítéshez, ami nagy körültekintést igényelt, mert csak egy asztal volt, s azon állt a karácsonyfa: azt pedig megbolygatni nem lehet, mert a vatta-hó mind lehull róla.
- Hagyja csak, kisasszony. A művészek kezükből is tudnak enni.
- Kivált, ha van mit. De nagy hiba a karácsonytól, hogy december 25-ikére esik. Ön bizonyosan hallotta azt a diákbonmot-t, mikor a tanár azt kérdezte a stúdiótól: ,,Mikor vannak a legrövidebb napok?" ,,Rendesen a hónap végén". - Lássa ön: már egészen ,,étudiante" lettem.
- Annak örülök. Sejtem, hogy önnél is rövidülnek a napok.
- Nagyon.
- Egyrészt azért is jöttem ide. Ezt ugyan elvégezhettem volna levél útján is; de most egy útban ezen is átesünk. Hát a ,,Kis emberek"-re kaptam már kiadót.
- Ah! - Godiva kétkedve tekinte rá. Bertalan elérté a kétkedő tekintetet.
- Nagyon megtetszettek neki a képek is, meg a szöveg is, amit ön maga írt. Kész szerződést adott át, amit önnek alá kell írni: ha elfogadja.
- Ha elfogadom-e?
- Az első kiadásért ád ötszáz forintot; s azután minden újabb kiadásért háromszázötvenet.
Godiva nem akart hinni a mondottaknak, gépiesen ismételte a hallott szavakat.
Bertalan eléje tette a szerződést.
Csakugyan élő szemeivel olvashatá Godiva, hogy az egy valóságos komoly egyezség, egy kiadó meg egy szerző között. Nem tréfa.
- No, hát aláírja? Van írószere? Festőknek nem szokott kalamárisuk lenni.
- Az önhöz írott leveleimből tudhatja ön, hogy nekem van. Hanem a kis hálókamrámban áll.
- Hát halasszuk az írást a vacsora utánra. Melyiken kezdjük?
- Hát a teán. Már meggyújtottam a spirituszt.
- Vigyázzon, hogy meg ne gyújtsa magát a spiritusszal. Bertalan addig felnyitotta a sectes palackot, s a habzó édes borral teletöltött három poharat. Úgy tett, mintha nem venné észre, hogy a kis Rieke leszürcsöli a maga poharáról a túlömlő habot.
- Az első kiadásnak a tiszteletdíját már át is adta nekem a kiadó - beszélt csak amúgy félvállról odavetve Lándory, s aközben tanulmányozta Godiva arcvonásait.
A szemöldökei összehúzódtak a lánynak, s a szemei kerekre felnyíltak.
(Ez most azt gondolja, hogy az egész kiadói szerződés csak egy kegyes mese, s az az ötszáz forint tisztességes ürügybe burkolt ajándék.)
Lándory elővette a tárcáját, s kivette belőle az ötszáz forintot.
- A szerződésben egyúttal ez is nyugtatványozva lesz.
- Én úgy értettem a szerződésből - mondá a leány büszkén és gyanakodóan -, hogy a tiszteletdíjat a kiadó akkor fizeti, amikor a munka megjelent.
- Hát hiszen már megjelent; azt is elhoztam - mondá Lándory, s ekkor meg az oldalzsebéből húzott ki valamit. Az egy szépen bekötött füzet volt.
- Ah! - kiálta fel Godiva a meglepetés sikoltó hangján. Ezt bizonyára nem lehet rossz néven venni egy kezdő szerzőnek, aki a legelső munkáját nyomtatásban megjelenni látja. Olyan nagy volt a megzavarodása, hogy a teafőzőt a kezéből az ablak hídjára dobta, s ezáltal az égő spiritusz elől a keblére loccsant.
Jó szerencse, hogy Lándory észrevette a veszélyt, hirtelen odaugrott, s a tenyerével rögtön elnyomkodta a tüzet a leány keblén. Egy kicsit megégette a tenyerét; de azért - nem lehetett panasza.
- Mondtam, ugye, hogy vigyázzon azzal a spiritusszal!
Godiva zavarban volt, és elpirulva: az a mysteriosus kis könyv jó volt azt elpalástolni; a kezébe kapta, s felnyitá kíváncsian.
Díszes kis gyémántkiadás volt, olifant papíron; a képek az Angerer-féle cinkográfiával, a szöveg Elzevir-betűkkel. Maga is nagyon meg volt a kiállítással elégedve.
Tehát mégis igaz. Ez az ember nem csal. Még jótettképpen sem követ el csalást.
- De ön igazán rossz ember - duzzogott Godiva Bertalanra. Kezdi a ,,geräucherte Gänsebruston", s utoljára hagyja ezt, ami a fődolog.
Nem bírta elrejteni az örömét. Mi a hadvezérek diadala a hadi troféumok láttára ehhez az elégtételhez képest?
- Hát hiszen én is tudom, mi a hatáskiszámítás.
Most azután végig kellett lapozni az egész munkácskát, s egyenkint megjegyzéseket tenni a reprodukált képekre. ,,Ez sikerült! No, ez jobban is üthetett volna ki."
- Kár, hogy a szövegét nem értem. Ki fordította magyarra?
- Én magam. De van rá kilátás, hogy németül is meg fog jelenni. Egy bécsi kiadó már ajánlatot tett. Hanem ő egyszer mindenkorra ajánlkozik a mű tulajdonjogát megszerezni, nem kiadásszámra. Erre azonban nem válaszolhattam az ön meghatalmazása nélkül. Ezer forintot kínál.
- El kell fogadni! - kapott rajta Godiva. De rögtön elkomolyult megint.
Bertalan ismét leolvasta az arcáról azt a gyanakvó sejtelmet.
- Azt mondanám kegyednek, hogy tegye magát saját részéről egyenes összeköttetésbe a bécsi kiadóval ezen alku miatt, ha nagyon erős okom nem volna továbbra is az ,,ehrlicher Makler" szerepét játszani.
Godiva arcán ismét bizalom derengett.
- Azonban ez a mi beszélgetésünk a kis Riekét nem látszik érdekelni, talán elébb a jobbik részén kezdenénk. Ugye, Rieke, a füstölt libamell csak jobb, mint a képeskönyv?
- Ez az úr jól mondja.
Godiva tehát hozzáfogott a háziasszonyi tiszthez, felszeletelte a körömfaladékokat, legelőször a kisleánynak adott mindenből, aztán maga is hozzálátott. Még a borból is ivott. - Ez ugyan nem a Mumm grand vinje, mint a tavalyi; de talán jobban ízlett.
Amit Bertalan a falatozás közben beszélt, az ismét csak fokozta a derült hangulatot.
- Hát most elmondom önnek, hogy miért nem ajánlom én az egyenes összeköttetést a bécsi kiadóval. Ez a derék úr maga ott járt nálam, amint ezt a könyvet megkapta tőlem, az ajánlatával. Mondta, hogy ő nagyon jól tudja, mi rejtőzik a Schalkaug álnév alatt: aki a ,,Kis emberek"-et szerzette. De ő annál még egy sokkal jobb vállalatot tudna. Ő ismeri az ön ,,albumait". Ha azokból lehetne egy füzetet kiadni pendant-ul a ,,Kis emberek"-hez, e cím alatt ,,Nagy gyerekek", annak lenne ám még nagy kelete! - Én erre azt feleltem neki, hogy ebben a tárgyban magam nem határozhatok. A két művet kapcsolatba hozni semmi esetre nem tanácsolnám: a ,,Kis emberek" a naiv, kedélyes közönség számára vannak teremtve, a ,,Nagy gyerekek" pedig a pikáns szatirikus genre publikumára számítanak. Egyébként is az albumok nincsenek az én kezem közt. Ez azonban nem maradt ennyibe. A bécsi lapok, melyek az ön ,,Kis emberei"-ről mind igen kedvező bírálatokat hoztak, egyúttal kibeszélték, hogy készülőben van ugyanazon álnevű szerzőtől, akinek egyéniségét mind egykori szeretetreméltósága, mind későbbi balsorsa miatt a bécsi high life igen jól ismeri, egy még sokkal érdekesebb munka a ,,Nagy gyerekek"-ről, melyben igen sok nagy szereplő alakját fogjuk megismerni. No, iszen, megindult erre minden oldalról a nagy ,,tintamarre". - Az ön hajdani tisztelői holtra vannak ijedve, hogy ki fog közülük a karikatur-gyűjteményben megjelenni? Én kaptam a tárgyban legalább ötven levelet, amelyben sürgősen interpellálnak, hogy van-e tudomásom e merényletről: szándékozom-e azt megakadályozni; akad olyan derék ember is, aki ,,Erpressungsversuchot" emleget. És mind valamennyi önnek az adressét kéri tőlem.
- Felelt ön nekik?
- Igen. A következő sorokat, amiket hektográf útján sokszorozva küldték meg valamennyinek: ,,Uram (vagy asszonyom)! Gyámleányom bizonyosan (azt aláhúzva) megírta önnek tartózkodása helyét: tessék a levelét előkeresni, és megtudni belőle a lakását. Alászolgája." Bizonyos vagyok felőle, hogy mind valamennyien felbontatlanul dobták a kandallóba azt a levelet, amelynek a címén az ön keze írását megismerték. Ugye, nem kapott tőlük levelet?
- Egytől sem.
- Hát csak hadd kalimpázzanak.
Ez mulatságos fölfedezés volt. Godiva arcán egy-egy percben át is villámlott valami derültség, de ez még nem volt nevetés, olyan volt az, mint mikor nyáron a hófehér felhőben villámlik. Még fehérebb lesz a felhő. Édes malícia, jóleső keserűség volt az arcán. Az is elmúlt rögtön. Valami más volt a lelke mélyén. Valami sötét gondolat, nagyobb a többinél.
Lándory azt is olvasta az arcból.
(- Ez mind szép, ez mind jó, de hát az, amit elválásunkkor, utolsó szóul mondtam hozzád: megtetted-e azt?)
Utoljára Godiva felállt az asztaltól, az útibőröndjéhez ment: (az volt a szekrény) kikeresett belőle három fényesen bekötött könyvet. A karikatur-albumok voltak. Odavitte őket Lándory elé.
- Tessék! Tegyen ön velük, amit akar.
Ez a dacoló tekintet, ez a keserű hang olyan mély bepillantást engedett a leány lelkébe. Ez végképp szakítani akar azzal a világgal, amely őt kitaszítá. Úgy be akarja csapni maga után azokat az ajtókat, amik odavezetnek, hogy ha még lehetne, se térhessen vissza oda többé.
- Magamhoz veszem őket - mondá Bertalan -, s azt fogom tenni velük, amit jónak látok. Én vagyok önnek a zsarnoka.
- De szabad választás útján.
A kis Riekét ezalatt elnyomta a buzgóság. Bóbiskolni kezdett. Lándory észrevette azt, s fölkelt a karszékből, odaültette a kislányt, ő maga ült annak a helyére, a kis gömbölyű modellszékre. A kisleány aztán a karácsonyfa cukorbáránykáját megkapva, azt a két kezébe szorítá, s a karszékben elaludt; álmában nagyokat nevetett. (Vajon mit beszéltek neki azok az angyalkák?)
- Most azonban azokat a megírni- és aláírnivalókat rendezzük el - mondá Lándory, a pompás lakoma befejeztével.
- Fogalmaznom is kell valamit? - kérdé Godiva.
- Igen. A meghatalmazást a bécsi kiadóval kötendő mindennemű egyezségre.
- Meg kell vallanom, hogy olyan ostoba vagyok, hogy egy hivatalos írást el se tudok kezdeni.
- Nem is olyan könnyű az, mint verseket írni. Majd én diktálni fogom önnek.
- Akkor át kell mennünk a kis kamrába; ott vannak az írószereim.
Azzal gyertyát gyújtott egy kis antik-utánzat tartóban, s maga elöl ment a hálószobába.
Akkora volt az csak éppen, hogy egy nyoszolya elfért benne. A nyoszolya előtt állt egy piciny kis asztal, azon voltak az írószerek és egy kitárt könyv. Aki írni akart az asztalon, annak az ágyat kellett pamlagul használni.
Godiva, elöl menve, sietett azt a kitárt könyvet becsapni, s a fali fülkébe, több könyv közé bedugni.
- Micsoda könyv volt az? - kérdé Bertalan. - Az én olvasmányom. Egy regény.
- Ejh! Godiva kisasszony. Hát előttem akar hazudni? Az egy nyelvtan volt.
- Ejnye, de gyors szemei vannak. Hát nyelvtan. Oroszul tanulok.
- Az sem igaz. Az egy magyar nyelvtan. Godiva arca lángvörös lett.
- No hát, ha meglátta, nem tagadom. Meg akartam önt lepni vele; ha egyszer, talán a nyáron, meglátogatom önt a falusi lakában.
- Tegye azt, Godiva kisasszony. Van egy áldott jó nővérem; az igen szívesen fogja önt látni.
- No hát, mondja ön a tollam alá, mit írjak?
Godiva leült az ágy szélére.
Bertalan lediktálta neki a meghatalmazást.
- És azután a pesti kiadó szerződését is írja alá. A pénzzel most már bőkezűbben bánhatik. Ne tagadjon meg magától semmit, ami szükséges. Most már nem kell önnek a megélhetés miatt aggódnia. Keresni fogják. Azonban tanuljon mentül többet, hogy tökéletesebbet alkothasson.
Godiva megköszönte szépen a jó tanácsot; de az mind hideg szó és hideg arc volt.
Visszatértek az atelier-be.
Bertalan megnézte az óráját. Fél tizenkettőre volt.
- Én nem tartok órát - mondá Godiva -; átellenben éppen a torony. Annak az órájáról mindig meghallom: mennyi az idő.
Így beszélnek a művészek, akinek az órája - német szón van. Lándory kászolódni kezdett.
- Mit csinálna ön még az indóházban? - szólt Godiva. - Maradjon még. Majd készítek puncsot!
Godivánál volt rumospalack. (Enélkül művész-atelier nem is képzelhető.) A vízfelforralásra most már Bertalan ügyelt fel.
A puncs elkészült, a narancsot belefacsarták. Godiva előhordta a tanulmányait, amiket idejövetele óta készített, Bertalan végignézegette azokat, megtéve műértőleg a maga észrevételeit és kívánságait. A kis Rieke ezalatt híven aludt a karszékben.
Egyszer aztán megkondult a harang az átelleni toronyban.
Itt az éjféli misének a készülője!
- No, most már itt az ideje, hogy a vasúthoz visszatérjek - mondá Lándory, prémes kabátját felöltve.
(Godiva csendes szemrehányással állt előtte, mintha azt mondaná:
,,Hát semmi egyéb mondanivalód sincs hozzám?"
Mikor aztán egészen útnak volt öltözve Lándory, akkor azt mondá nagy halkan:
- És még valamit kell önnek átadnom, Godiva kisasszony. Itt van az atyjának az ügyében hozott ítélete a törvényszéknek, mely szerint Traumhold bankár az ellene emelt bűnvádi kereset alól indokolás mellett - teljesen feloldatik, s a felperesek, a kárpótlás végett, polgári törvények szerinti eljárásra utasíttatnak.
E szókkal a hiteles másolatban kiadott ítéletet odatette Godiva kezébe.
Godiva ezeknél a szavaknál levágta magát a modellállványra, két összekulcsolt kezét a feje hátuljára szorítva, s elkezdett hangosan zokogni.
Bertalan odahajolt hozzá, engesztelve, kérlelve, hogy felemelje.
A hangos sírásra felébredt a kis Rieke.
Annak sem kellett több. Leugrott a karszékből, odarohant Lándoryhoz, megfogta az egyik kezével a szakállát, a másikkal, ökölbe fogva, elkezdte a hátát püfölni.
- Mit csináltál az én jó kisasszonyomnak! Te ,,Schzueinehund!" Hagysz neki mindjárt békét?
Bertalan nevetett. Megennivaló volt az a kis poronty, aki a maga apróságának érzetében egy óriásba belekötött. Utoljára Godivára is elhatott ez a derültség: ő csitította a bátor, kicsi védelmezőt, hogy nem tett semmi rosszat vele ez a bácsi; s hogy meggyőzze a kettőjük között levő jó egyetértésről, a látszat kedvéért még meg is csókolta Bertalan orcáját, mire aztán a kicsike felhagyott a szakállcibálással. Godiva végre, hogy egészen bebizonyítsa, mennyire jó kedve van, fogta a kis Riekét, s elkezdett vele az asztal körül cepperlpolkát táncolni, nevetve. Igazán nevetve! Lándory pedig tapsolt és kacagott.
Nagy merénylet! Münchenben! Éjfél után, egyfertály egyre! A házmester bejött, s elvitte a kis Riekét aludni.
Akkor aztán Lándory is búcsúzott. - Isten önnel. Sietek a vasúthoz.
- Várjon - szólt Godiva. - Én is önnel megyek. - Hová? - kérdé Bertalan elbámulva.
- Én? Bécsbe. - Minek?
Godiva elébb egy nagyot hallgatott. Azután a felmentő ítéletet a keblébe dugva, így szólt:
- Oda akarom tenni ezt az ítéletet, egy immortelle-koszorúba kötve, az apám sírjára.
- Már én megtettem azt - mondá Bertalan.
Godiva megdöbbenve nézett reá. Tekintete azt mondá:
,,Hát ki vagy te? Hogy a meg nem született gondolatot is kitalálod? Ember vagy-e te?"
Mindkét kezével megszorítá a férfi kezét. Érzé, hogy most már annak kezet csókolni nem lehet! - Az annak kevés!
- Már most hát ön is tegyen meg valamit az én kedvemért, Godiva - szólt Bertalan a baráti kézszorításnál.
- Mondja meg.
- Arra kérem, hogy költözzék ki ebből a hideg, nyirkos szállásból; mert ön itt mellbajt fog kapni. Gyógyíthatlanná váló mellbajt. Érti?
Godiva rábólintott a fejével. És magában gondolá: ,,Gyógyíthatlan mellbajt? Akkor itt maradok".
Lándory búcsúzott és továbbment.
       
No, de jó, hogy van Isten az égben, és van háziúr az emeleten. Reggel korán megkapta Godiva kisasszony a felmondást a háziúrtól. Az erényes férfiú nem tűrheti, hogy olyan kisasszony lakjék a házában, aki éjszaka ,,orgiákat" rendez az atelier-jében.









Jókai Mór: A lélekidomár


A világon kívül
Egyike volt a legboldogabb esztendőknek.
Egész Európában mély békesség: vállalkozási kedv, tevékeny üzleti szellem; az uralkodók között egyetértés. Minden égő kérdés ki van oltva: még azok a bizonyos ,,fekete pontok" sem látszanak az ég alján. S az általános boldogságban fürdött Magyarország is. Adott az Isten bő termést és külföldi vevőt is hozzá eleget. Voltak magas búzaárak. Paloták, vasutak - és fellegvárak épültek javában. - Mindenki meg volt elégedve. ,,Deák-párt" és ,,ellenzék" csak a plasztront ütögette egymáson. A pénzügyminiszternek nem volt deficitje.
A nagy rémper is be volt fejezve: a rabló-cimboraság kiirtva. Nem volt többé összeesküvő, sem futóbetyár az országban, ha volt: elhallgatott.
Lándory a bevégzett nehéz feladat után félrevonult a világból. Egy névtelen hadjáratnak babértalan hadvezére. Azt a nagy szolgálatot, amit ő tett, meg sem lehetett jutalmazni.
Nyár derekán a földbirtokosnak Magyarországon elég dolga van, ha komolyan akarja a gazdaságát vezetni. Korán reggel az aratóknál, egész nap a cséplőgépnél, este a vasúti állomásnál. Annak a búzának, ami tegnap még a lábán állt: egy hét múlva már a stettini piacon kell állni.
Egy ilyen alkonyodni nem akaró hosszú napon, mikor az elkésett vonatra várt Lándory az állomáson, az érkeztét ígérő gabonaüzér helyett egy ismerős hölgyarcot látott a vagonablakból kikandítani. - Godiva vala.
Odafutott eléje, hogy a vaskocsi lépcsőjén lesegítse.
A leány egy egészséges ,,adjon Isten jó napot" szóval üdvözlé őt magyarul, mikor Lándory két karjára támaszkodva a földre lehuppant.
- Kegyed megtartá a szavát.
- És itt maradok sokáig. Nagyon sokáig. Az egész iskolai szünidő alatt: egész a szüretig.
- Az nagyon jó lesz.
- Megtanulok az ön nénje mellett gazdasszonykodni.
- Azzal kénytelen is lesz, mert a néném kizárólag azzal foglalkozik. Ő is komolyan várt önre.
- Hogyan: komolyan?
- Hát úgy, hogy amint ön egy levelében megígérte, hogy meglátogat bennünket, azonnal hozzáfogott a német nyelvtanhoz. Ő meg németül tanul az ön kedvéért.
- Hát az ön nővére nem tud németül? Csak franciául?
- Nem tud biz az semmi más nyelven, csak magyarul.
- Hát az hogy lehet? Ön hét nyelven beszél.
- Mert én az egész világot beutaztam.
- És a nővére?
- Az meg nem volt soha a falunk határán kívül.
Ezen aztán nagyot bámult Godiva; s találgatta magában, hogy mi oka lehet annak? Talán púpos vagy himlőhelyes? Hogy úgy elzárkózott a világtól?
Lándory csak egy ,,sandlaufer"-en jött ki a vasúthoz. Maga hajtotta a lovakat. Godivának mellette kellett ülni.
A leány el volt ragadtatva a kocsizástól. A múlt nyár óta nem ült kocsin, s nem érezte a szabad mezők illatát.
- De hogyan fogjuk mi akkor egymást megérteni - kíváncsiskodék Godiva -, ha önnek a nénje csak annyit tud németül, mint én magyarul?
- Két leány bizonyára megérti egymást, ha semmit sem tud is egymás nyelvén.
(Tehát a néne még leány.)
- Aztán - folytatá Lándory - az meg a legkedvesebb mulatság, mikor két leány elkezd egymással olyan nyelveken értekezni, amiket akkor tanul. Micsoda gyönyörű sottise-okat mondanak egymásnak! S milyen jókat tudnak afölött nevetni.
(Tehát a néne szokott nevetni.)
- Azonban egy különös szívességre kérem önt - szólt Godiva, mikor már a falu közelébe értek, s meglátta egy oldalt eső park fái közül a kastély tetejét kiemelkedni. - Engedje meg ön, hogy mikor önhöz látogatók jönnek, amikor társaság lesz önnél, akkor én hadd maradhassak távol: valami félreeső szobában.
Az óhajtás igen természetes volt. ,,Traumhold bankár leánya" nem az a cím, amit emlegetni szabad idegenek előtt.
Godiva azonban más okot akart ennek a kívánságának adni.
- Lássa ön, én nem hoztam magammal többet két ruhánál. Mind a kettő fekete. Az egyik hétköznapi, a másik ünneplő. De ezen az utóbbin is van egy terra di Siena folt, ami nem akar belőle kimenni.
- Jól van. Lesz önnek egy kis atelier-je, ahol rajzolhat és pamacsolhat egész nap, s ejthet a ruháján még egy terra di Pozzuoli-pecsétet is; senki sem látja meg.
- De csak olyankor, mikor önnél vendégek, látogatók vannak.
- Igen. Mikor nálam látogatók, vendégek vannak.
S ehhez az ismételt mondáshoz olyan sajátszerű keserű mosoly futott át Lándory arcán.
Az út bekanyarult a jegenyesorral szegélyezett park-útba, s nemsokára berobogott a sandlaufer a kastély udvarára.
Kisszerű, de szilárd, ősi építmény volt az, vastag falakkal, kicsiny ablakokkal, elöl kettős feljárattal, melynek homlokzata közepén volt a széles pinceajtó.
A lépcső verandáján várta már az érkező kocsit Sarolta néni. (A nevét tudta már Godiva Lándory leveléből.)
Igen nagy volt a csalódása a látott alakban.
Ez nem volt sem púpos, sem ragyás, sem valami elhízott hájtömeg, amilyennek elképzelte, hanem egy igen finom alkatú, halavány, gyermeteg arcú teremtés; úgyhogy Lándory nem nénjének, hanem leányának mutathatta volna őt be.
Nem kellett őket egymásnak bemutatni. Amint Sarolta meglátta Godivát, már tudta, hogy ki az. Eléje futott, átölelte, megcsókolta: az viszont őt; aztán Godiva beszélt magyarul, Sarolta németül, s arra mindketten elkezdtek nevetni.
Lándory egymásra bízta őket: tudta, hogy mind a ketten jó kézben vannak; s maga sietett a cséplőgéphez, mely a majorlak udvarán a szabadban működött, két megrakott asztag között.
Csak a vacsorához került megint vissza.
Már akkor a két leány pertu volt egymással.
A vacsoránál nem győzték egymást magasztalni. Tehették bátran. Egyik sem értette, amit a másik beszél Lándoryhoz.
Annyit mind a ketten mégis meg tudtak már egymással értetni, hogy egyikük sem szereti a zajos társaságokat, a vendégeket és alkalmatlan látogatókat, s ennélfogva igen jól fogják magukat egymás körében találni olyankor, amikor idegen hangoktól zeng-bong a ház.
Lándory csendesen mosolygott hozzá.
Godiva már azt is megtudta, hogy Saroltának valami szívbaja van (patológiai értelemben). Ez a magyarázata annak, hogy sehová sem megy. Hiszen nem szabad neki vállfűzőt viselni.
Mikor aztán már egy hetet töltött Godiva Lándory házánál, anélkül, hogy egyszer is kénytelen lett volna a magányszobájában maradni, akkor ezt kérdezé tőle:
- De hát senki se jár önhöz látogatóba?
- Soha, senki.
- Hogy lehet az?
- Mint ahogy a hóhér házába nem szokott látogatóba menni senki.
- Ön csak nem áll a hóhérral egy rangban?
- Csak egy fokkal magasabban ugyanazon a lajtorján. Engem kerül minden ember.
- Önt kerülik? - kérdezé a leány elbámulva. - Én azt hittem, hogy önt ünneplik.
- Írásban és hivatalos alakban igen; de a társaságban senki sem örömest találkozik velem. A hivatalos küldetésemnek már vége; de azért senki sem felejti el, hogy évekig voltam az az ember, akinek az a kivételes hatalom volt a kezébe adva, hogy akinek e szót súgom a fülébe: ,,Kövess!", annak jönni kell velem oda, ahová én kívánom, és felelni a kérdéseimre. Magyarországon van egy gúny név, amire nincs is magyar szó: ,,Spicli" - kutyanév. Azt mindenki dicsérőleg elismeri rólam, hogy ,,nagy" vagyok, de csak ,,nagykutya". Ugyan ki látogatna meg engem?
Godiva valami kimondhatatlan fájdalom kifejezésével tekinte Bertalanra. - Elérté ő e néma beszédet.
- Ön azt gondolja e percben: ha ,,én" - Traumhold leánya, itt lehetek most a te házadnál, ugyan kinek van akkor oka ennek a küszöbét kerülni?
- Ön nem oka az én atyám halálának! - vágott bele a szavába hirtelen Godiva.
Bertalan nagyot sóhajtott.
- Ön kivételes lény, Godiva; - ezt én önnek a legelső találkozásunk órájában megmondtam. Nem ilyen arcokat láttam én már magam előtt megjelenni, mint az öné. Árva leányokat, fiatal asszonyokat, öreg anyákat, akik a lábaim előtt térden csúszkáltak, a földön fetrengtek, kezeiket imára kulcsolva emelték hozzám, jajgattak és dühöngtek, s utoljára megátkoztak. Nem rendítettek meg. Hanem mikor ön azt mondja: ,,Te nem vagy oka az én balsorsomnak: Nézd! Idehoztam a gyászruhámat, nem félek tőle, hogy kísértetet látsz bennem, valahányszor azt a fekete öltönyt meglátod": ez a szó áthat a lelkem fagyos kérgén. Mindazok között, akiket az én rettenetes kezem megölt, Traumhold arca egyedül az, aki megdöbbent, mikor felidézem.
- Ah! Ön nem ölt embert! - szólt, tiltó szót emelve Godiva, aki azt hitte, hogy az csak trópusi hasonlat.
- De öltem. Saját kezemmel is öltem. Bíró és hóhér voltam egy személyben. Egy hírhedett mesehős rablót, künn a pusztán, a buckák között. Ő lőtt énrám. Én őreá. Ő rosszul talált, én jobban. Meghalt.
- Hogy történt az? - kérdé Godiva természetes kíváncsisággal.
- Az nem önnek való mese. Nem mondtam el senkinek soha. Azt csak akkor mesélhetném el, ha egy hetérára akadnék, aki már mindent tud, s azt akarnám, hogy szeressen belém: tudja meg még azt is.
- Ez hát csak lovagias párbaj volt.
- Nem is ez kísért. Más, kegyetlenebb módja is van az emberölésnek. Van egy régi vár a Vág mentében, és egy másik régi várkastély a Szamos mellett. Ezt a két várat én töltöttem meg halottakkal. Halottakkal, akik minden reggel fölébrednek, mégsem élnek. Vannak közöttük, kik holtig el vannak temetve. És lehetnek közöttük, akik ártatlanul vannak eltemetve!
Godivának a vér fejébe szökött.
,,Én is tudok egy olyant", gondolá magában.
- Ki a csalhatatlan az emberek között? - fakadt ki keserűn Bertalan. - Volt egy eset a többek között, mely egész megnyugvásomat felháborította. Egy rendkívül bátor pandúrhadnagyomat, éjjel a házára törve, kegyetlenül meggyilkolták. A hadnagy fiatal, hajadon leánya tusára kelt a gyilkosokkal, az apját védelmezve, s beleharapott az egyiknek a karjába. Másnap elfogtak egy legényt, aki haragosa volt a hadnagynak. A leány felismerte benne az éjszakai gyilkost. A karján megtalálták a harapás okozta sebet. Minden körülmény ellene tanúskodott. Világosan rá lett bizonyítva a bűntény. Elítélték húszesztendei nehéz fogságra. És most néhány nap előtt előáll az igazi gyilkos, akit a lelkiismerete nem hagyott nyugodni, s bevallja az egész gyilkosságot, minden részleteivel. Az elítélt teljesen ártatlan volt; a harapást egy tivornyában kapta. Hányan lehetnek így? Akik hasztalan kiáltottak az Istenre és a magas egekre! Én, az ember, hidegvérrel vertem kezeikre a láncot. Néha úgy jön, hogy éjszaka felugorjam az ágyamból: egy rablóbandát szervezzek, rajtatörjek vele azon a két váron, kiszabadítsam a száz meg száz elítélt rabot, s azt mondjam nekik, fussatok szerteszét a világba! - Ezek - ezek gyakran meglátogatnak engem.
- És ön sem jár sehová a világba? - kérdezé Godiva.
- Mit keressek én a nagyvilági társaságokban? Olcsó, szerződéses magasztalásokat? Két ember összejön egymással, az egyik feldicséri a másiknak az érdemét, a másik cserébe az egyikét. Senki sem mond egymásnak igazat. Sem a szép asszony, sem a jó barát, sem az instans, sem a protektor. Mintha minden ember vallató bíró s minden ember vádlott volna egymással szemben. S ez nagyon jól van így; ahhoz a nagy mechanizmushoz, aminek emberi társadalom a neve, talált fel a bölcs gondviselés egy jóltevő olajat, ami nélkül a gép önmagát elpusztítaná. Ez az olaj a ,,hazudás". Ha az emberek a hazudáshoz nem értenének, a háború állandó volna a fegyveres hatalmak között, a férfiak minden utcán lőnék, vágnák egymást; férjek és feleségek viaskodása soha el nem csendesülne. Az áldott hazugság a béke életföltétele. S én ettől a jótéteménytől vagyok megfosztva. Úgy megszoktam az emberek szavai mögött az eltakart gondolatot olvasni, hogy nem tudom élvezni az emberi társaságot. A találgatás kifáraszt; a kitalálás lever. Valahányszor kénytelen vagyok vele, mert hisz nagy ünnepélyes estélyekre hivatalos vagyok, s elmaradni nem illik: mindig úgy jövök haza, mint aki minden vagyonát elvesztette a játékasztalnál, s még adósságokkal terhelte meg magát. - Csak itthon! Itt érzem magamat szabadon. A kutyám, mikor megnyalja a kezemet, tudom bizonyosan, hogy igazán, őszintén szeret.
- No, és a nővére! Ne legyen igaztalan.
- Hja! Azt nem számítom az emberi lények közé. Az egy angyal! Hanem azért az is megcsal, az is mindig hazudik.
- Mit mond ön?
- Nekem folyvást azt hazudja, hogy egészséges; régi baja enyhül, ritkábban jön elő, s nem olyan kínzó többé. Csak ámít vele. Én tudom jól, hogy ő nagyon szenved, s rettegek tőle, hogy majd egyszer egészen igaz lesz hozzám. De már azt nem fogja szóval megmondani.
Hogy mit értett ezalatt, azt két nagy könnycsepp magyarázta meg Bertalan szemében.
- Az Isten őrizzen meg attól bennünket - mondá Godiva e baljóslatra. Talán észre sem vette, hogy többesben beszélt.
- Már most kitalálta ön, hogy miért mosolyogtam én olyan különösen (akkor gyanakodva nézett reám), midőn azt a kikötését hallottam, hogy amikor nálam vendégsereg, zajos társaság lesz, akkor hadd vonuljon ön meg egy félreeső szobácskában. Mi itt a magunk urai vagyunk. Egyedül magunké! Kívül a világon. Robinson szigetén. Itt nem köt ki hajó soha. Csak azt kell mondani az átutazónak, hogy az ott Lándory kastélya! A lovai közé csördít, és vágtatva siet el a kapum előtt. Tőlünk senki nem remél, nem kíván semmit. Sem kérdezni -, sem mondanivalója nincs hozzánk senkinek.
- Egy ilyen hely az én eszményem - suttogá Godiva; hisz Bertalan úgyis olvas az arcokban, jobb kimondani előtte a gondolatot igazán. Hadd tudja meg, hogy mégis csak akad egy-egy ember a világon, aki tud ,,nem hazudni".
Egy forró délután a parkban uzsonnázott a két leány: aludttejet és szamócát. Volt egy kis filagória a hársak között, befuttatva virágzó bércsével. (Ugyanaz a clematis-faj, amely a badeni villa verandáját beárnyékozta; csakhogy ez vad: nem emlékezteti Godivát a ,,múltra".) Az előtt volt felterítve az asztal, kalotaszegi szövöttessel Nyírfagallyakból összetákolt székeken ültek a leányok: Bertalan egy levágott hársfának mohos törzsén. Egy megszokott somfabot volt a kezében, melynek a fogantyúja kampót képezett, a végin pedig volt egy kis ásó, amivel járás közben a mérges dudvát szokta kiirtani. A kerti lak mellett volt egy mesterséges sziklarakás, melyből idevezetett forrás vize csergedezett alá.
- Lát ön engemet ottan? - mondá Bertalan Godivának, ki nagy mulatságát találta abban, hogy az egyik fától a másikig vándorló hangyák közé kenyérmorzsákat hintegetett. Hogy vitte nagy igyekezve rögtön kettő-három az égből hullott zsákmányt!
- Hol? - kérdezé Godiva elbámulva.
- Az vagyok én ott, az a bogár - monda Bertalan, egy rovarra mutatva, mely alakjára hasonlít a hangyához, csakhogy tízszerte nagyobb és szárnya van. - Ez a rovarok világában a megtorló. Úgy híják, hogy ,,futrinka".
Ez a bogár éppen azzal foglalkozott, hogy egy magánál négyszerte nagyobb, csupasz hernyót, háttal lefelé fordítva, maga alá legyűrt, s aztán körös-körül szánkózott vele, sebesen, mintha csak valami ügyes korcsolyázó csinálná a jégpályán szeszélyes cikornyáit.
- Az a hernyó, melyet a futrinka kínoz, a bogárvilágban a legveszedelmesebb gonosztevő. Egyetlenegy képes egy szép fiatal csemetét megölni. Befúrja magát a kérge alá, onnan körül az egész kéreg alatt, utoljára az élőfa beléig: mire az elszárad. Ez a szárnyas rovar van aztán kiküldve ezt a rablót felkeresni, elfogni és megbüntetni. Szép azt elnézni, hogy les rá. Az ártó hernyót elárulja az a veres fa-ízék, amit a fúrt lyukon kiszór. A futrinka ráles, mikor kidugja a lyukon a fejét. Akkor egyszerre elkapja a két szájkapcsával, s elővonszolja az odújából; akkor aztán hanyatt dönti, s elkezd vele alá s fel korcsolyázni a porondon: folyvást harapdálva a gonosztevő nyakát. Kivallatja: ,,Betörtél? Gyilkoltál? Raboltál?" Elítéli. ,,Meghalsz!" Lássa: már meg is ölte. Most azután gödröt ás a számára, belefekteti; utoljára apró rögöket, ágtörmelékeket hord föléje, míg egészen betakarta: eltemette. - Akkor aztán megtörli a szárnyait a két hátulsó lábával, a fejét a két elsővel, s minden zümmögés nélkül tovarepül. És ennek a bogárnak a létezéséről százezer ember közül egynek ,,ha" van fogalma. - Megbízója nem adott neki sem hímes szárnyakat, sem aranyos szárnytakarót, sem éjjeli fényt, még csak hangot sem, mint a szúnyognak, a dongónak, hogy lételét hirdesse vele.
A két leány ezt a természetrajzi allegóriát közelebbről nézni letelepedett a földre: a futrinkát nem zavarta az ő jelenlétűk a maga hivatásában. Féljenek a lepkék az emberektől!
A porond árnyékban nedves szokott lenni; egyéb szőnyeg nem volt: Bertalan leveté a kabátját, s azt teríté a földre, hogy a nénje fel ne hűtse magát a puszta homokon. Így aztán mellényben és ingujjban nemigen volt az etikettnek megfelelő jelenség.
Megzavarta ezt az idillt valami nagy riadal. A park végéből támadt ez, mely a falu felé vezetett, s a platánfák összeboruló zöld boltozata a szalmafödelű házakat s a bádogtetejű tornyot engedte láttatni. Ijedségből sikongatás, fenyegető kiabálás zavart hangjai vegyültek össze, s ez a lárma egyenesen errefelé látszott tartani.
Nemsokára megtudták az okát.
Egy nagy eb futott végig a platános úton, sebesen, a nyomában egy csoport férfi, vasvillával, doronggal, cséplővel, visító asszony- és gyermekhad kiabált a nyomukban: ,,Veszett kutya! Fussanak a veszett kutya elől!"
Bertalan gyorsan betuszkolta a két leányt a kerti lakba. Azok őt is be akarták oda vonni magukkal.
- Az Istenért! A veszett eb elől térjen ön ki! - kiálta Godiva.
- De hátha nem az? - mondá Bertalan.
- Ön csak nem akar vizsgálatot tartani afölött, hogy dühös-e az az eb, amit kergetnek vagy nem az?
- De igen. Ha idáig jön, eléje dobom a kabátomat, ha veszett eb, akkor legelőször is azt a kabátot fogja széttépni; ha nem bántja, akkor más baja lehet. Ha pedig rám támad, egyet ütök az orrára a botommal, s vége van.
Ezalatt az üldözött állat olyan közel ért, hogy Lándory ráismert.
- Hisz ez az én Káró kutyám, akit tegnap óta nem találnak! Le ne üssétek! - kiáltá a dorongos emberekre.
Az üldözött eb aláhunyt fejjel, vértől tajtékzó szájjal, hasa alá behúzott farokkal futott előre, minden hang nélkül, szemei zöldes fényben szikráztak, a fülei, melyek rendesen a vizslánál aláleffegnek, hegyesre voltak felmeresztve, mint a farkaséi. Egészen hasonlított a veszett ebhez.
Bertalan rákiáltott a kutyára, s ugyanakkor a kabátját eléje hajította.
S arra a futó kutya egyszerre hátratoppant; de ahelyett, hogy az eléje vetett tárgyat marcangolta volna széjjel, lelapult a földre, elkezdte a farkát csóválni, úgy csúszott-mászott a gazdája felé; csak a nyitott, véres, tajtékos szája meg a szikrázó szemei maradtak félelemgerjesztő tanújelek.
- Káró! - szólt Bertalan, kezével füttyöt vetve a kutyának. Az még közelebb csúszott hozzá.
- Az égre! Bertalan! Hozzá ne nyúlj! - rimánkodék a kerti lak ajtajából nővére.
Lándory azonban óvatosan a háta mögé kerülve az állatnak, jobb kezében a botját tartá magasra emelve, s aztán hirtelen megkapta annak a nyakát, s pötyögős bőrénél fogva felemelve az állatot a levegőbe, a szeme közé nézett neki.
S az állat olyan könyörögve tudott rá visszanézni!
Bertalan a jobb kezében tartott vastag botot keresztbe tette az állat szájába, hogy a torkába nézhessen.
- Hát nem mondtam? Egy hegyes csont fúródott a nyomorult állatnak a szájpadlásába, attól nem tud megszabadulni. Ez a baja!
Már most csak azt a csontot kellett volna hát onnan kihúzni. Csakhogy az embernek nincsen harmadik keze. Az egyikkel fognia kellett Lándorynak az állat nyakát, a másikkal a száján keresztbe szorított botot. Ki jön hát segíteni?
Volt ott legalább húsz férfi, aki azalatt odacsődült. Bátor, erős emberek. De a veszett kutya szájába belenyúlni! Már ahhoz egynek sem volt erős szíve.
- Hát senki sem mer idejönni, hogy ezt a botot tartsa addig az állat szájában, amíg én megszabadítom a bajától?
De nem bizony.
- No, hát majd merek én! - mondá Godiva, s előlépve a kerti lakból, odasietett Bertalanhoz.
Bertalan szelíd mosollyal fogadta a leány segédkezését. Megmutatta neki, hogy miként tartsa a botot két kézzel, mint a zablát az állat szájában. Akkor aztán maga szépen, csendesen megszabadítá a kutyát a veszedelmétől.
Akkor aztán odadobta az ebet egy hatalmas lökéssel a patakba. Mire az a négy lábát szétvetve, nagy mohón kezdte el a vizet habzsolni, s azalatt a magasra felemelt farkát billegette, mint ahogy szokta a vizsla a vadat ,,állni".
- No, látjátok, hogy nem veszett ez az eb!
A Káró aztán, hogy kiitta magát, megrázkódott, s elkezdett vígan csaholni, s magamagával kergetőzni; utoljára odafeküdt a gazdája lábához, s elnyúlt a földön aludni.
A két leány egymást ölelte szorosan. Nem mondták; de gondolataik találkoztak: ,,Egy kutyát nem enged megöletni, akinek veszett nevét kiáltják az emberek!"
Godivának feltűnt az, hogy olyan sok apró gyermek van Lándory gazdaságán, a kertben, a szérűn, a magtárak körül mindenütt találkozik velük, egyforma kék öltözetük van; mindig dologban vannak; tisztelettudón köszönnek a találkozásnál, s ha Bertalan is kíséri Godivát, annak kezet csókolnak. Egyszer aztán vasárnap reggel, mikor templomba harangoztak, együtt látta valamennyit; húszan voltak, egy értelmes kinézésű fiatalember vezetése mellett, párosával sorakozva, ők is mentek a templomba, legelöl a legkisebbek, akik még legfeljebb ötévesek lehettek.
Egyszerre kitalálta, hogy ,,mik" ezek a gyermekek?
Mellette állt Bertalan, mikor az apró gárda katonás felvonulásban elporolt előttük.
- Ezek ,,azoknak" gyermekei, ugye? - rebegé halkan Godiva.
Igenis, ,,azokéi". Akiknek a neve keresztül van húzva az emberi társadalom nagy indexkönyvében; akik nem számítanak a népszámláláskor; akikre nézve megszűnt ez a szó: ,,enyim" fogalom lenni. A mindennapi kenyerük, a ruha, amit viselnek, a fekhely, amin alusznak, a levegő, amit beszívnak, az mind az államé: a nagy gondviselésé.
Hát akinek gyermeke is ,,volt?"
Az meg a senkié.
Ezeket a ,,senki" gyermekeit szedte össze maga körül Bertalan. Mire az apáik ismét előkerülnek a napfényre, akkor már fiaikból becsületes iparűzők, kézművesek, kertészek lesznek. - Hozatott a számukra tanítót, s odajáratta hozzájuk mind a három papot. Nyáron majálist, télen karácsonyesti mulatságot rendezett számukra.
Ő volt az apjuk.
Azontúl, mikor egy ilyen kék ruhás fiúval találkozott Godiva mindig ő köszönt neki előbb: ,,Hiszen kollégák vagyunk!"
Amint a napok rövidülni kezdtek, az esték élvezetei szaporodtak. Lándorynak igen szép könyvtára volt, a modern irodalom remekeiből. Járatta a Revue des Deux Mondes-ot, a német illusztrált hetilapokat, a Timest és a magyar hivatalos lapot.
Országos dolgokról nem beszéltek soha.
Annál többet művészetről, zenéről, irodalomról.
Wagner genie-je akkoriban kezdett fellobogni a zeneművészet egén. Bertalan éppen úgy rajongott érte, mint Godiva. Szintén ekként találkozott az ízlésük a költészet világában is. Heine volt mindkettőjüknek a kedvenc költője. Annak minden versét tudták idézni. S a Heine költeményeihez írt Schubert-dallamokat is tudták a zongorán. Majd az egyik, majd a másik ült hozzá. Néha arra is rávehető volt Bertalan, ha a leányok nagyon szépen kérték, hogy el is énekelje a Schubert-dal szövegét: ,,Die Grenadiere". Kemény, recsegő hangja volt. Mégis milyen kedves tudott az lenni ennél az elmesélő költeménynél, mely oly híven adja vissza a francia közkatona Napóleon-kultuszát a visszatérő végsoroknál: ,,Der Kaiser, der Kaiser gefangen!", s aztán mikor a búskomor melódia átmegy a tűzhányó sárkány Marseillaise-riadójába; amidőn a vén gránátos fogadja, hogy még a túlvilágról is visszatér: ,,a császárt, a császárt megvédeni!", akkor egészen átváltozott Bertalannak az arca; mintha nem is az az ember volna, aki hideg apátiájával halottnak vallja magát a világon.
A dal már sokszor lett árulója a szívnek!
Godiva igen keveset rajzolt ittléte alatt; még kevesebbet festett. Amíg az ember mint dilettáns foglalkozik a művészettel, addig mindennap, minden órában képes a szenet a kezébe venni, s vázlatokat szórni minden eléje kerülő üres lapra; még a fenyőfa asztalra és a tányér megfordított fenekére is; de mikor már hozzákezdett azt hivatásul venni, akkor vagy inspiráció, vagy iskolai kényszermunka adja csak kezébe a ,,gyűlölve imádott" rajzónt; de nem a mulatság többé.
Közelgett a szüret is.
Godiva példálózni kezdett már az elutazásáról, de Sarolta mindig bevágta az útját; a szüretet még itt kell tölteni. Bertalan is igyekezett lebeszélni. Október közepe előtt az akadémiai rajztanárok nem térnek vissza nyaralóikból Münchenbe; ott nincs mit kezdeni.
Tehát még meg hagyta magát marasztalni.
Egyszer aztán az történt, hogy Sarolta megszűnt hazudni: egészen igaz lett.
Éjjel történt. Éppen az örvendve várt szüret előtti nap éjszakáján.
Godiva hálószobájának az ajtaja átellenben volt Saroltáéval. A kettőt egy közbeeső folyosó választotta el.
Éjfél után egy heves ajtónyitás verte fel Godivát az álmából.
Az előszobájában alvó szobaleányt felkölté (az nem ébredt fel a zörgésre), s kérte, hogy nézze meg, mi zaj van odakinn?
A szobaleány visszajött azzal a hírrel, hogy Sarolta kisasszony nagyon rosszul van; Lándory úr ott van mellette: orvosért küldtek.
Godiva hirtelen felszedte a ruháit, s maga is átsietett Sarolta szobájába.
Már akkor egészen ,,igaz" volt a leány. Nem fájt neki semmi. Úgy feküdt ott a fehér vánkosán, mint egy alvó. Alvó, aki nem akar fölébredni többé.
S az a nagy, hatalmas férfi ott térdelt az ágya előtt, és sírt.
Hevesen zokogva, szívének teljes keserűségéből sírt: azt a hideg, átlátszó, viaszfehér kezet csókolva; nevezte mindenféle becéző éd-névvel ,,egyetlenét", s beszélt hozzá olyan ostobaságokat, amik miatt igazán szégyellheti magát egy okos ember: hogy ,,ne hagyja őt még itt!", hogy ,,térjen ismét vissza!", ,,nem szabad még meghalnia!"
Godiva szinte megszánta őt. Hát ennek is fáj valami?
- Talán él még? Talán csak elájult? - suttogá Bertalannak. Bertalan csak akkor vette észre, hogy Godiva is ott van.
Akkor aztán egyszerre, mintha kettévágták volna a zokogását, elhallgatott, felállt, s aztán megfogta Godiva kezét, odatette azt Sarolta szíve fölé, s ott tartá hosszasan.
S csak a szemeivel kérdezé: hát dobog-e még?
Godiva fejének csendes ingatásával válaszolt: ,,nem többé". Akkor aztán elfordult, s kirohant a szobából.
Godiva egyedül maradt a halottal, addig az időközig, amíg a bátor szívű asszonyok előjönnek a cselédszobából. A leánycseléd fél.
És elnézte merengve azt a megdicsőült arcot. Egy mártírnak az arcát; aki egész életén át csak szenvedett, anélkül, hogy tudta volna, miért?
S azt gondolá magában, hogy milyen jó volna annak a helyén feküdni.
Még éjszaka volt. De alvásra gondolni sem lehetett többé. Godivának nem volt maradása a szobájában, melynek ajtaja szembenyílt a Saroltáéval. Mikor látja a halottat, akkor nem fél tőle; de mikor nem látja, de tudja, hogy itt van a közelében, akkor fél. Beburkolta magát a sáljába, s a hátsó lépcsőn leosont a kertbe. Aztán végtül végig járta azokat az utakat, amiken annyiszor barangoltak együtt párosával; ő és az a másik leány.
Ma már halott.
Milyen könnyen adják a halált.
Talán senki sem félt tőle olyan nagyon, mint Sarolta; talán senkivel sem tett olyan jót, mint ővele.
Sokszor előhozta azt Godivának, hogy milyen nagyon retteg a halálra gondolni. De nem magáért, hanem a fivéreért. Ki lesz akkor a kerek világon, aki az ő testvérét szeresse? Elmondá, hogy ő harminchat éves, két évvel idősebb Bertalannál.
S egész életében nem volt egyéb öröme, mint az, hogy az ,,öccsét" becézze. Elkezdve attól az időtől, amikor az még járni tanult, és gagyogni kezdett, ő pedig már komoly, meglett négyesztendős - matróna volt; egész addig, amikor az már mint hírhedett nagy ember olyan szívdobogást okozott minden gonoszoknak, mint aminő ,,coqueluche"-t az ő korában a középen kétfelé választott hajú dandyk a szépségeknek: - Sarolta pedig megmaradt kisleánynak. Akkor is ő volt ennek a nagy embernek a gondviselője.
Egy egész élet, amely letelt az örömök ismerete nélkül.
Ha nevetni akart, azt mondták neki: ne kacagj, mert szívdobogást kapsz. Ha elővette a dalolási vágy, az mondták neki: ne énekelj, mert megárt; s ha egy eszménykép, egy nyájas, ifjú arc közelített felé, azt mondták neki: ,,Ne nézz rá, mert meghalsz".
Ha az ember a hajnal előtti égre feltekint, valami rejtelmes új világot vél látni. A megszokott esti csillagzatok már letűntek: egész mások jöttek fel helyükbe, amiket kevés ember szokott látni, olyankor alszunk; maga a Nagy Göncöl a kerékcsillagaival fölfelé áll az égen; s a Plejádok a zeniten ragyognak.
,,Hát kétféle arculatja van-e még az égnek is?" - kérdé magában Godiva. - És aztán a legközelebbi napra gondolt. - Mit kell most őneki tennie?
Mint a talány megoldása, állt eléje egyszerre egy férfialak. A csillagfénynél csak a sötét sziluettjét látta, mégis ráismert: Bertalan volt.
Azt is ugyanaz a szívgyöngeség űzte ki a szabadba, ami őt.
Nem is voltak meglepetve, hogy egymással itt találkoznak.
Semmi nesz sem volt a parkban, lépteik hangján kívül. Szüret táján hallgat már minden énekesmadár.
- Ön is azon gondolkozik, ugye - mondá Bertalan -, hogy milyen különböző az éjfél utáni csillagos ég az estelitől? Annak a csillagaiban még a reménység, ezében a kétségbeesés. Milyen vég nélküli hosszú lesz ez a mai nap!
- A következő még hosszabb - mondá Godiva. - Sajnálom, hogy annak a terheit nem oszthatom meg önnel.
- Ön el akar utazni.
- Előbb, mint a gyászszertartás meglesz. Önnek a kastélya meg fog telni távolról jött rokonokkal, tisztelőkkel. Itt háziasszony nincs többé. Mi címen ismertet ön meg annyi vendéggel? Vagy eltitkolja előttük ittlétemet? Hogy egy idegen leány van a háznál?
- Kedves Godiva, gyászszertartásnál nem szokás a megjelenők kölcsönös bemutogatása. Még csak azt sem árulja el senki, hogy ismeri egymást.
Ezt a szokást Godiva nem tudhatá, hisz az ő nagy gyászesetén nem volt kit bemutogatni egymásnak.
- Ami pedig önt illeti, önnek van címe az én házamnál: gyámleányom. S ahol ön megjelen, ott ön a tiszteletet nem kéri, de parancsolja. Velem nagy jót tenne ön, ha itt maradna a temetés végeig. Én most nem tudom rendbe szedni a gondolataimat. Azt sem tudom, mihez kezdjek?
- Én már tudom. Mert próbáltam. Hát legelőször is leveleket írni a rokonoknak, a magas állású ismerősöknek. Ezt én elvégzem: leszek önnek titkára - egy napig; csak a címeket jegyezze fel. Tudok igen hidegen és szárazon írni. Beletanultam.
- Én azt gondoltam, hogy elébbvaló volna a halotti köntös végett intézkedni. A koporsó... - Itt ismét elfojtotta a szavát a zokogás; nem tudta tovább mondani.
- Ejh, ejh! Uram! Hát ön olyan gondatlannak tartja a jó nénjét, hogy ő előre el ne látta volna magát, ismerve a fivér gyámoltalanságát? Régen kihímezte ő szépen a maga nászútjára a hozzávaló köntöst, arafátyolt. Megvan minden. Nekem megmutatta ő azt darabonkint, s eltanakodtunk rajta, ahogy két leány szokott a báli toalettje felől értekezni a farsang közeledténél: milyen koszorú, milyen szalagcsokor jöjjön ide.
Bertalan egy mohos faderéknak támaszkodott a homlokával.
Godiva folytatá.
- Hányszor megcsalta önt, mikor ön azt kérdezte: mire lesz az a szép hímzés? Mire készül ez a mesterséges csipke? Milyen tréfás válaszokat kapott: ,,Ebben megyek a te esküvődre!" - Ön talált egyszer a kiadásai rovatában, amit ő vezetett, egy tételt: egy sandoline Saroltának, s ön helyeselte a kiadást. Jót fog tenni neki, hogyha a halastavon egy kis testmozgást tesz. Hanem aztán sohasem talált a tavon sandoline-t. Ön többször kérdezte, hol van hát az a csónak? Itt van: az ő ruhatárában. Az a csónak, amin a túlvilágra eveznek; aminek a nevét ön nem tudta kimondani zokogás nélkül.
A szegény leány évek óta készen tartá a temetéséhez való egész pompát: mint más ,,várt" leány a kelengyéjét.
- S még vannak emberek, akik azt hiszik magukról, hogy ők nagy lelkek - sóhajta fel Bertalan.
- Én tehát itt maradok a temetésig - mondá Godiva. - Akkor aztán visszatérek az én kis modelljeimhez a festőműhelyembe.
- Az ég áldja meg önt érte!
A csillagok sápadozni kezdtek; az udvar megelevenült, a szüretelők csoportja dalolva jött a park útján a majorlak felé: hajnalodott már. A távol templomban megcsendült a lélekharang. Amíg az szólt, elhallgatott a leányok víg danája: ,,Vajon ki halt meg?"
Godiva és Bertalan visszatértek a kastélyba.
Aztán lefolyt az a két keserves, hosszú nap: amit egy halottnak engednek a búcsúvételre.
Godiva egész nap el volt foglalva levélírással és levelek felbontásával. Olyan nagyon hasonlított az írása Saroltáéhoz, hogy akik a leveleit kapták, könnyen azt hihették, hogy maga a halott hívogat ja őket a temetésére.
S ahány levél ma elment, holnap ugyanannyi visszaérkezett. Azokat is mind Godiva bontogatta föl, s jelentést tett a tartalmukról Bertalannak.
,,Mélyen érezzük a lesújtó csapást... et cetera... et cetera... vigasztalhatatlanok vagyunk, hogy...
...éppen most utazunk fürdőkre; ...benne vagyunk a szüretelésben; ...a nőm betegsége gátol;
...holnapra éppen vasúti bizottság gyűlése van kitűzve;
...rendkívüli nagy rheumatismus;
...pártértekezlet van a fővárosban."
- ,,Hanem annyit dicséretükre mondhatok, hogy egy és ugyanazon ürügyet az elmaradásra ketten nem használtak fel."
A temetés napján is csak ketten ültek egyedül az asztalnál, Godiva és Bertalan, végignézve a felhordott étekfogásokat, amiket a szakács legalábbis negyven úri vendég számára készített. Jó volt az mind a ,,senki" fiainak.
Egy rokon, egy ismerős sem jött el Sarolta temetésére. Részvéttanúsító levél volt egész kazallal.
- Látja ön, így szeretnek engem!
Éppen mint Traumhold temetésénél.
Hanem azért volt elég számos halotti kíséret. Igazi siratók! Azok a senki gyermekei, akik jóltevő őrangyalukat vesztették el a jó Sarolta kisasszonyban; a falu leányai, akik csupa jót tanultak tőle. A koporsóját is a leányok vitték a vállaikon egész a sírboltig, az árva gyermekek énekelték a gyászzsolozsmát.
Lándory protestáns volt. - Ez ugyan nem tartozik a jellemrajzhoz; de mégis felemlítendő mellékkörülmény. Kivált temetés alkalmával. Kevés ott a szertartás. A gyermekek énekelnek; a lelkész imát mond, a néptanító búcsúztatót. Az már újabbkori engedmény a kálvinistáknál, hogy a viaszfáklyákat meggyújtva viszik a koporsó mellett. Még ötven év előtt meggyújtatlan vitték.
Gyalog haladt az egész gyászmenet a sírboltig. Elöl az éneklő gyermekek, azután a pap meg a rektor, azután egy hajadon leány, fehér vánkoson a mirtuszkoszorúval, azután a koporsót emelő leányok; nyomban Bertalan, Godivát vezetvén a karján, utána a gazdasági tisztek, a falubeli honoráciorok, férfi, asszony külön.
Nem messze volt a kastélytól a sírbolt, egy kis gömbölyű halom oldalában. Azt a helyet Lándory atyja alakítá át végnyugalom helyéül, akkor, midőn ez a puszta domb a tagosztályban az ő birtokába jutott. A sírbolt kapuzata, egyiptomi csonka kúp alakban, a domb oldalából fehérlik elő, ahová pázsitos út vezet. Eleven fenyősövény veszi az egész dombocskát körül. A portále homlokán e szavak fekete betűkkel: ,,Quies vera."
Az anya halálakor ültették ide mind a fákat. A bejárat jobbján egy magasra felnyúlt virginiai boróka (juniperus virginiana), mely telerakva égszínkék bogyókkal, úgy tűnik fel, mint egy roppant nefelejcsbokor; a másik oldalon egy fává izmosult kecskerágó (evonymus), tele rózsaszín csillagokkal. Hátul pedig egy magasra kiemelkedő, ezüstlevelű hársfa, mely sűrű lombjaival sátort borít a kőemlék fölé. Ezeket mind kegyelet ültette. De hozzájárult aztán a feldíszítéshez maga a vad természet: a tövises szederinda felkapaszkodott a fal tetejére, s hosszú füzéreit, miken együtt a veres és zöld szeder a fehér virággal, lengetegen ereszti alá a vas rácsajtó elé, míg a komló befutotta a kecskerágó fát, s aranyszínű barkatobozaival teletarkítja annak a piros korszovátás, sötétzöld lombjait. A terebély hársfa ágairól pedig kalap nagyságú gömbök csüggnek alá, mint megannyi kínai lampionok: ezek az ős építőmester, a darázs fészkei, miket e megszentelt helyen nem háborgat senki. S maga a sírbolt belseje sem néptelen. Nagy abban az élet. A belső boltozatról egy láncon remekművű érckoszorú csügg alá. Ennek keretéhez építette hozzá a maga sejtházát egy elvadult méhraj, melynek boldog lakói döngve repkednek ki és be a rácsajtón keresztül, s egyre hordják a mézet és virágport a halottak házába.
S mikor a gyászmenet közelit, egyszerre előjön a sírbolti méhköpűnek s a darázsfészkeknek minden szárnyas lakója (bizony nem kegyeletből, hanem a viaszfáklyák szagától ösztönözve), s azoknak az egyesült döngése, amint a koporsó fölött összeverődnek a naptól aranyozott porködben odafenn, olyannak tetszik, mintha valami túlvilági karoknak zöngése zendülne meg a kitalálhatatlan magasságban.
- Óh, hogy irigylem én ezt a szép helyet tetőled! - rebegé Godiva a koporsóra borulva, melyet ott, az ajtó előtt a Szent Mihály lovával együtt letettek.
Elébb a szederindákat félre kellett hárítani az ajtó elől, azután meg a sok csillagvirágos szulákot lebontogatni, mely a rács cifrázatait összevissza fonta. Bertalan nem engedte, hogy egy szálat is letépjenek abból a vadgazból.
,,Quies vera. Quies vera" - suttogá magában Godiva, a homlokzat feliratát emlékébe edzve.
       
Hát aztán csak otthagyták Saroltát, ahol hallgathatja a méhek döngését, amíg a föld az Isten planétája marad. A méh előbb élt, mint az ember. S tovább fog élni, mint az ember.
       
- Én még ma este elutazom - mondá Godiva, mikor az utolsó sopánkodó falusi honorácior is kihúzta a lábát a teremből.
- A kocsi készen áll - mondá Bertalan.
Aztán kiadta a rendeletet, hogy vigyék le a hintóhoz a kisasszony úti málháit az útravaló elemózsiás kosarkával együtt meg a festőszeres ládikót.
Mikor aztán már fel volt minden pakolva, a lovak nyugtalanul kapálták a kavicsot odalenn az udvaron: Godiva, fátyolos utazó kalapjával a fején, esőköpenyét felöltve, kézitáskáját a derekára övezve, bejött Lándoryhoz búcsút venni.
Kezeiket nyújták egymásnak; és aztán csak néztek egymás szemébe. És egy szót sem szóltak.
Dehogynem szóltak! Beszéd volt az, hosszú, érthető beszéd, amely egyik szemnek a sugarán át a másikba átfolyt: a minden természeti csodaelemek legfelségesebbje! Hatalmasabb erő a villanynál, a melegnél, a világosságnál, a hangnál. Együtt egymaga mind a négy. Hol az a természettudós, aki azt meg tudja nevezni?
A hosszú, néma szembenézés után végre Bertalan mélyen reszkető hangon szólalt meg.
- Ha ön úgy tudna olvasni az én gondolataimban, mint én az önéiben.
- Tudok - susogá Godiva -, ön azt gondolja: ,,Ne menj el, maradj itt örökre!"
Az volt.
- És ön azt gondolja rá vissza - szól Bertalan - ,,Örömest maradnék, mert megszántalak; de nem maradhatok, mert szánlak".
- Valóban igaz.
- Még az eszmejárását is tudom önnek követni. Ön azt gondolja: te szeretnéd, ha én itt maradnék; ha Traumhold árvájának, ki földönfutóvá lett - a te megjelenésed napján - ezzel új menhelyet adnál; apa helyett apát, vagy még annál többet: élettársat. Ez a te lelkednek meghozná a nyugalmát.
Godiva arca még halaványabb lett ezen szavak alatt. Engedte, hogy ez az ember olvassa ki a szívéből a legtitkosabb gondolatait.
- S erre ön azt mondja: mégsem tehetem azt; mert azzal, hogyha én a magam sorsát a tiedhez hozzákötném: kizárnálak téged a világból.
A leány most már ijedten kapott mind a két kezével a kebléhez. Hát ez előtt nincsen semmi titok?
- Lássa ön, hogy kitalálom önnek a gondolatját - monda diadalmasan Bertalan. - S mármost még azt is kitalálom, hogy micsoda választ vél ön az én szívemből kiolvasni. Ugyebár azt, hogy ,,Mit törődöm én az egész világgal! Hisz én magam is száműzöttje vagyok a társadalomnak. Engem a nagy érdemeim tettek azzá. A nagy hírem emberfutamító! Szigetlakó vagyok; magánykereső, vadember. Nekem Isten kegyelme az, hogy egy második élő lelket találok a földön, akit emlékei, indulatai éppen úgy kiűznek az emberlakta földről, mint magamat, s azzal együtt egy boldog otthont alkothatok magamnak." Ezt olvassa ön az én szívemből, ugye?
E szóknál erősen megszorítá a leánynak mind a két kezét, s kényszeríté azt, hogy a szemeibe nézzen.
Godiva zavarodottan meredt Bertalan tekintetébe. Most már nem értette azt. Ezek a zöld szemek; a szikrát hányók; a titokteljesek; a behatolhatlanok. Értelmetlen volt előttük azoknak a beszéde.
- Hát lássa ön, nincs igaza - szólt Bertalan, mosolyra szelídülve. - Én nem gondolok arra, hogy örök időkre kizárjam magamat a világból. Pár év múlva az én viselt dolgaimról nem beszél többé senki. Nagy világesemények elmossák az apró harcok történetét. Nekem még lesz dolgom az emberek között. S a Traumhold nevén ejtett homály sem marad ott örökre. Annak, erős hitem, hogy el kell tisztulni végképp. Nem a gyász, nem a bánat, nem a léleknyugtalanság az, ami engem arra készt, hogy azt a kezet, amit kezemben tartok, el ne bocsássam, hanem valami más! - Emlékezni fog ön arra, amit első beszélgetésünk alatt mondtam önnek. ,,Minden embernek a szívében van egy talány, férfiéban, nőében egyaránt. Száz közül egy az, aki a megoldott talányban a saját titkára talált rá. - Ez a századik én vagyok." - Én megkérem önt, mert szeretem! Mert lelkem jobb felét találom önnél. Hát ön megtalálja-e azt nálam?
Godiva a megdicsőülés kábulatával rogyott Bertalan karjai közé.
       
Aztán szépen lement a nap, a hold szépen feljött; a személyvonat szépen fütyülhetett az indóháznál, tovább is roboghatott. A befogott paripák még ott kapáltak a patkóikkal a lépcsőjárat előtt.









Jókai Mór: A lélekidomár


Egy csepp vér - egy csepp méreg
A nagy boldogság is megöl.
Ez is paradoxon; pedig igaz. Egészen realisztikus igazság.
Az emberi organizmus nincs az abszolút boldogság számára alkotva...
       
Milyen nagy bölcs volt az, aki a farsangot a tél végére tette, amikor folyvást rövidülnek az éjszakák, és nem a nyár végére, amikor folyvást hosszabbodnak...
       
Csináljunk approximatív büdzsét az ,,egészen rendes" férjnek az idejéből, hogy mennyi marad annak a huszonnégy órájából a nő boldogítása számára?

Hivatal - iroda - országház  5 óra
Étkezés (no, az még félig-meddig közös élvezet)      2 óra
Klub, játékasztal  4 óra
Dohányzás  2 óra
Színház  3 óra
Újságolvasás  45 perc
Borotválkozás  15 perc
Horkolva alvás  6 óra

Marad az asszony számára nettó 60 perc egy napra.
S ezek még mind csak hímnemű és nem nélküli osztozók, de hát ha még a nőneműek is előjönnek!
Azonban ez egészen rendes állapot. A 99 úr és 99 asszonyság megszokja ezt szépen.
De hát az a századik, aki a maga talányát kitalálta! Akinek a nap feljöttétől a nap lementéig, s holdköltétől holdszálltáig minden perce azé, aki minden gondolatja?
Pedig ilyen furcsa emberek is akadnak a világon.
       
Mikor egyszer egy hosszú, szenvedélyes csók után Godiva megtörülte az ajkát, a fehér zsebkendőjén egy vércseppet talált.
Milyen sebesen elkezd dobogni a szív, mikor ez a kis vércsepp megjelenik!
Mi van abban? - A túlvilág pecsétje, mely az örömök privilégiumát lezárja.
Godiva megrettent. Bertalan igyekezett őt megnyugtatni; hogy ennek - nőknél - nincs semmi aggasztó jelentősége: előhordott neki nagyszámú példákat ismerősei köréből, s tartott neki egy patológiai értekezést; csakhogy a szemei elárulták a belső rettegést.
Másnap ,,véletlenül" látogatója akadt.
Első látogató, megnősülése óta. Az is csak oly véletlenül jött. Egy híres fővárosi orvos. Nagyon régi jó barát! Régen nem látták egymást! No, de hisz az a jó, mikor az ember egy ,,orvos" jó barátot sok ideig nem lát! Tréfás is volt minden beszélgetésük. Szó sem volt a gyógyászati dolgokról. Itt is az a regula, hogy aki a maga mesterségéről beszél, bírságot fizet.
Az orvos nem is kérdezősködött Godiva hogylétéről; inkább bókokat mondott neki: úgy néz ki, mint az élet! S a kezét is csak azért fogta a kezébe, hogy tiszteletteljesen megcsókolja: alig tévedt az ujja az üterére.
De azért nem lehetett ezt az asszonyt megcsalni! Úgy megtanította őt már a férje gondolatokban olvasni - és még valami más: tán a balsors?
Tudta már jól, hogy ez védelmi készület. Meg van izenve a harc - attól a vaskezű hatalomtól, aki nem enged magával dacolni! S az emberek mégis egyre védik magukat ellene, és azokat, akiket szeretnek. Bertalan készül a hadjáratra.
Az első előkészület elfutni az embernek: - saját maga elől. Azt hiszi az ember, hogy az lehet! Más ég alatt azt mondhatja: hiszen nem én vagyok!
Az orvos eltávozta után néhány napra megjelent az első köd a vidéken. Ez a hideg pokol, ami az eget elzárja az embertől.
Bertalan elkezdett Godivának panaszkodni a ködre. Hogy az őt megöli. Azt mondta, hogy asztmája van. - Őneki van asztmája! Szükségét érzi enyhébb égalj alá vándorlásnak. - Ő szimulálta a betegséget. S egyszerre nyűgös lett. Panaszkodott szédelgésről, fejfájásról, rheumatizmusokról. Az orvos azt tanácsolta neki, hogy a telet töltse Nápoly vidékén: Sorrentóban vagy Capri szigetén. Olyan jól játszotta a hipochondrát.
Godiva mindezekre csak az ő szokott mélabús mosolyával felelt. Bertalannak rosszul sikerült a tettetés. Godiva tudta azt már jól, hogy ő az, akinek Capriba kell menni, védelmezni ezt a földi életet. Belenyugodott. Hisz ott is együtt lesznek.
Bertalan még egy kis világfájdalmat is affektált. Európában akkor volt készülőben az a végzetes nagy harc a két leghatalmasabb ország között, melynek utófájdalmait még most is érzi az egész világrész mint ahogy egy ember, akinek a karját amputálták, minden időváltozásnál azt érzi, hogy kezének az ujjai fájnak: amik már nincsenek. A németek és a franciák készültek egymást vérbe fojtani.
- Megyek én ebből az őrült világból oda, ahová hír nem jön utánam. A világ két legmíveltebb nemzete, akiknek az emberiséget az isteni tökélyhez kellene vezetni, rohan egymásra, mint Tamerlán és Bajazid. Elmegyek oda, ahová hírlap se jön utánam!
És felkészíté az útra a feleségét.
Ő már bejárta Olaszországot előbb, ismerte az ottani égalj és időjárás jó és rossz oldalait.
Egy derült őszi napot választott ki az elutazásra; az egész elutazási tervet előre megállapítva Godivával. Az volt a terv, hogy Bécsen és Münchenen keresztül utaznak, éjjelenkint pihenőt tartva mind a két városban, onnan azután Tirolon keresztül Lombardiába s aztán egyenesen Rómába, ott ismét megpihennek. A Nápolyig tartó úthoz előre meg kell acélozni az idegeket, mert ez éppen csak a testvéröccse annak a metódusnak, amivel Kínában a Halálraítéltet kivégzik, hogy két ember folyvást rázza, és nem engedi elaludni, míg bele nem hal.
Budapesten Lándory (akinek az a jó szokása volt, hogy az indulási időnél mindig egy órával hamarabb ment ki az indóházba) egy kényelmesen ellátott sleeping-cart bérelt ki Godiva számára, ahová őt előre elhelyezé; helyébe küldve a vacsorát. Godivának az orvos látogatása óta igen véresre sült bifszteket kellett mindennap elköltenie, és tokaji bort inni utána. A kalauz aztán bezárta a kupét. Bertalan azt mondá Godivának, hogy csak nyugodjék szép csendesen; ő maga átmegy szivarozni a szélső félkupéba. Majd ha Érsekújvárra megérkeznek, ahol a permanens cigányzene úgyis felkölti az alvókat, ő is át fog jönni hozzá az alvószakaszba pihenni.
Godiva azonban nem tudott aludni addig, amíg a vonat el nem indul. Hallotta, hogy több férfiutazó szállt be abba a vagonba, amelyben ők voltak, s azok mind odatelepednek le a szomszéd szakaszba; bőröndjeikkel, útitáskáikkal.
A vasúti kocsik közfalainak deszkája oly vékony, hogy azon minden beszéd áthallatszik.
Godiva hallhatá jól az újon érkezett urak beszédjét. Magas, orrhangon ejtett szavaik sejteték, hogy előkelő urak.
Először nagyon örültek egymásnak, hogy itt találkoznak.
Aztán mindjárt megcáfolták ezt az örömet azzal az észrevétellel, hogy ,,Kissé nagyon is sokan vagyunk itt!".
Egyik azt kérdezé: ,,Nem üres a félkupé?"
Egy másik azt mondá: ,,Lándoryt látom benne ülni."
,,Egyedül?" - kérdé egy harmadik.
,,Igen. Magában" - felelt az előbbi.
,,Akkor csak inkább szoruljunk itten össze."
Erre általános, csendes nevetgélés következett, elvegyülve lassú összevissza beszélgetés morajába, aminek a tartalmát a vagonfalon keresztül kivenni nem lehet.
De kitalálni lehet.
A diskurzust félbeszakítá a kalauz közbejötte, aki a menet jegyeket jött hitelesíteni.
Azután jött még egypár veszekedő utas, aki a kalauzzal hatalmaskodott, hogy neki nyisson más kocsiszakaszt, mert ő a pipafüstöt nem tűri. Pedig csak abban a pillanatban dobta el a szivarcsutakot a szájából.
Majd megindult a vonat, s a zakatoló robajban elveszett az emberi beszéd értelme, a szomszéd szakaszok lakóira nézve.
Azután csak az egyes állomásoknál állt be egy kis csendes időköz, mely alkalmat adott Godivának arra, hogy a mellék kupéban mondottakat élvezhesse: Vác, Nagy-Maros még semmi aggasztó felfedezést nem hozott.
Folyvást Lándoryról folyt a beszéd. Úgy látszik, hogy ez kifogyhatatlan téma. De még eddig csak csoda dolgokat tudtak felőle elmondani. Nagyszerű mesterfogásait a bűnök kiderítésében; ügyességét a gonosztevők vallatásánál. Egyik utazó annak a kalandjának az elmeséléséhez is hozzáfogott, melyben Lándory a puszták legfélelmesebb zsiványhősét személyes bátorságával, igaz magyar módra törte le, felkeresve őt a pusztai csárdában, s belevonva a cselszövénybe a betyár szeretőjét, a csaplár világszép leányát. (Erre a történetre mondta azt Bertalan Godivának, hogy azt csak egy hetérának mesélhetné el, ha azt akarná, hogy ,,az" belészeressen. Hát ,,őneki" nem is mondta el soha.)
Godiva mohó kíváncsisággal hallgatózott e mesére.
De csak odáig hallhatá, hogy Lándory egyszer lóra ült, a legjobb viharszokta betyárparipára, s kétcsövű fegyverét magához véve, egyes-egyedül elindult a ,,puszták rózsájának" a látogatására, télben, hóviharban.
Mikor a legérdekesebb része következett volna a mesének, akkor a vonat megindult, s a zuhogástól nem lehetett belőle többet hallani.
Az esztergom-nánai állomáson már egészen más tárgyról folyt a beszéd. Csak a tárgy volt más, a személy még mindig ugyanaz; a félelmes útitárs, Lándory.
A kalauz tízpercnyi vonatkésést jelentett: a bécsi szembejövő gyorsvonatnak valami akadálya volt útközben.
Tíz perc alatt aztán sok szépet lehet elbeszélgetni.
- De hát annyi dicsőség után, hogy lehet az, hogy Lándory mégis úgy félrevonul a világtól? - kérdezé egy lágy, fuvolázó hang.
- Talán inkább a világ őtőle? - felelt rá egy ráspolyéles hang.
- Dehogy! - állítá egy gordonka-basszus. - Ő valóságos kedélybeteg. Aligha a Lipótmezőre nem kerül.
Ekkor aztán túlharsogta valamennyit egy éles, franciásan hadaró orgánum.
- Ez mind nem az igazi ok! Lándoryt kizárja a világból egyenesen az, hogy megházasodott!
- Talán mésalliance-ot csinált? - tudakolá a fuvolahang.
- Rosszabbat annál. Elvette a nagy internacionális rablóbanda bankárjának a leányát, aki orgazdája volt a többieknek.
Godiva felszökött az ágyáról. A szíve elkezdett lázasan verni. Úgy jött neki, hogy megverje ököllel a vagon közfalát, s átkiáltson: ,,Ne rágalmazzátok az én halottamat!"
Hanem aztán lecsillapodott, mert a gordonkahang ellenmondott a hadaró kelepnek, s védelmébe vette Traumholdot.
- Az nem áll. Traumhold tudtán kívül kezelte a rablott pénzeket: azt hitte, hogy azok forradalmi célokra szolgálnak. A politika áldozata volt.
- Hát akkor mért lett öngyilkossá? - kérdezé a szelelőrosta hang.
- Nem is lett azzá. Az inasa gyilkolta meg! - szólt közbe a ráspoly hang. - Az egy rémséges gonosztevő. Én olvastam az egész történetet; benne volt a ,,Pester Journal"-ban. El is csípték a gazembert; elítélték húszesztendei fogságra.
Most meg már a Pétert szidják. Az is fájt Godivának.
- De hát azért mért kellett a bankár leányát elvennie Lándorynak? - tudakolá a lágy hangú.
- Vádolta a lelkiismeret - magyarázá a mély hang. - Nem tudott többé aludni, mióta a bankár meghalt. Mindig annak az alakja jelent meg előtte éjszaka. Őt okolta a haláláért és háza bukásáért. Vezeklésből vette el aztán a bankár leányát.
- Mind rosszul vagytok értesülve! - rikácsolt közbe a ráspolyéles. - A mi Lándory barátunk nagy asztronómus. Előre lát! Spekulációból vette el a bankár leányát.
- Hogyan? Hogyan? - kiáltanak közbe mind a hárman.
- Úgy, hogy ő, ki az aktákba belenézett, rájött, hogy ha Traumhold vagyonából mindazt a kárt megtérítik is, amiért felelőssé tehető, a végelszámolásnál még mindig marad a bankár leányára egy kerek millió.
,,Egymillió! Ah, ez már valami!"
Ezt az indokot úgy látszik, hogy mindenki bevehetőnek találta.
Godivát most már a hideg rázta: a férjét rágalmazzák! A legundokabb gyanúsítással! Ne zörgessen-e még át hozzájuk? Nyugalmat erőszakolt fájó idegeire, s tovább hallgatózott, hátha még ,,jobb" is jön?
Jött.
- No, már én azért a millióért sem vettem volna el azt a leányt - orrhangzott fel a sebesen beszélő véleménye.
- Miért nem?
- Nagyon furcsa hírek keringenek róla. Egész Bécs beszéli, még a saját rokonai is. Hírhedett volt a könnyű erkölcseiről már Bécsben is. Mindig körül volt véve imádóktól, s azokat úgy tudta bolonddá tartani, hogy mindenik azt hitte, hogy ő az igazi. Most aztán mindent kibeszélnek róla. Hogy csak egy adatot hozzak fel. Atyja halála után a zseniális kisasszony kiment Münchenbe aktrajzolást tanulni! Tudjátok? S ott oly skandalózusan viselte magát, hogy egyszer a háziura felmondta neki a szállást, éppen a karácsonyestén tartott botrányos orgia miatt.
Godiva összetette a kezeit: azon imádkozott, hogy miért nem hoz az Isten most egy vasúti összeütközést létre, amelyben legyenek összemorzsolva a vádlók és vádlottak egy salaktömeggé?
Mennyivel jobb volna úgy meghalni, mint így!
A szembejövő vonatnak azonban még csak a távoli jeladó fütyülése hangzott, s odáig Godivának még sok hallanivalója volt.
- Ez az oka - vevé át a szót a sebesen hadaró hang -, hogy Lándory úgy kerüli a világot; mert olyan nőt vett el, akit nem vihet társaságokba. Hiszen kínálta őt már a kormány magas hivatalokkal; államtitkár, főispán lehetne, de egyiket sem fogadhatja el, mert ez a fatális házassága útjában van. Se nem viheti a feleségét a szalonokba, se maga szalont nem nyithat: nem kockáztathatja, hogy nők nem mennek el az estélyére. Valóságos szerencsétlenség szegény Lándoryra!
Végre berobogott az állomásra a bécsi vonat, s a várakozó vonat tovább indulhatott.
Godiva bámult azon, hogy ő még mindig él!
Hát nem elég ennyi mérgezett nyíl egy emberi szívnek, hogy abbahagyja a mechanikus működését?
Minek is él ő ezen a világon?
Hogy nyűge legyen egy kiváló alaknak, aki férfikora virágában kénytelen magát eltemetni felesége miatt egy tengeri szigetre? Akitől senki sem kérdezi, hogy van a feleséged? Aki senki előtt e szót ki nem ejtheti: ,,a hitvesem".
Milyen jó volna meghalni.
Úgy jött neki az egész, mint egy álom.
Azonban alig indult meg a vonat, léptek közeledtek a vagonfolyosón az ő kupéja felé. Már a lépteit is ismerte. Bertalan jött hozzá.
Godiva igyekezett nyugalmat erőszakolni magára, felső öltönyét, vállfűzőjét levetette: úgy tett, mintha aludnék. Azt hitte, hogy jól tud majd tettetni.
Csakhogy az ereiben lázasan lüktető vér elárulta.
- Átjöttem hozzád - mondá Bertalan, gondosan becsukva maga után a kupé ajtaját. - Azt hittem, hogy ez a sok külső lárma, kocsifütty felzavart az álmodból.
- Igen. Aludtam - mondá Godiva.
Hanem a keze mást mondott Bertalan kezének.
- Neked lázad van? - mondá a férje megijedve.
- Nem. Nem. Semmi bajom sincs.
- Akkor más történhetett veled. Ezek az emberek ideát valamit beszélhettek, s te ezt kihallgattad.
- Nem! Nem! - sietett tiltakozni Godiva. - Semmit sem hallottam.
- Az üteredről érzem, hogy ,,igen". Ez nem láz, ez lelki felindulás. Énrólam beszéltek meg terólad. Mindenféle rosszat.
Godiva most rémülten kapta meg mind a két kezével Bertalan karját, mintha erővel vissza akarná őt tartóztatni. S ezzel árulta el éppen a lelke háborgását.
- Te hallottad? - kérdé suttogva.
- Nem én. Még egy kupé választott el bennünket. De azért mégis tudom, hogy rólad beszéltek meg énrólam; valószínűleg az atyádról is. No, ne remegj. Ebből nem lesz semmi affér. A kitalált és falon keresztül hallott sértésekért nem szokás elégtételt ,,kérni". - ,,Venni" igen: annak idején. - Csakhogy ez egyének arra sem érdemesek. Az egyiket, a hadarót, úgy híják a kaszinóban, hogy ,,a pletyka Napóleon". Az az éles ráspolyhangú pedig a ,,szalon-hiéna". - Rágalmaznak ezek mindenkit; bíbornokot, királyt, saját szűzleány testvérüket és az édesanyjukat is. Nem esnek beszámítás alá. Egyszer egy hírhedett országos nagy hazafinak a temetésén voltam velük egy csoportban; azalatt, amíg a pap beszentelte a halottat, amikor még annak a bebalzsamozott orcája be sem volt takarva a szemfödéllel, a szent zsolozsma hangjai alatt: et lux perpetua luceat ei!, annyi őrült rágalmat anekdotáltak el a megdicsőült felől, hogy én csak azt vártam, hogy mikor ugrik fel egyszer a halott a ravataláról, s vagdalja a fejéhez a gyászoló kíséretnek a koporsójára rakott koszorúkat. Azért szalon-hiéna a nevük.
Godivának kezdett az ideges reszketése elcsillapulni.
Bertalan nagyot nevetett, olyan hangosan, hogy a szomszéd kupéban is meghallhatták.
- Akarod, hogy elismételjem, mit hallottál tőlük a deszkán keresztül? Először bosszankodtál rajta, másodszor mulattatni fog. Ugye elmondták, hogy én kerülöm a világot, amióta megházasodtam; mert a feleségemet nem vihetem társaságokba. Egy hírhedett orgazda leányát! Ugye így nevezték atyádat? - Ösztönükben van. Erre aztán valaki védelmébe vette a megholtat, s kiderítette, hogy nem az volt a gazember, hanem én, aki tudom, hogy ártatlanul lett áldozattá, s előre látva, hogy vagyonának nagy része megmarad, arra spekuláltam, mikor az árva leányát behálóztam s elvettem.
Ezt oly ős-humorral adta elő Bertalan, hogy Godivát csiklandós nevetésre kényszeríté vele. Milyen tréfásan hangzik az ő szájából ez az utálatos rágalom.
- Bizonyosan azt is elmondták, hogy én a biztosító társaságtól is nagy összeget kaptam kelengyéül veled.
- Nem! Nem! Azt nem mondák - tiltakozék Godiva: elárulva vele, hogy az előbbieket mégis csak kitalálta Bertalan.
- De azt csak elbeszélték, hogy én a kárvallott felekkel kiegyeztem a Traumhold vagyonából megtérített kárpótlás felett, s felét megtartottam magamnak. Abból vettem egy palotát Budapesten.
Godiva szeretett volna kacagni is, meg mérgelődni is.
- Nem! Nem. Egy szót sem.
- Bizonyosan mondták. Csak te nem hallottad a kocsirobajtól.
S aztán addig nevetett Bertalan, amíg Godivára is elragadt a nevetés.
Hanem azért az a fellázadt ütér még egyre verte az alarmot. Hiszen nem az a fájó pont, hogy e képtelenségeket beszélik: hanem hogy ennek a beszédnek hatása van! - Azért e sok rettenetes mendemondának mégis az az eredménye, hogy Lándory Bertalan nem teheti fel a koszorúit - mert fáj tólük a feje.
Bertalan tovább hüvelyezte a boszorkányborsókat.
- Ugye azt beszélték, hogy én nem mehetek a feleségemmel sehová, mert attól tarthatok, hogy visszautasításra találok? Még terólad is beszéltek? Ah! A sok megrémült bécsi ismerős és jó rokon bizonyára elég sok pikáns történetkét hozhatott felőled forgalomba, hogy a jó viszony megszakítását igazolja vele. Müncheni aktrajzolás! Karácsonyéji orgia! Háziúr által kiűzetés!
Godiva most görcsös nevetéssel ölelte át erőszakosan Bertalan fejét.
- Hát ezt honnan tudod?
- Bizony nem gondolatolvasás útján. Igen egyszerű a dolog. Mikor ki voltunk hirdetve mint jegyesek, az esküvő napjáig csak úgy özönlött hozzám az anonim levél. Mindnyájan jól voltak értesülve.
- S te egy arcvonással sem árultad ezt el énelőttem.
- Dehogynem! Hányszor kérdezted tőlem, miért van olyan szertelen jókedvem?
- És ez ellen nincs oltalom?
- De van. Mikor a szemetet fölkavarja a szél, akkor ott találunk egy gyöngyszemet, mely nem repült a többivel az arcunkba. Ez az oltalom! Ha ezer száj köpködi felém mérges tajtékát, olyan emberektől, akiket nem becsülök, egyetlen szó megtisztít tőle, amely olyan embertől jön, akit tisztelek. S ilyen ember is van a világon.
- Szeretném én azt megismerni.
Bertalan elgondolkodott rajta, hogy beszéljen-e még többet. Egymás után húzta ki csendesen a tőröket neje szívéből. De a méregcsepp mégis ott maradt.
A becsérzete a nőnek volt halálra sértve! Hogy ő az a hitvestárs, aki miatt a férjek legjobbikát, a hírhedett nagy embert számkivetik a világból. Ez nagyobb szenvedés volt minden halálos betegségnél.
Bertalan tanakodott magában. Az a csepp vér ölje-e meg őt vagy ez a csepp méreg? Talán még az elébbi enged alkudni magával?
Ez az utóbbi nem.
Elszánta rá magát, hogy hozzányúl ehhez a gyógyszerhez. Elővette a tárcáját, s kivett belőle egy aranyszegélyű meghívójegyet.
- Hát hogy lássad, mennyire nincs semmi alapja annak a szószátyárkodásnak, mintha ,,te" volnál az útjában annak, hogy én a világban megjelenjek: tekintsd meg ezt a meghívót. Ebben a király és királyné hívják meg fejedelmi várlakukba táncestélyre Lándory Bertalant nejével együtt.
Godiva reszkető kézzel vette át a meghívójegyet.
- S miért nem mondtad ezt meg otthon énnekem? - kérdé Godiva, elernyedve, elbúsultan.
Mit mondjon neki? Hogy rejtse el szavai közé, amit érez?
- Tartottam tőle, hogy te erre a meghívásra azt fogod mondani: ,,Menjünk el!", hogy nem fogod megtagadhatni magadtól azt az elégtételt, azt a gyönyört, hogy a lábainál térdelhess annak a nagyasszonynak, aki téged az egész világ rágalmával szemben fölemel; s aki bizonyára oly követelő a női erényben, hogy ha hercegi koronát viselnél is a fejeden, de ha egy leheletnyi folt volna a női jellemeden, a palotája küszöbét sem léphetnéd át soha.
Godiva még mindig nem látott tisztán.
- De hát miért féltél te, hogy kedvet találok kapni, hogy az udvari bálba elmenjek?
Bertalan húzódozott a választól.
- Azért, mert oda - kivágott ruhában kell menni. Godiva arcán negédes mosoly vonult át.
- Hát nem vagyok én elég szép - dekoltálva? Most is úgy volt.
Erre a szóra már nem talált Bertalan más választ, mint hogy keblére ölelte a nejét.
Egy szót sem tudott mondani. A lefüggönyözött lámpás sem engedé, hogy arcvonásaiban olvassanak; de utoljára mégis elárulta valami. Egy forró vízcsepp, mely Godiva vállára hullott.
Ezt a forró vízcseppet nevezik az emberek könnycseppnek is. Ez aztán megsúgta azt a nehéz titkot Godivának.
Odafonta a karjait Bertalan nyaka körül, és suttogva beszélt hozzá.
- Nekem nem szabad bálba mennem többé, ugye? Nagy beteg vagyok? Nem teérted kell Capriba utaznunk, hanem énvégettem?
Bertalan csak a csókjaival tudott neki felelni, csókolta a szemeit, a homlokát, aztán a kezét, annak mind az öt ujját sorba: - csak az ajkát nem.
A nő pedig egészen meg volt dicsőülve. Az a csepp méreg nem fogja többé megölni: csak az a csepp vér - talán...
- Köszönöm neked, hogy ezt tudattad velem. Már most meggyónom neked, hogy eddig én mind azt tettem, ami az életet megrontja: ha valamire azt mondták, ez egészségtelen, ez halálos! Csak azért is tettem. Ezentúl őrizni fogom magamat. Meg akarok gyógyulni. Élni akarok! Teveled sokáig élni, boldogul. Milyen jó, hogy ezt megtudtam. Most már nem fáj semmim.
S azzal engedte, hogy lefektessék, betakargassák.
- Aludjál csendesen.
Még egy dolog jutott eszébe.
- Ugye, ha Bécsbe megérkezünk, nem fogsz ezekkel az emberekkel itt szót váltani?
- Ne tarts tőle. Ezek Pozsonynál ki fognak szállni.
- De én hallottam, hogy Bécsig mennek.
- Érsekújváron meg fogják tudni a kalauztól, hogy ebben a kupéban itt ,,én" vagyok feleségestül; s akkor ki fognak szállani Pozsonynál. - Valami még mindig vagyok. A ,,nagykutya", akit jó kikerülni.
Miért van olyan erős hitük a szenvedőknek azokban a délszaki vidékekben, hogy a halál szigora elől oda menekülnek?
Mikor beszélni hall az ember azokról az örökzöld tájakról: azt hiszi, hogy az a paradicsom. Pedig éppen ez a dajkája a búskomorságnak. Az örök egyforma virány. Sohasem takarja az a szép fehér hó az alvó földet; nem rajzolja tele az ablakot szeszélyes kezű tündér jégvirágaival; az örökké járó tenger sohasem változik át sima jégtükörré. Nincsen tavasz. Nem kérdezhetjük meg a föld alól kibúvó első jácintcsírától: minő az álom oda alant?
S az örökzöld virányban nincs énekesmadár. Azoknak a fáin hernyó nem élődik, s anélkül a fülemile, rigó meg nem települ; a pacsirtát meg összefogja az olasz, s megeszi polentával.
Capri bizonyára csak olyan embereknek való, akik el akarják magukkal feledtetni, hogy van még világ, nemzet, emberiség, élet; akiket nem érdekel semmi izgalma a jelennek, csak egy emlék a múltból, s egy remény a jövőben.
Lándory Capriba vitte a nejét, hogy ott eltemetkezzék vele élve. Célt ért. Úgy elfelejtették, mintha soha a világon sem lett volna. Senki sem beszélt róla többé. Meghaltak mind a ketten szépen.
Vajon ,,ki", ,,hol" fog feltámadni közülük?









Jókai Mór: A lélekidomár


A két hajó
Az egyik volt az őfelsége, az olasz király hadihajója, a Fulminante, melynek kapitánya szívességből felvette Lándory Bertalant, hogy Génuába szállítsa; különben napokig kellett volna Nápolyban várnia; pedig sürgetős útja volt.
A másik hajó pedig volt egy ólomkoporsó, ugyanarra a hajóra felvéve. Ebben pedig utazott Godiva - haza - ahhoz a kis otthonhoz, amelynek az ablakán egyre járnak ki és be a zengő méhek.
A búcsúlövéseket sokszorosan visszhangzotta a nápolyi várfok, aztán a Castello d'ovo bástyái, majd a sorrentói sziklák; a hajó két fehér kéményéből felgomolygó fekete füst, mint egy óriási gyászfátyol vonult el mögötte. A tenger egyik fele ezüsttől csillogó zöld volt, a másik fele pedig élesen elmetszve, fekete, mint a tinta. S e tinta-óceán határán égett egy hosszú tűzvonal, a felhőkárpit és a tengerszín között, a leáldozott nap utófénye. A lángvonal között, mint egy tengerbe épített gúla, meredt föl Capri sziklaszigete.
Lándory összefont karokkal, mélyen lehajtott fővel támaszkodott az árbocnak. Tekintete az előtte keresztben fekvő ólomkoporsó fölött a távolba tévedezett. Amint aztán lassankint alább-alább süllyedt a szigetorom a tengerhatárba, amint annak az utolsó csúcsa is elmerült a sötétségbe, amit a tengerrel összeboruló felhő képezett, a téveteg tekintet visszakerült az előtte fekvő tárgy hoz. Ahhoz a túlvilágra vivő hajóhoz.
Tehát csak álom volt mindez? Egy-két esztendeig tartó varázsálom. Annyi ideje múlt, hogy Godiva kitalálta azt a gondolatját: ,,Ne menj el! Maradj itt örökre!"
Hát ez az ,,örökre"?
Hát csak álom volt az egész boldogság? Azok az édes napok, amiknek minden órájában hajnal volt, azok a percek, amiknek vége nem akart lenni?
Az is mind álom, hogy ott jártak kéz a kézben a sorrentói narancserdők között, s dobálták egymást lehullott naranccsal, mint két pajkos gyermek: Az mind álom, hogy ott nézték a cocumellai tengerparton, hogy jön hullám hullám után zúgva, ágaskodva, aztán elterül sisteregve, s amint visszavonul, már le van törülve a fövenybe írt szó: ,,Godiva, Bertalan: szeretlek"?
Az is álom, hogy együtt látták egymást, szellemmé dicsőülve a tündérfényű azúrbarlangban, hogy együtt keresték az arbutusok közt a virágzó cikláment, s milyen örömük volt, ha egyet találtak? Álom volt a tengeren látott szivárvány, mely a víz tükrébe nézve teljes körré egészült ki, átölelve a közötte vitorlázó halászbárkákat? - A hosszú, magányos séták a langymeleg estéken, s a jövendőről mondott mesék? Két embernek kölcsönös egymást-imádása, akiknek a lelke egymásba elveszett, s magában gondolkodni sem tud.
Hát az édes csókok? Az ébresztő, az elaltató csók? ,,Ha meghalok is: szeretlek!" Drága csókok! Amikért meg kell fizetni. Talán annyi nappal tovább tartott volna az élet, ahány csók el lett pazarolva. - Ez is álom?
Minden álom volt! Csak egy nem volt.
Az a véghagyomány, amit utolsó óráiban suttogott szerelmesének, amikor már tudta, hogy válniok kell.
- Ugyebár, szerelmem, ha egykor atyám nevéről elmúlik a homály, megmaradt vagyona a te kezedbe jut: te abból egy alapítványt fogsz tenni szerencsétlen árvaleányok megmentésére, s ez az atyám nevét fogja viselni?
Fogadást tett rá, hogy úgy tesz. Ez már nem álom. Ez igaz. Aztán még valamit akart mondani a haldokló. De már nem volt ereje, nem volt hangja hozzá.
Hanem ő kitalálta, hogy mit akar még mondani. S ő mondta el neki:
Van egy ember, aki ,,mimiattunk" ártatlanul szenved; te azt nehéz fogságából ki fogod szabadítani!
Az az üdvözült mosolygás, mely a haldokló arcát átvilágítá, válaszolta, hogy el van találva az utolsó óhajtása. Csak ez az egy nehéz teher kötötte még a lelkét a földhöz. Amint attól megszabadult, repülhetett.
Ha azt hinné, hogy az is álom, a halott felemelné azt a leforrasztott ólomfödelet szellemkezével, s elmondaná neki: ,,Úgy van!"
Mély elmerengéséből a hajóskapitány szava verte fel.
- Nehéz felejteni, uram, ugye?
- Ha nehéz volna, még lehetséges volna - felelt rá Bertalan.
- Megjön az. A feledés - mondá a kapitány. - Én tudom, mi az, amit ön szenved, mert én is vesztettem el egy hitvest, aki szép, kedves, fiatal volt: együtt járt velem a tengeren. Útközben halt meg. Az utolsó öt percben, amikor az ágya mellett ültem, elkezdett énekelni; olyan hangon, aminőt én soha nem hallottam. Egy dal volt a meghalása. Én azt hittem, hogy ezt a dalt soha el nem fogom felejteni; hogy megőrülök bele.
- És el tudta ön felejteni?
- El ám.
- Tán újra megnősült?
- Soha többet. Ez nem tengerésznek való. - Lássa ön: még ön szerencsés. Szépen hazaviszi a halottját; otthon lefekteti a családi sírboltjába. Eljárhat hozzá; vihet neki virágokat. De énnekem a tengerbe kellett eltemetni a halottamat. Látnom kellett azt az örvényt, ami a hullámba temetett kedvesem után támad, az izenethozó buborékokat, amik az örvényből feljönnek. S aztán az átlátszó sírdombot, ami föléje hömpölyödik. Önök, a szárazföld boldog lakói, ha a temetést elvégezték, hazamennek a sírkertből, s nem látják azt maguk előtt; de a tengerésszel együtt jár a temető. Képzelje ön, ha önnek éjjel-nappal egyik sírdombról a másikra kellene lépdelni, mint ahogy járok én egyik sírhalomról a másikra. Azt hittem, hogy nem tudok a tengeren maradni többé. Egész monománia lepett meg ettől a gondolattól.
- És kigyógyult ön belőle?
- Ki ám. Kár, hogy azt a radikális kúrát, amin én átestem, önnek fel nem ajánlhatom, mert az nem kapható mindennap. - Fél év tölt már bele, hogy a nőmet elvesztém, s azt a dalt, amiben a lelkét kilehelte, még mindig egyre hallám, nem a fülemmel; de az egész lelkemmel. Ekkor ütött ki a háború, poroszok, olaszok és osztrákok között. Én ott voltam a lissai tengeri ütközetben mintha jó hadnagy, a ,,Ré d'Italia" födélzetén. Abban a végzetes percben, amidőn az osztrák hadihajó orrával a ,,Ré d'Italia" derekába fúródott, én fenn voltam az árbockötélzeten. Az iszonyú taszítástól oly sebesen hajlott egyszerre a hajó a túlsó oldalára, hogy a hajókötélzet, mint valami óriási eolhárfa zendült meg vele. Ez volt a zene, uram!
A következő percben már süllyedt a hajó; az osztrák hadihajó gyorsan húzta ki az orrát az oldalából, s arra ez elkezdett megfordulni. Én az árbockötélzetről egyenesen leugrottam a tengerbe. A kardom és a revolverem aláhúztak, folyvást mélyebbre szálltam. De nem vesztettem el az eszméletemet. Hirtelen lekapcsoltam az oldalamról az övemet, s azzal a fegyvereim súlyától megszabadulva, elkezdtem magamat a tenger felszínére felküzdeni. Már ekkor az egész hajó süllyedt alá. Ezer élő ember volt rajta. Mikor ennek az ezer embernek a halálordítása, melyben utolsó lélegzetét kiadja, megzendült ott a vizek mélységében, hogy az egész tenger, mint valami óriási hangszer visszhangzott bele: ez volt aztán a dal! Azt hittem, hogy megfojt, agyonszorít ez a rémséges halálzene! Fuldokolva küzdtem fel magamat a víz színére. Az óriási hajó akkor süllyedt el éppen a víz alá. Az utolsó árboca, a rákapaszkodó emberekkel még csendesen elfordult maga körül, s akkor aztán támadt utána egy mély forgatag örvény, melyben, mint a leforrázott hangyaboly, keringett az összekuszált embertömeg. Az örvény egyre tágult, széles hullámokat túrva maga körül, melyek, mint a szökőkút, lövelltek felfelé. Egy ilyen hullámhegy felkapott a hátára, felvitt a magasba, úgy, hogy még egyszer letekinthettem abba az ezreket elnyelő tölcsérbe, s aztán kiköpött a torkából a víz-leviatán messzire, mint ahogy egy békát kifúj az orrán a cethal. Ekkor aztán már csak az ágyúk bömbölését hallottam. Fuvolaszó az, uram! Az után a hang után, amit odalenn a tenger produkált... Ettől a naptól fogva aztán nem kísértett többé sem ébren, sem álmomban a haldokló feleségem hattyúdala.
- Hanem az a tengerfenéki kardal?
- Igenis az; a járókelő hullámokon sem láttam többé az ő domborodó sírját; csak azt a nagy örvényt amott!
- Ez erős gyógyrendszer volt. Kár, hogy nekem hasonlóra nincsenek kilátásaim.
- Ki tudhatja azt, uram. Férfi sohasem bizonyos a sorsa felől. Manfredet nem tudták kigyógyítani a szellemek a búskomorságból: ment volna csak emberek közé veszekedni, azok majd kikúrálták volna becsületesen.
Reggelre Civita Vecchia elé ért a hajó; ott a kapitány pihenőt tartott, hogy a Rómából küldött hivatalos sürgönyöket átvegye. Azokkal együtt a napilapokat is meghozták.
Amint a legelsőt felnyitotta a kapitány, annak mindjárt az elején egy kövér betűkkel nyomtatott táviratot pillanta meg, mely még az ő olasz temperamentumát is fel tudta fokozni.
Nem tagadhatta meg magától, hogy a hírlappal a kezében be ne rontson Lándory szobájába, aki még akkor aludt.
- Nézze ön! A németek csakugyan bevonultak Párizsba.
- Miféle nérnetek? - kérdé Lándory elbámulva.
- Miféle németek? Hát Moltke, meg Bismarck.
- Hát mit akarnak azok Párizsban?
- Uram! Engem választott ön ki tréfálkozása tárgyának, vagy nincs még egészen ébren?
Lándory biztosítá a kapitányt, hogy sohasem szokott tréfálkozni, s mind az öt érzékének teljes használatában érzi magát.
- Hát ön talán semmit sem tud arról, hogy a németek és franciák között háború folyik?
- De igen: a múlt tavasszal akadt egy lap a kezembe, melyből azt olvastam, hogy a franciák átkeltek a Rajnán három helyen. De ez a hír annyira izgatólag hatott a nőmre, hogy lázba esett tőle. E naptól fogva aztán többé nem bontottam fel a lapokat, amiket utánam küldtek.
- Hogyan? Ön a múlt esztendei tavasz óta nem olvasott újságot?
- Nem. Ha olvastam volna: a nőm észrevette volna az arcomról, amit megtudtam.
- És így ön a Saarbrück és Saarlouis melletti csetepaték óta nem bír semmiről tudomással?
- Azt tudom, hogy akkor a németek hátrányban voltak. A kapitány kacagott és mérgelődött egy hujjában.
- Hisz ez unikum! Ön pénzért mutogathatná magát. Hát ön nem tud semmit a wörthi ütközetről, a gravelotti nagy mészárlásról? Nem tudja, hogy Sedannál elfogták Napóleon császárt egész seregével? Nem tudja, hogy Bazaine Metzet föladta százötvenezernyi seregével? Nem tudja, hogy Párizst ostromolták? Nem tudja, hogy mi az a commune? Nem tudja, hogy a Truilériákat felgyújtották a forradalmárok? Sejtelme sincs a petroleurökről? Csak úgy egyszerre esik ön bele a párizsi kapitulációba?
Bertalan azt a zengő tengert vélte hallani a füle körül, melynek ezer halálordítás ad élő hangot. Mi az ő szelíd fájdalma ez irtóztató csapásokhoz képest?
Hiszen ha azt írja valaki, hogy egy szép asszony nászútra kelt a férjével, vidáman, szerelmesen, s azután a másik fejezetét a mesének azon kezdi: két év múlva utazott haza ólomkoporsóban; arra is azt mondja, aki ezt olvassa: ,,Hisz ez kegyetlenség!" Hát még ha azt írják, hogy egy hatalmas, dicsőséges nemzet elindult a maga világverő vezérével a diadalútra; s aztán elforgatják két esztendő történetlapjait, s folytatják e szóval: ,,E szép nagy nemzetet legázolva, összetörve, most teszik a koporsóba!"
Olyan borzadály lett egyszerre úrrá minden idege fölött, aminőt nem érzett, midőn kedves halottjának a kezét jéggé fagyni érzé a kezében.
- És ön meg tudta tagadni magától, hogy másfél évig hírlapot ne olvasson? Ez nagyobb lemondás, mint mikor én egy évig letettem a szivarozásról, hogy a beteg nőmet ne bosszantsam vele.
A két férfi kezét nyújtá egymásnak.
(Nem hiszik ám ezt el, akik nem próbálták, hogy mire képes egy férfi, aki igazán szeret?)
- No, önnek akkor most pokolbeli nagy élvezete lesz! Ha mind megvannak azok a hírlapjai, amiket a keresztkötésből ki nem bontott. Mi csak poharankint nyeltük e csodákat, ön egyszerre úszhatik bennük. Én azt tanácsolnám önnek, hogy hátulról kezdje az olvasást; mert különben valami még eddig az orvosok által nem ismert betegséget kap tőle; ami csakugyan méltó volna egy olyan kivételes lényhez, mint ön.
- Úgy teszek, hátulról visszafelé fogom olvasni a történetet.
- Önnél nagyobbszerű absztinenciát csak Nordenskjöld svéd kollégámtól hallottam, aki az északi Jeges-tengernek egy végerődjében, valahol a Jugor-Scharon túl, talált egy orosz kormányzót, akit minden évben egyszer szokott csak egy orosz hajó meglátogatni: az elviszi a számára az egész lefolyt évben megjelent hírlapokat. S ez a becsületes ember nemhogy a legújabb hírekre volna kíváncsi, de elteszi szépen az egész csomagot, s naponkint a sorba következőket leszedi belőle, s olvassa 1870. június 30-ikán, hogy mi történik 1869. június hasonló napján?
Ennek a jó adomának csak maga nevetett a kapitány.
Bertalan feje körül már zúgott az a tenger, mely örvénylő tölcsérébe egyre sodorja alá az emberek miriádjait, országok jólétét, anyák reménységét, nemzedékek vívmányát, s melynek sötét fenekén nem tudni, mi lakik?
Amíg a hajóút tartott, azalatt csak önmagával volt dolga, annak az átálmodott két évnek a története olyan volt rá nézve, mint az Apokalipszis könyve. Amint azonban a hajó a génuai kikötőbe ért, s kezdődött a szárazföld, egyszerre vége lett a boldog világon kívül élésnek. Az ember nem mehetett olyan helyre, ahol Elzász-Lotharingiáról meg az ötmilliárdról ne beszéltek volna. A véres drámának csak az utójátéka folyt már, ahol francia küzd a francia ellen, a communard-okat lövik csoportostól főbe.
A világtól elmaradt utazó minden lépten-nyomon beleütközik az ő tudta nélkül megváltozott világrendbe. A facchino, aki a málháját kicipeli az aviso-gőzösről, a szeme közé nevet, mikor a borravalót a kezébe nyomja.
- Mi ez? Egy bajocco! A pápa képével! Hát nem tudja az úr, hogy a bajocco nem jár többé?
Mikor pedig a douane-on megjelen, hogy bevallja a magával hozott szállítmányok minőségét, s végül bediktál egy ólomkoporsót, akkor a hivatalnokok, a pénzügyőrök, a vámtisztek, még a hordárok is egyszerre, kolerikus mérges kacagásban törnek ki.
- No, ez már jó! Egy ólomkoporsó!
- No igen, egy ólomkoporsó és benne egy halott: huszonnégy liter borszesz között. Mi van ezen nevetnivaló?
Hiszen rendes körülmények között bizony nincs azon semmi tréfálni való ürügy; hanem e mostani körülmények szerint mégiscsak magára vessen az utazó, ha jól kinevetik, aki restellte elolvasni az olasz kormánynak 1870. január 6-án minden hivatalos lapban közzétett rendeletét, mely szerint az ólom kivitele Olaszországból szigorúan eltiltatik.
Jó is volna! Azt mondani, hogy koporsó! Ólomból!
Nem volt mit tenni más, mint érckoporsót szerezni, az ólomból készültet felnyittatni, s aztán még egyszer találkozni a halottjával, mikor azt az egyik koporsóból a másikba átteszik. A borszesz még egészen épségben tartá; az arc vonásai sem változtak.
Az érc szarkofágban azonban nem marad meg a borszesz, mert az nem záródik hermetice. Erre nézve is van kiadott rendszabály a vámhivatalban.
Az érckoporsót olvasztott viasszal öntik tele, mely a holttestet egészen elfedi.
Azután egy egész vagont kell a számára kibérelni, s hátra kell hagyni a nápolyi orvos hivatalos pareréjét, hogy a halott nem ragályos betegségben múlt ki.
A másvilágra csak könnyű az út, de más országba nehéz utazni a holt embernek.
Ez az átkozott próza éppen jó az embernek a szívét kicserzeni.









Jókai Mór: A lélekidomár


A méregkeverő
Amint a sírboltajtót bezárta Lándory, sietett a fogadásának a beváltása után.
Budapesten is sokat kellett megtanulnia. A miniszterek közül, akiket két év előtt tisztelhetett, egyet sem talált a hivatalaikban. Két esztendő nagy idő, s a világ forgandó. Nem buktak azok meg, azok csak helyet változtattak. Az egyik elment Bécsbe külügyminiszternek, a másik szintén oda közös pénzügyőrnek, a harmadik a király oldala melletti miniszternek, a negyedik bankigazgatónak: helyükben csupa új emberek ültek.
Az első tapasztalata az volt, hogy minden ismerőse, akivel találkozik, olyan képpel fogadja, mintha ő volna az a híres angol, akit a vadak elfogtak, aztán tetőtől talpig cifrára megtetováltak. Az egyiknek nem jut hirtelen eszébe a neve: ,,A! A! Lándory!" Ez bámul rajta, hogy még él! A második megcsodálja, hogy megnőtt a szakálla! A harmadik megöleli, a kezét megszorongatja, s igazán el van telve örömmel, hogy ismét itt látja. Ez gratulál neki a felesége halálához, aki miatt nem járhatott a társaságba. Most már újból szalonképes. - És aztán beszél neki minden ember az ötmilliárd hadisarcról.
Az nem volna baj, hogy a közönség elfelejtette régen az ő viselt dolgait, a nagy rémperrel együtt; de nagyobb galiba az, hogy a miniszterek is elfelejtették, s mikor azon kezdi, hogy ő egy foglyot akar kiszabadítani, mindenik azt hiszi, hogy III. Napóleonról beszél.
A maga régi jó barátjával, a miniszterrel, akivel fogadott valamibe amaz emlékezetes koronázási bálban, csak jó volna; mert az éppen jó helyre került: a király oldala mellé miniszternek. Annak csak egy emlékeztető levelet kell küldenie: ,,Kegyelmes uram, kedves barátom! A fogadásomat megnyertem: >>Te adsz nekem valamit, ami neked nem kerül semmibe, és ami nekem nem használ semmit. Én tehát kérek tőled egy elítélt rabot: neve Kalthahn Péter. Eszközölj számára amnesztiát.<<"A gentleman miniszter bizonyára honorálni fogja a vesztett parit. Hanem az a baj, hogy egy szabadon bocsátandó gonosztevő dolga iránt még a belügyminiszter és az igazságügy miniszter is érdeklődik: azok pedig új emberek; az egész rémper, Rózsa Sándor, Monterosso, Traumhold a maguk Lándoryjával együtt tiszta holdbeli történet rájuk nézve: azoknak tehát élőszóval kell elmondani a magyarázatot, az indokokat, hogy miért van az ötszáz illavai rab között egy, aki nem tartozik oda.
Végre ez is megjárta a maga útját. Lándory megkapta a kegyelmi levelet Kalthahn Péter számára.
Csakhogy ekkor megint egy kis galiba jött közbe, amiről őneki ismét nem volt tudomása. Persze, az újdonság rovatot nem olvasta el a lapokban: különben értesülve lett volna, hogy az illavai fegyházban lázadás ütött ki a rabok között, mely fegyveres erővel lett elnyomva, s ennek következtében többen a legjobban terhelt rabok közül a szamosújvári fegyházba lettek átszállítva. Azok között vala a Péter is.
Lándory tehát hiába tette meg az utat Illavára; vissza kellett térnie Budapestre, hogy az igazságügy minisztertől új engedélyt kapjon a szamosújvári fegyenctelep meglátogatására.
Ez időköz alatt megint nyílt alkalma valami csodálatos rendkívüliség által híressé tenni magát.
A trieszti Generali biztosítóintézet kerestette fel hivatalosan, azzal a megszólítással, hogy vegye fel az intézet pénztáránál a felesége halálával esedékes kétszázezer forintot, a halál napjától számított 4%-os kamatokkal.
Lándory azt felelte vissza a Generalinak, hogy neki nincs birtokában semmiféle biztosítási polizze.
Erre a Generali megint azzal replikázott, hogy akár van az úrnak polizze, akár nincs a kezében, a biztosítási kötvény a társaságnál be van jegyezve, a pénzt fizetik.
S mintha a társaság vezérigazgatói maguk is gondolatolvasóknak álltak volna be, mellékelve a felszólításhoz megküldték az alapszabályaikat, s azokon történt változtatásokat.
Az ilyen időszaki határozat kétszer is alá volt húzva, kék és veres plajbásszal.
,,A biztosított összeg öngyilkosság esetében is kifizettetik, ha az életbiztosítás a haláleset előtt három évvel köttetett, s ha az illető három éven keresztül fizette a biztosítási díjat."
S ez a határozat két nappal elébb lett hozva, mint Traumhold bankár rejtélyes halála bekövetkezék.
Erre aztán Lándory azt válaszolta, hogy csak maradjon hát a biztosítási összeg a társulat pénztárában, négyes kamatra, félévi felmondással; majd egyszer rendelkezni fog a tőkéről is, meg a kamatairól is.
Hogy ez nem maradt titokban, az természetes.
Talán másutt is, nemcsak Magyarországon, erősen megbámulnának egy embert, akit kétszázezer forinttal erőszakosan kínálnak, s azt feleli erre, hogy csak hadd maradjon ott, ahol van.
Ez is az unikumok, a hihetetlenek múzeumát öregbíti. Lándory, amint a szamosújvári fegyenctelep igazgatóságának szóló rendeletet megkapta, sietett fel Erdélybe. Két nap alatt odaért Szamosújvárra.
Az ottani állami fegyház hajdan apácakolostor volt, ölnyi széles falai, kettős vastag vasrácsok az ablakain, a lépcsőzetek, folyosók mindenütt dupla vasrostély-ajtókkal elzárva. A bejáratainál fegyverben álló őrség, mindenütt szigorú rend, felügyelet. Nyolcszáz ember van ott együtt, aki mind tíz éven felüli szabadságvesztésre van elítélve. A gonosztevők mágnási háza ez.
Csakhogy ezek mind dolgoznak. A földszinti termek megannyi műhelyek: asztalosok, kádárok, kerékgyártók, nyergesek dolgoznak a mester utasítása szerint, a mester maga is fegyenc. A lakatosműhelyben egy hírhedett betörő tolvaj felnyithatatlan zárakat készít. (Saját találmánya, a párizsi világtárlaton díjat kapott érte.) A kápolnának a falaira szenteket és angyalokat fest freskóban egy elítélt rab, a másik az oltárszobrokat faragja. Valaha útonálló volt mind a kettő.
Az óriási konyhában roppant kondérokban főzik a jóízű ételt, s a nagy kemencékből éppen akkor szedik ki az illatozó cipókat.
A nagy hálótermek az első emeleten nappal üresek; külön vetett ágya minden rabnak, a falon egy táblácska a nevével és életkorával.
Lándory megdicsérte a vezető igazgatót azért, hogy e táblákról elhagyták a fegyenc vétkének megnevezését, ahogy korábban szokás volt.
A második emeleten vannak a szabóműhelyek, a pokrócszövőszékek, a daraszoló gépek.
Lándory nem idegen abban a társaságban.
A rabok optimátesei az ő kezén keresztül kerültek ide.
Ő is rájuk ismer: azok is őreá.
Megtalálja a varrógép mellett Rózsa Sándort, a puszták fejedelmét; a gyapjútépő gépnél a rablóvilág Herkuleseit, Farkas Bénit, Krokmanlikot, s beszédbe elegyedik velük.
Egy hosszú teremnek a zugában az ablak előtt ül magányosan egy magas szál férfi, rövidre nyírt, sűrű, ősz hajjal, s ír.
Ez a társaság könyvvezetője. - Mert a konzorciumnak rendes üzlete van: mindenki keres, pénzt szerez; annak kétharmada az államé, amiért ellátást ad, egyharmada a munkás fegyencé, amit kiszabadulásakor megkap, vagy időközben elküldhet a családjának. Erről pontos számadást kell vezetni. Aki ezt a hivatalt végzi, az a ,,bankár".
Lándory ráismer benne Kalthahn Péterre.
- Ez a legveszedelmesebb gonosztevő az egész társaságban súgja fülébe halkan az ellenőr.
- Ismerem - mond Lándory. - Kezemben volt a feje.
- Azóta még kvalifikálta magát. Megduplázta a capitulatióját.
Lándory odament a számadásai mellett ülő fegyenchez. Az szabály szerint felállt a közeledtére, s katonás állásba helyezte magát, s mint egy felhúzott óragép, melynek a rugóját megnyomják, elverte a kötelességszerű mondatot:
- Nevem Kalthahn Péter, negyvenöt éves vagyok, felekezet nélküli, nőtlen, Trencsén megyei születésű; vétkem orgyilkosság és rablás, gazdámat megmérgeztem, és pénztárát kiraboltam. Ezért halálra lettem ítélve, kegyelem útján büntetésem tizenöt évi fogságra változtattatott. Másodszor az illavai államfegyházban kitört fegyenclázadásban tettleges részt vettem. Ezért újabban tizenöt évre lettem elítélve.
- Tehát összesen harminc éve van neki - mondá Lándory az igazgatóhoz fordulva.
- Csak huszonhét és fél: harmadfelet már leült.
- Hogyan tűri büntetését?
- A legnagyobb nyugalommal. Éppen azért a legveszedelmesebb ember. Nagyobb befolyása van a fegyencekre, mint minden felügyelőnek és papnak. Ha mások türelmetlenkednek, ő csendes szavakkal lecsillapítja őket. A legmakacsabb természetű rabokat meg tudja puhítani. S ezen álarc alatt a legengesztelhetetlenebb rosszakarat rejlik nála. A feje tele van kiszabadulási tervekkel. Önnek lesz alkalma még ez órában meggyőződni arról a roppant nagy befolyásról, amit ez az ember a többi fegyencekre gyakorol. Egy fegyenc meghalt, azt fogják temetni. Nazarénus volt. Semmiféle felekezethez nem tartozott. Annálfogva pap nem fogja neki a végkíséretet adhatni. A fegyencek lelkiismeretét nem lehet kényszer alá vetni. A nazarénusság nagyon terjed közöttük. S ez még jó, mert a nazarénusnak kötelessége a maga pátriárkája előtt minden bűnét meggyónni. Ez az ember az ő pátriárkájuk. A temetésnél ő fog szólni. Semmi egyebet nem szabad neki elmondani, csupán a miatyánkot. Majd meglátja ön, hogy mit tud ez az ember egy miatyánkból csinálni?
A vár harangja megszólalt: a készülőre szólt.
A fegyencek egyszerre abbahagyták a munkáikat, a foglárok ,,sorakozz!" szavára kettős sort képeztek, s a fegyveres őrök kíséretében elhagyták a műhelyt.
Kalthahn Péternek előbb elővigyázati rendszabályt kellett magán megtörténni hagyni. A két kezére könnyű bilincset tettek.
- A veszedelmesebb raboknál alkalmazzuk azt - mondá az igazgató -, midőn a fogházon kívül bocsáttatnak. A temető kívül van. Ha bilincs nem volna a kezükön, könnyen zenebonát kezdhetnének.
Igaz, hogy imádkozni összebilincselt kézzel is lehet.
Lándory az igazgató kíséretében lement a külső udvarra, ahol az egész fegyencnép össze volt már gyülekezve. Az udvar közepén egyszerű deszkakoporsóban feküdt a halott. Ősz hajú, borostás arcú, vén ember. Hatvanöt évének felénél többet vasrostély mögött élt le. Most már megszabadult.
A raboknak daltársaságuk is van, szabad nekik énekelni. - Aki betanította őket, valamikor pópa volt. Nagy vétség miatt lett életfogytig elítélve. Itt most karmester, énektanító. Gyönyörű hangja van.
A rabok kardalát visszhangozzák a komor falak, s mikor annak vége van, hat bajtárs vállára emeli a koporsót, melyben a halott fedetlen arccal az ég felé fordulva fekszik, s azzal megindul a hosszú menet a kapun keresztül, négyes sorban. Két sor fegyenc középen, s két sor foglár szélrül, élesre töltött, szuronyos fegyverekkel.
A temető nem messze van a fegyháztól: csupán az ő számukra van az ott. Némelyik sírnak a fejénél kereszt is van; a többinél csak egyszerű fejfa. Két kezdő betűje a névnek, aztán meg a halál éve és napja. Ha jönne még valaki tudakozódni az ott alvó felől, megtalálja a fegyház halottas könyvébe beírva az egész nevét. De hát ki keresné őket? Idő jártával benövi a sírt a fű, élő fát nem ültetnek rája.
Az új lakost lebocsátják társai a megásott gödörbe, aközben tréfálkoznak vele: ,,Nem cserélnénk madrácot, komám?" - mond az egyik. - ,,Ennek már szabad pipázni!" - biztatja a másik; ,,Hogy fog ez holnap bámulni, hogy nem költi fel a porkoláb!" ,,Hallgassatok el!" - kiált rájuk a rabok pátriárkája, s a sír szélén állva elmondja fölötte a miatyánkot.
Minden mondás után szünetet tart, az meg van neki engedve, hogy a hallgatók meggondolhassák jól, hogy mit kértek attól a nagy bírótól?
Lándory csakugyan meggyőződött róla, hogy lehet gyülekezet, melynek közepette az Úr imája a minden szónoklatok leghatásosabbjává emelkedik. Az utolsó mondatnál: ,,szabadíts meg a gonosztól", sokan elkezdenek zokogni.
Azután a szónok egy marék porondot szórt a sírba; a körülállók mindegyike hajított utána egy göröngyöt; négyen a kapákhoz fogtak, s aztán zuhogott alá a sírba a föld. Bevégezte egy rövid ének.
Ismét hangzott a foglárok szava: ,,sorakozz! indulj!" Az élőhalottak visszatértek a sírkertből a másik temetőbe, a börtönbe. A harangszó elhallgatott.
A munka újra kezdődik.
- Kalthahn Péter, maradjon idelenn - parancsolá az igazgató.
A nevén szólított azon a helyen állt meg, ahol a parancsszó találta.
- Ön magányosan akar vele beszélni? - kérdezé az igazgató Lándorytól.
- Igen. Egyedül. Üres a ,,dühöngők" zárkája?
- Üres.
Az egy földszinti szoba; az őrhellyel átellenben, melynek vasajtója egyenesen az udvarra nyílik; ablaka magasan van, kettős ráccsal ellátva.
Azonkívül a vasajtón is van egy szellentyű, melyen keresztül a börtönbe láthatni. A zárka bútorzata egy ágy, asztal és ülőke; mind nehéz, tömör tölgyfából faragva: azokat össze nem lehet törni, sem fegyverül használni.
Az igazgató felnyittatá a zárkát.
- Két fegyveres foglár az ajtóhoz álljon.
- Szükségtelen - mondá Lándory. - Ne legyen a közelemben senki.
- Bocsásson meg, uram. Én ugyan nagyon jól ismerem önnek a személyes bátorságát a gonosztevőkkel szemben. Az a hírhedett rablógyilkos odafenn a gyapjútépő gépnél maga beszélte el, hogy a vizsgálat előtt ő volt a legdühösebb önre, s esküdözött, hogy ha egyszer egy kést kaphat, és önt megláthatja, ha békó lesz is a két kezén, le fogja önt szúrni. Erre ön felhozatta őt magához, levetette róla a láncokat, bezárta mögötte az ajtót, s akkor letett eléje egy éles kést az asztalra, s azt mondá neki: ,,Te azt beszéled, hogy ha egyedül kaphatsz, egy késsel a kezedben, hát azt a szívembe fogod ütni. No, hát itt van a kés, hadd látom, van-e bátorságod, hogy megölj!" S erre a szóra a sámsoni erejű gonosz elkezdett reszketni, térdre esett, és gyónt. - Ezt megtehette ön a Krokmanlikkal; de ne kísértse meg a Kalthahn Péterrel; mert az egy rafinált komédiás: szelíden beszél önnel, alázatos arccal, teljes nyugalommal. És a legnagyobb szelídségből egyszerre a rézbőrű indián szilajságával szökik önre, s ha megragadja önt azokkal a rettenetes ökleivel, amik a vasrudat elhajlítják: ön egy perc alatt veszve van.
- Nem félek tőle. Egyedül akarok vele maradni.
- Azért én a közelben leszek. Ez az én kötelességem.
Lándory előrement a zárkába, utána Kalthahn Péter, akinek a kezeiről levették a bilincseket.
Mikor egyedül maradtak, Lándory leült az asztal mellé; megjelölve Kalthahnnak a helyet, hova álljon.
- Kalthahn Péter, ön azt vallotta magára, hogy gazdáját, Traumhold bankárt megmérgezte.
- Úgy van.
- Ez nem igaz. Önnek nem lehetett azt az embert megölni, aki önnek gyermekkorától fogva jóltevője volt, aki önnek apját, anyját tartotta holtukig. Ön az egész családnak kedvence volt, mi vihette volna önt arra az elhatározásra, hogy gyilkosává legyen a jóltevőjének?
- Sokat olvastam a hírlapokban hasonló esetekről, hogy inasok, hivatalnokok, akik hosszú évsoron át a becsületesség mintaképei voltak, egyszerre csak elrabolták a rájuk bízott pénztárt, ha rákerült a sor, gyilkoltak is; és aztán elszöktek a rablott pénzzel, s éltek vígan, szép leányok társaságában, dínomdánom, tobzódás között. Kedvet kaptam hozzá. A példa csábít.
- Én pedig azt mondom önnek, hogy ön nem keverte a mérget Traumhold számára, s az egész szökése a kirabolt pénztárral csak úgy volt intézve, hogy önt a legelső állomáson elfogják, s önnek a gyilkossági és rablási bűnténye csak eltakargatása volt Traumhold öngyilkosságának.
Péternek még az ajkai is elsápadtak e szóra.
- Esküszöm, uram!
- Ne esküdjék! Én minden körülményt ismerek. Traumhold olyan bajba keveredett, melyből világi fogalmak szerint más menekülés nem volt, mint leszámolni az élettel. Becsülete és vagyona, a látszat szerint menthetlenül elveszve. De volt egy nagy összegre szóló életbiztosítása. Ezt meg akarta a leánya számára menteni. Ezért vállalta ön magára a gyilkosság vádját. Ez öntől mesés önfeláldozás volt.
- Nem! Nem! Nem! - kiáltott a rab, s most már szikráztak a szemei, s öklével a mellét verte. - Én voltam a gyilkosa.
- Csak nyugodt vér, Péter - mondá Lándory odalépve a rabhoz, s vállára téve a kezét. - Önnek az egész elvállalt bűne egy nagy hiba volt: egy tévedés. Az a biztosítótársaság, melynél Traumhold halála esetére szerződést kötött, néhány nappal előbb már határozatot hozott, mely szerint a biztosított összeg még öngyilkosság esetében is ki lesz fizetve. Íme, nézze ön ezt a nyomtatványt. Olvassa el az aláhúzott sorokat.
Péternek a hideg veríték gyöngyözött a homlokán, mikor e sorokat olvasá. Nagy küzdelemnek kellett odabenn támadni a lelkében. Azonban ismét csak visszanyerte a fegyencnél szokásos óvatosságot.
- Hát én ebből mit tudok meg?
- Azt, hogy a biztosított összeget kifizetik Traumhold örökösének még akkor is, ha annak nem gyilkos kéz, hanem saját akarata idézte is elő a halálát.
Péter most már ravaszul nevetett.
- Hát most én ezen mit vegyek magamnak? Hiszen ha visszavonom a vallomásomat, ha azt mondom: én nem öltem meg a bankárt, ravaszság, tréfa volt az egész pénztárkirablás, és ha azt nekem kegyesen el is hinnék, s az azért kapott tizenharmadfél esztendőmet ide ajándékoznák: még akkor is maradna a másik tizenöt esztendő a hátamon, amit az illavai lázadásban való részvételért kaptam. Nekem is van életbiztosításom tizenöt esztendőre, hahaha!
Ez a cinikus kacagás itt a börtönben úgy hangzott, mintha valami csontházból a váz-emberek kezdenének el a hozzájuk betévedt halandóra nevetni.
- Ön ebbe a lázadásba valószínűleg akarata ellen keveredett mondá Lándory.
- Nem, uram. Egyike voltam az ,,értelmi szerzőknek", ahogy hivatalosan mondják. A kitörésnél ott voltam a vezér, Monterosso oldalánál. Az a golyó, mely őt leteríté, éppen úgy találhatott volna engem is. Mi igen jól értettük egymást. A törvényszék semmiképpen nem becsülte túl az érdemeimet, mikor tizenöt esztendővel tisztelt meg. Tessék elhinni, hogy ez olyan szabott ár, mint a két krajcáros zsemlyéé.
- Mindegy - szólt Lándory szárazon. - Azért ön mégis amnesztiát kapott, minden állítólagos vagy valóságos vétségeire nézve, s a mai nappal megszűnik rab lenni. Szabad emberré lesz.
Ez a nagy mondás éppen semmi hatást sem tett a rabra.
Az obligát térdreborulás, kézösszekulcsolás, hálálkodás mind elmaradt.
A hallott örömhír által meglepett ember közönyösen állt az ,,evangélium"-hirdető előtt. S még az ajkait pittyeszté:
- Minek nekem az az amnesztia? - szólt vállvonogatva. - Hát hová jutok én ezzel? Itt most szolid alkalmazásom van. A társaság, amelyben élek, respektál, tart reám valamit. Mindnyájan ismerjük egymást. Tudjuk, hogy kik vagyunk, egyikünk sem kérkedik; az igazi érdemeink köztudomásra vannak. Szükségeinkről gondoskodva van. Kapunk jó ételt, kenyeret (amilyet Olaszországban csak a hercegek esznek, mikor nevük napja van); kapunk egyforma divatú ruhát, éjszakára tiszta ágyat, nappal becsületes munkát; vasárnap pihenünk, énekelünk kardalban, muzsikálunk, olvasgatunk. Felügyelőink, elöljáróink az igazgatón kezdve az utolsó foglárig, szigorúan, de emberségesen bánnak velünk. És aztán mindazért, ami velem a vasrostélyon belül történik, nem kell senkinek azt mondanom, hogy ,,köszönöm". Nem követel magának részt a háládatosságból senki. Úgy vagyok itten, mintha valami kisebbszerű asteroidba belelőttek volna, amelyen nem fér el több ezer embernél, s ahol minden embert a mennyei gondviselés lát el minden szükségessel. A paradicsomi Ádám - Éva nélkül! Nem kívánkozom a régi földre vissza többet. - Mit keressek én még a világban? Szolgának neveltek: semmi mesterséget nem tanultam. Ahhoz meg, hogy fát vágjak az utcán, nincsen ízlésem. Ha most innen kilöknek, rosszabb vagyok a partra dobott halnál. Ki fogad meg cselédjének egy börtönből kiszabadult méregkeverőt?
- Én veszem önt magamhoz - mondá Lándory. A rab összecsapta a kezeit.
- Ön akar engemet magához venni? ,,Ön?" és ,,engemet"? Ez, uram, bocsásson meg ön, ha igazi nevén mondom: (fegyenc vagyok, nem tudom válogatni a szót), ez hetvenkedés! Hogy ön akar engemet szolgájának megfogadni, akire rábízza éjjeli álmát, ivópoharát, az ételét! Mi akar ez lenni? Fogadott ön valakivel, hogy ezt is meg meri tenni? Ön experimentálni akar rajtam, mint mikor a megkötözött kutyán vivisectiót visznek véghez, mint mikor a tengerinyúlba beojtják az ebdühöt. De én nem vagyok se kiskutya, se tengerinyúl. Nehéz indulatokkal teljes, haragot eltevő, nyájaskodásokkal meg nem engesztelhető ember vagyok. - Hagyjon itt engemet! Higgye el, hogy a magam helyén vagyok. Ha zsivány kell önnek, akivel kísérletet akar tenni, válasszon a kilencszáz közül vaktában egyet. Lehet, hogy szerencséje lesz vele. Lehet, hogy megtanítja a farkast apportírozni. De engem ne vigyen ki innen! Kérdezze meg csak az igazgatót.
- Én pedig önt fogom innen kivinni, s ezt nem azért teszem, hogy lélektani, merész kísérletet kezdjek el önön végrehajtani. Amint a börtönajtón kilépünk, azt mondom önnek: ,,Kalthahn Péter! Erre van éjszak, arra nyugat, amarra dél, emerre kelet; tessék választani, melyik égalj lesz önnek jobb". Hanem ön arra fog jönni, amerre én megyek, maga jószántából, és mellettem marad, minden kényszerítés nélkül.
- Erre kíváncsi vagyok - mondá a fegyenc, karjait keresztbetéve mellén.
- Engem nem valami kísérleti hóbort hozott arra az eszmére, hogy egy méregkeverésért elítélt orgyilkost szabadítsak ki a börtönből; hanem erős fogadás, amit haldokló nőmnek tettem. Szegény Godivámnak utolsó kívánsága az volt, hogy szabadítsam ki az őérette ártatlanul szenvedő Pétert.
- Micsoda Godiva? - kiálta fel a rab.
- Traumhold leánya: az én nőm. Két évig éltünk együtt, míg a halál el nem szakított. Boldogok voltunk.
- Traumhold Godiva az ön neje? - kiabált a fegyenc. - Annak a férfinak a leánya, aki ön miatt halt meg: elkárhozva ezen a földön és a másvilágon! Mit tett ön vele? Erőszakkal kényszeríté, bűvitalt adott neki?
- Önként választott gyámatyjának, s egy évig művészi munkával tartotta fenn magát az én tanácsom szerint.
- Munkával? Munkával? - dörmögé a rab. - Ezt már elhiszem. Ez az ő vonása.
- A szünidő alatt Münchenből lejött hozzám a falusi jószágomra, a nővérem látogatására. Nővérem hirtelen meghalt. Mi megszerettük egymást, és összekeltünk.
- Mesének tetszik ez; mert nagyon szép.
- Hát egy bizonyítványt is mutatok önnek. Olvassa el ezt a legutolsó levelét a biztosítótársaságnak.
Odaadta a rabnak a levelet.
Péter összehúzott szemöldökkel olvasta az írást, beleütögetve az öklével, s egyes szavakat mormogva belőle: ,,született Traumhold Godiva", ,,meghalt Capri szigetén, mellbajban" - ,,eltemetve Barcafalván Magyarországon". (Hazahozta magával!) Mégis igaz hát. Szerette nagyon. S nem vette fel a pénzt a halála után.
Azzal hirtelen odafordult Lándoryhoz.
- Hallotta ön őt még kacagni valaha?
- Mindennap.
- Hát vissza tudta adni, amit elrabolt tőle? A nevetését? Hát miért kellett neki meghalni?
- Azért, mert nagyon szeretett.
- Hát valóban gondolt ő a szegény Péterre valaha? Nem szidott, nem átkozott? Az apja gyilkosát?
- Hisz engem is azért szeretett meg, mert azt mondtam neki, hogy nem tartom önt Traumhold megölőjének.
- Uram! Ön mégiscsak vivisectiót követ el rajtam, mint a megkötözött kiskutyán. Most már a szívemet boncolja!
- Hát még valamit mutatok önnek, Péter. Itt van a jegyzékkönyvecském, amelybe hol én karmoltam valami vázlatot, hol a kedvesem rajzolt bele egy-egy alakot, ami elénk került Capriban vagy Nápolyban. Keresse ön fel benne az utolsó lapot.
Azon a lapon volt lerajzolva egy fegyenc, két kezén békóval, amint egy dupla rostélyú ablakon kibámul; a kép alá írva: ,,emlékül férjemnek".
Annak a fegyencnek az arcában saját magára ismert Kalthahn Péter.
Azzal ez a kemény ember, amilyen hosszú volt, úgy vágta végig magát a zárka kőpadlatán arccal, s elkezdett ordítva zokogni, mint egy vadállat.
Erre berohant a zárka ajtaján az igazgató, a porkoláb, az őrök.
Lándory inte nekik, hogy csak maradjanak.
Lehajolt a fegyenchez, hogy felemelje a földről. Nem bírta. Az a lábait tartá átölelve: a saruit áztatta könnyeivel.
Aztán, mikor elvégezte, térdre emelkedett, s vad indulattal szakítá kétfelé a mellén rabköntösét, durva szőrös mellét kimutatva, mintha azt akarná, hogy a lelkébe lássanak.
- Most már, uram, követni fogom önt, mint az árnyéka, s meghalok önért, amikor kelleni fog.
A fegyházigazgató nagyot bámult ezen a beszéden.
- Hová követnéd te ezt az urat, Kalthahn Péter, mint az árnyék? Van teneked még huszonhét esztendőd árnyékban henyélni való.
- Kalthahn Péter hátralevő büntetése legmagasabb kegyelem útján el van engedve - mondá Lándory, átadva a hivatalos levelet az igazgatónak.
Az egyik bámulatból a másikba esett.
- Uram! Ön a legveszedelmesebb gonosztevőt ereszti szélnek! Hisz ez azon fogja kezdeni, hogy önt magát megöli az úton, s aztán rablóbandát szervez.
- Velem fog maradni.
- Talán magához veszi komornyiknak? Vagy tán éppen pincemesternek vagy szakácsnak? Nem mondok ellene. Csak azt az egyet kérem, hogy ha egyszer meglátogatom önt úri kastélyában, ebédre ott ne marasszon.
Ezen lehetett volna nevetni is.
- Biztosítom önt, igazgató úr, hogy Kalthahn Péter sohasem volt méregkeverő.
- Mit szólsz ehhez, Péter?
- Nem voltam az.
- Hát akkor miért vallottad ezt magadra? Hát a bankár pénzét ki rabolta el?
Lándory köhécselt.
- Kalthahn Péter nem fegyenc többé. Kérem a polgári ruháit előkerestetni.
- Azok jó hátul vannak eltéve a raktárban. Harmincesztendei pihenésre. Most csak még egy kérdést Kalthahn Péterhez. Nem vallatásképpen; hanem csak kíváncsiságból. Az az illavai lázadás is csak ,,félreértés" volt? Olyan hallucináció?
- Nem. Az komoly dolog volt. Lándory eléje vágott.
- Én annak is tudom a titkát.
- Azt nem tudja ön, uram - szólt Péter határozott hangon -, mert azt csak ketten tudtuk: s az egyik már halott.
- Sokat tanultam én már a halottaktól.









Jókai Mór: A lélekidomár


Az elrabolt kincs
Több szó nem lett váltva. A hivatalos formaságok betöltettek. A fegyház igazgatósága részéről ki lett állítva Kalthahn Péter számára a szabadonbocsátási levél; a harmadfél év alatt félretett munkadíját leszámlálták a kezébe; polgári ruháit, amelyeket elfogatásakor viselt, előkeresték a számára, a fegyencruhákat átvette a ruhatárnok, s aztán egész csendben bocsátották el az intézetből. A többi fegyencnek nem hirdetik azt ki, hogy egy társuk kegyelmet kapott; mert az mindig felháborodást kelt a hátramaradtakban.
Péter új gazdájával együtt a városi vendéglőbe sietett. Lándory az ebédet odahozatta a szobájába kettőjük számára. Még most nem állt fenn közöttük az úr és szolga közötti viszony, még most csak útitársak voltak. Ebédelhettek egy asztalnál. Itt senki sem ismerte őket.
Péternek annyira ment a helyzetismerete, hogy maga rendelt magának ebédet: ürütokányt zöldpaprikával, egy pint rózsamálit borvízzel. Saját zsebére megy ma, van pénze!
Az ember úgy falt, mint egy vadállat. Ebéd után Lándory szivart adott neki. Az meg éppen a paradicsom volt rá nézve. A raboknak nem szabad se bort inni, se dohányozni. Péter ugyan komiszabb szivarral is beérte volna, nem vágyik ő havannára; míg Lándory meg nem magyarázta neki, hogy az ember a saját érdekében szokta az útitársát jó szivarral megkínálni, hogy ne bűzöljön az orra alá a 4 krajcáros patkányfarkkal.
Mikor aztán egész derült kedélybe hozta az emberét, akkor elkezdett vele beszélgetni. Ez volt a szokása vizsgálóbíró korában is. Rózsa Sándorral gyakran elkvaterkázgattak, mikor felhozatta a rablót a börtönből magánszobájába, s aztán pipaszó mellett sok egyet-mást megtudott az ember, amit semmi tortúra napvilágra nem hozott volna.
- Ne hidd ám azt, Péter (Lándory most már tegezte emberét), hogy én valami cagliostrói bűvészetben járok, amikor azt mondom, hogy sokat tanultam a halottaktól. Többször vezettek azok már engem az élők nyomába. Most is éppen a meghalt Monterosso vezetett rá a te illavai lázadásod titkára. Azt mondád, hogy ez a nevezetes kalandor elesett annál a kitörési merényletnél.
- Két golyó találta: éppen mellettem állt; egy vasrudat emelve a kezében.
- Tehát egymás mellett álltatok: legbensőbb szövetségesek. Ez az első nyom. Te, a bűntudattal nem terhelt, ártatlanul elítélt, és ő, a sokszoros gonosztevő: szövetségesek. - A második nyom a te magaviseletedben levő ellentmondás. - Előttem így szólsz: ,,Nem akarom a börtönt elhagyni". Adod a cinikust. Neked jobban tetszik idebenn, mint odakinn. Jó ember a porkoláb. A rabok hercegi prófuntokat esznek. A kegyelemlevéllel a markodban vissza akarsz térni a vasrács mögé, s leülni a harminc esztendőt. Illaván pedig összeesküszöl a rabtársakkal, hogy a börtönből kitörj erőszakkal, életedet kockára téve s a másokét fenyegetve. Ez az erős ellentmondás valóságos bösztörzárat (vexírzár) képez a lelkeden.
Péter önelégülten mosolygott azon, hogy ő ilyen derekasan be tudta magát zárni.
- Csakhogy én ezt a zárat fel tudom nyitni.
Péter fújta a füstöt a havannából. Azt hitte, hogy azzal befellegzi magát.
- Az a Monterosso sokszor megfordult Traumhold üzletében, s te ott találkoztál vele. Neked akkor is gyanús volt az az ember, s gyanúdat nemcsak a bankár, de egyes hivatalnokok előtt is kimondtad. Ő azonban téged a hűség és becsületesség mintaképének tartott. Egyszer aztán összekerültetek, mint elítélt fegyencek, az illavai nyereggyártó műhelyben. Nagy volt a meglepetés! Az előkelő, elegáns úr, aki százezreket hordott a bankba, s mindig parfümözött bankókat osztott borravalónak, s a hűséges inas, aki azokat orrfintorgatva fogadta. Mind a kettő fegyenczubbonyban. Minő találkozás. ,,Szervusz, pajtás!" Akkor aztán kölcsönösen megismertétek egymást. Monterosso internacionális rablótársaság nagymestere; Kalthahn Péter pedig Traumhold bankár gyilkosa és kirablója. ,,Ez az én emberem!" mondá magában Monterosso. S föltette magában, hogy fel fog használni eszközének. A közös étkezés alatt a rabok beszélhetnek egymással. Ezt olyan furfangosan teszik, hogy amint egymás mellett ülnek, beszélnek mindent összevissza, csak mikor a beszélő könyökével megtaszítja a szomszédját: az a szó a megtartani való; a többi polyva. A hátuk mögött álló őr hasztalan hegyezi a fülét: nem ért meg semmit, bár mindent meghall.
- Ön ezt is tudja?
- Azelőtt a falat kopogtatva beszéltek egymással, a rab alfabet szerint. De ez most lehetetlenné van téve, minthogy egy foglár mindig ott van a hálószobájukban. Tehát a Monterosso elmondá a Kalthahn Péternek, hogy ő egy nagyszerű fogást csinált Franciaországban, a halotti ágyán fekvő Lis Blanc gróf kastélyába betörve, s annak a kincsesszekrényét szerencsésen elemelve. Az eset nagy port vert fel Európa-szerte, nemcsak az elrabolt kincs nagy értéke miatt, de különösen azért, mert ugyanazon szekrényben volt a meghalt gróf legutolsó végrendelete, melyben kitagadott fiát visszaveszi a kegyébe, s általános örökösévé teszi. A korábbi végrendelet egy unokaöccsre hagyja a roppant nagy úri birtokot. Ez a kis ív papiros többet érne a szekrény minden karbunkulusainál. Mert aki ezzel rendelkeznék, licitáltathatna rá: ki ad többet érte? A majoresco-e vagy az unokaöccs. A kincsesszekrény jól el van rejtve. Ennek a helyét a vizsgálóbíró nem bírta a hurokra került rablóból kivenni.
Péternek melege kezdett lenni; nem győzte magát a borvizes borral lehűteni.
- Ez téged eddig keveset érdekelt, Kalthahn Péter; amíg egyszer el találta előtted mondani a tolvajok vezére, hogy ő szándékosan tévútra vezette a vizsgálóbírót, azt vallva, hogy valamint a többi rablott értéket, úgy azt a szekrényt is egész tartalmával együtt Traumhold bankárnál hagyta letéteménybe, s most a Lis Blanc örökösök ennek a hagyatékát ostromolják, rajta keresve a rájuk nézve oly sokszoros értékű szekrénykét. Most azután te elkezdted magadban főzni a taplót. Amíg mi itt kussadunk a börtönben, addig a Lis Blanc végrendelet elő nem kerül: addig Traumhold egész vagyona zár alatt marad, addig Godiva szegény lesz. Ha az a kincs felszabadulna, úgy ő is egyszerre fel lenne oldva az átok alól.
Péter nem tudott a helyén maradni többé. Karjait keresztbe fonva, lehorgadt fővel elkezdett alá s fel járkálni a szobában, s a szivart nem szívta többé, hanem összegyűrve a pofájába tömte: azt gondolta, Illaván van, a börtönudvaron, ahol a dohányt csak bagónak szabad megrágni.
- Ezért álltál te szövetségbe Monterossóval, ezért tervezted vele a kitörést, hogy Godivát megszabadítsd a nyomortól! - E szóknál megragadta a nyugtalanul járkáló kezét Lándory. Olyan volt az ő kezének az érintése, mint a villanyütés.
Az meg volt bénulva, mint egy álomjáró.
- De hát ön-e az Úr Istennek az a háromszegletű szeme, amely minden sötétségbe belát? - hebegé ez ember.
- Van ilyen világító háromszög: az emlékezet, a képzelet és az ítélet. Engem természetfölötti csodák nem segítenek. Ennek így kellett történni, ahogy elmondtam. Ti összebeszéltetek, hogy egy kedvező alkalommal kitörtök az illavai fegyházból, s akkor aztán ketten együtt a trencsini erdők útjain keresztül felkeresitek azt a várromot, amelyben a Lis Blanc-szekrény el van rejtve. Monterossónak kellett egy vezető, aki a vidéket ismeri; te ott nőttél fel. Te pedig arra gondoltál, hogy legyetek csak egyszer ott, ahol a kincs előkerül: a vasrúddal leütöd a cinkostársat, s akkor aztán a te gondod lesz, hogy az elrabolt érték hogyan jusson el a gazdája kezébe. - Lehet, hogy Monterosso is éppen ilyen jó szándékkal volt teirántad.
Péter a falnak támaszkodott a hátával, mintha odaszegezték volna.
A bűvitalok minden mesés mérge nem hasonlítható ehhez a mámorgerjesztőhöz, midőn az elítélt rab azt hallja, hogy a bírája kitalálta a fennkölt indokot, mely őt gonosztevővé bélyegezte. Csak annyit tudott kinyögni:
- Megígérte ön nejének, Godivának, hogy apja becsületét ki fogja deríteni?
- Megígértem.
- Akkor mondok önnek valamit. Monterosso nemcsak annyit mondott el nekem; de többet is. Azt is, hogy hová van elrejtve a rablott kincsesszekrény? Elmondta azért, hogy ha kettőnk közül egyik megszabadulhat, e nagy értékkel kezében a másikat kiszabadítsa. Meg lehet venni az őröket, a foglárokat, a bejáró népet. Fel lehet gyújtani a fogházat. Csak pénz kell hozzá. Kölcsönös fogadást tettünk egymásnak. S a fegyencek adott szava, fogadása megáll! Jobban megáll, mint ha a potentátok kötnek egymással szövetséget. Monterosso leírta előttem a helyet, ahová a Lis Blanc-féle kincseket elrejté.
Lándory a szívdobogását nehezen álcázó nyugalommal leste a fegyenc fölfedezését.
Az elébb kitekintett az ajtón, hogy nem hallgatózik-e ott valaki? Aztán odalépett Lándoryhoz, s a tenyerével félig eltakarva a száját, sugdosott a fülébe.
- Az elrablott szekrény Lietava várromjaiban van elrejtve.
- Trencsén megye határán?
- Ott. A hradnai várkastélyon túl terülő erdő közepén.
- Jártam ott. Nagyon jól kiszemelt hely, nem esik semmi országút közelében. Valamikor híres, nagy erősség volt, a Rákóczi-harcok alatt. Idehozta Ocskay László a kincseit és családját, mikor a császáriakhoz át akart állni.
- Annak a várnak a legmagasabb része egy körönd alakú torony. Úgy hiszem, templom lehetett valaha. Egynéhány pilléren még látszik a freskófestés maradványa, többek között egy kerubfej. Ettől a festett faltól háromlépésnyire van egy beszakadt boltozatnak a nyílása. Abba vitte le Monterosso a szekrényt, s ott betakarta törmelékkövekkel. Semmi más jelt nem hagyott hátra. Ellenben azt a ravaszságot követte el, hogy egy kétmázsás kőkoloncot, valami kifaragott erkélytámaszt, ami eddig a kapu előtt feküdt, elcepelt egy teremig, s azt ott lefektette, a falra pedig veres keresztet festett. Aztán sűrű csalánbozót közé veres paréjnak és fehér ürömnek a magját hintette el. Számított rá, hogy mindazokat a várromokat, amelyekben ő megfordult, majd sorra fel fogják kutatni. Hivatalos emberek is; aztán meg a kincskeresők. Gondja volt rá; hogy hamis nyomra vezesse őket a faragott kőkolonc, amit a várrom látogatói rendesen a bejáratnál szoktak látni, s most a bástyateremben találnak; a falra írt kereszt, a veres paréj, a fehér üröm, ami magától mind nem jő elő az omladékok között, arra a tévedésre vezeti a kutatókat, hogy a megjegyzett helyen valaki elrejtett valamit. Magában a köröndben semmi egyéb jel nincs hátrahagyva, mint amit elmondtam.
- Az legyen hát az első dolgunk, hogy Lietavát felkeressük.
- Bocsásson meg ön, uram, ha én még egy előbbvalót kérek. Egy látogatást annál a sírboltnál, ahol drága úrasszonyom nyugszik.
- Ne most még, Péter. Csendes álma van ott a vadméhek döngése mellett. Még most nincs őt miért felköltenünk. Majd ha mindent végrehajtottam, amit végakaratául reám bízott; majd ha az utolsó terhelő vádat atyja nevéről letörültem; majd ha Traumhold vagyonának maradványát kezemhez kaptam, s ahogy Godiva kívánta, ez összeget alapítványul letettem árva leányok megmentésére, mely Traumhold nevét fogja viselni; akkor odamehetünk hozzá, s megsúghatjuk neki: ,,Most már elköltözhetsz a túlvilágra, ott fogod találni az atyádat, szép, fényes arccal, minő az idvezülteké".
- Jaj, uram, az ön gondolatjai repülnek, az enyéim csak földön járnak! Nem csuda, ha megelőz. Úgy lesz jó, ahogy ön mondta. Hanem mármost azt is hadd adjam elő, amit az én földhözragadt eszecském kigondolt.
- Beszélj, Péter.
- Minekünk ezeket az eldugott kincseket úgy kell ám elemelnünk, hogy arról kettőnkön kívül senkinek ne legyen tudomása.
- Magam is gondoltam erre. Én sem bízom másban annyira, mint saját magamban.
- Ön sokat tapasztalt a rablóvilággal való érintkezésben, de egészen a mélyébe ennek a rémvilágnak mégsem láthatott bele. Ön mégis ellenség volt közöttük. De én cimbora voltam! Előttem fölfedezték az egész mechanizmust, ami az emberi társaság ellenségeit összetartó működésbe hozza; azzal, hogy nagy bűnesetek föl lettek derítve, és minden fajtájú gonosztevőkkel a börtönök megtöltve: még ez a társaság nem lett megszüntetve. Mindenütt van összeköttetésük. A jámbor drótos tóttul, aki a megfordított pipaszárát szopja, éppen annyi okunk lehet őrizkedni, mint a háromcsillagos rendőrtiszttől, aki csempészett szivart szív. Ha ön azt, amit most tőlem megtudott, akármiféle hatóságnak följelenti, bizonyos lehet róla, hogy a párizsi cinkostársak hamarább megjelennek a lietavai romok között, mint a mi ólomlábú pandúrjaink.
- Nem szándékozom addig jelentést tenni róla, amíg minden a kezem között nincs.
- Nagyon kérem önt, hogy ,,aztán se" tegye. Mind a kettőnk élete van itt kockán. Már az is szemet fog szúrni, hogy egy harminc évre elítélt rabnak megkegyelmeztek, s hogy azt a vizsgálóbíró, a hírhedett nagy férfiú fogadta magához. Találgatni fogják, hogy ennek mi lehetett az ára? Ingyen akkora summa időt nem ajándékoznak oda! - Ha most közhírré leszen, hogy ön feltalálta a Lis Blanc-féle kincseket, s azokat tulajdonosaiknak visszaadta: a legegyügyűbb fickó is egyszerre rájön, hogy azokat én árultam el; azért kaptam kegyelmet; s akkor énnekem nincs többé ezen a planétán megmaradásom. - De még ön is a zsebében fogja hordani mindenütt a halálítéletét. Mert azt, uram, megbocsátották önnek a gazemberek, hogy őket üldözte, elfogta, elítéltette. Ezt igen természetes dolognak találják. De hogy az ő jól eldugott zsákmányukat elkaparintsa előlük: arra nincs mentség, sem irgalom, sem kegyelem. Itt már ők a bírák, s ön a gonosztevő!
- Jól van, Péter; odáig csak titokban maradhat a dolog, amíg mi ketten, mint két angol turista, elbarangolunk a trencsini fenyvesek rejtekeibe, s a szekrényt elhozzuk a várból. De utoljára mégiscsak nyilvánosságra kell kerülni az egésznek, amikor a szekrényt, becses tartalmával együtt, a seigniers-i uraknak átszolgáltatom.
- Én nem látom át, hogy mért kellene ennek akkor is a törvény elé, a hírlapokba kerülni? Ha önnek a kezében lesz a kincs: (én így gondolom) ön maga elviszi azt Seigniers-be. Ott a végrendelet által jogosított családtagoknak azt mondja: itt vannak az ellopott gyémántjaitok; itt a keresett végrendelet. Nem kívánok érte egyebet, mint hogy szüntessétek meg azonnal a Traumhold elleni igénypereteket. Ha ön nem veszi fel a préfet-nél letett jutalmat, mely a kincs és okirat visszahozójának biztosítva van, a hivatalos nép sohasem tudja meg, hogy előkerültek-e a gyémántok, s honnan jött elő a testamentum?
- Hát a te számodra se vegyem fel a kitűzött jutalmat?
- Az én számomra? Hát nem lesz-e nekem teljes ellátásom, ha az ön házánál leszek? Ha az ön kenyerét eszem, az ön borát iszom, s valljuk meg a gyöngeségemet: - az ön szivarjait is szívom? Nem akarok azzal a csúnya halállal kimúlni; hogy a pénzemért öljenek meg.
Lándory elnevette magát, s önkéntelenül kezét nyújtá az öreg fickónak.
Az pedig nagy halkan azt mormogá a fogai között:
- Így; lám! Nekem ez a kézszorítás többet ér egy zsák aranynál:
- No hát, öreg cimbora! Azon kezdjük, hogy elmegyünk a kincseket szép titokban - visszalopni!
Lándoryt mindjárt az első napi utazás meggyőzte arról, hogy őneki Magyarországon incognitó utazni lehetetlen. Akárhol szállt meg, minden vendéglős azzal fogadta, hogy ,,Alászolgája, Lándory úr!" A piacon a parasztok mint jó ismerőst üdvözölték, s ha valahol megállt a kocsijával, odasiettek hozzá, előadni a panaszaikat, hogy kinek lopták el a lovát vagy tinaját. Azt hitték, hogy most is abban jár.
Természetes: mikor valakinek az arcképe minden élclapban állandó figurát képez, utóbb a ponyvairodalom zsiványtörténeteinek a címlapján ékeskedik; hát akkor az ilyen markírozott arcra mindenütt ráismernek.
Fordítani kellett a terven.
Visszaemlékezett rá Lándory, hogy amidőn először járt Lietava romjait megtekinteni, éjjelre a radnai várkastélyban volt szállva. A nagy, tízezer holdnyi uradalom erdősége közepett fekszik a nevezetes várrom, s ez tulajdona a radnai földesuraságnak. A birtokos úrnő, egy a szabadságharcban kiváló szerepet vitt kormánybiztosnak az özvegye, ki ősi kastélyában a világtól teljesen elvonulva él: magáról sem ad hírt, a másokét sem adja tovább.
Maga a lietavai várrom is olyan helyen fekszik, hogy az csak a radnai úton hozzájárulható. A messzeségben jól lehet azt látni Budetin felől is, s a zsolnai vasúton járókelők gyönyörködhetnek benne; de a mindenütt meredek hegyoldalak, melyeket a várrom uralg, nemigen biztatnak a megmászásra. Az alatta fekvő völgyből ugyan kanyarognak fel girbegurba ösvények a várfalakig, amiket legelésző barmok tapostak: de aki ezeken elindul, az alant épült majorház lakói előtt okvetlenül feltűnővé teszi magát, s készen lehet rá, hogy mire a hegytetőre feljut, már akkor ott fogadja egy vagy két puskás erdőkerülő. S aztán megint csak ,,Jó napot, Lándory úr!"
Tehát azt a tervet kelle foganatosítani, hogy Lándory, Péter kíséretében, egyenesen odautazik Radnára, s a vendégszerető özvegy kastélyában megszáll.
Mikor itt járt harmadfél év előtt, dicsérte előtte a fölséges várromokat: kár, hogy azokat festő ecsetje nem örökíti meg. Akkor megígérte, hogy még egyszer visszatér, s akkor festőt is hoz magával.
Péter lesz a festő.
- De én nem tudok egyebet pingálni, mint háromorrú embereket a falra.
- Én tudok valami keveset. A színvázlatot elkészítem, s aztán azt mondom, hogy majd odahaza fogja a művész jobban kidolgozni.
- De én nagyon goromba vagyok: nem hiszik el, hogy piktor vagyok.
- Akkor hiszik el éppen.
(Megjegyzendő, hogy még akkor az újabb festői nemzedék nem létezett, mely már ebből a virtusból kivetkőzött.)
Lándory tehát Budapestre érkezve vásárolt egy éppen akkora festékes ládát, amekkoráiiak a rendőri körözvényben le volt írva a Lis Blanc szekrény; azután egy erős átvető bőriszákot, amelyben a láda éppen elfért; továbbá rajzmappát meg két, bőrrel behúzott, hatalmas vasbotot, amit szükség esetén feszítőrúdnak is lehet használni. Végül egy pár oldalzsebbe eltehető francia lámpát, mely külső kinézésére olyan, mint valami tubákos szelence.
Két nap múlva ott voltak Péterrel a radnai kastélyban.
Az özvegy úrnő most is egyedül volt, mint mindig. A környék lakossága is csak jótékonyságáról tudja, hogy él. Maga is kivételes lény. Az egész élete cselekvő jóság és tűrő szenvedés.
Az úrnő nagyon örült, hogy Lándory ismét meglátogatá. Ritkaság az ő hajlékában a látogató; kivált az olyan, aki másodszor is eljön.
Lándory bemutatá neki az útitársát.
- Hahn, festőművész úr.
Az úrnő azt mondá, hallotta már egyszer a nevét.
Lándory elmondá, hogy a lietavai várromot megörökíteni jöttek, aminek a háziasszony nagyon megörült, s rögtön kiadá a rendeletet, hogy másnap reggelre négyökrös szekér legyen készen, s egy erdőkerülő kísérje a várromokhoz az urakat.
Az odavezető úton csak ökrös szekérrel lehet járni.
A vacsora alatt aztán elmondatá az úrnő magának Lándoryval, amik azóta történtek vele, hogy utoljára találkoztak. Hogyan ismerkedett meg Godivával, hogyan szerették meg egymást, hogy éltek együtt paradicsomi napokat, hogy halt meg a karjai között.
De hasztalan volt a szegény Péter előtt a gazdag vendéglátó asztal minden drága étke. Le nem tudta fojtogatni a torkán, amit a szájába dugott, úgy összeszorult a nyeldeklője, alig bírta a szemeinek könnyezését orrfúvással takargatni.
- Az útitársam nagy náthát kapott az úton - magyarázá Lándory.
Jó szerencse, hogy a háziasszony szemeit is elhomályosítá a könny.
Értette mármost a hallottak után, hogy Lándory miért járja a vad erdőket, ember nem lakta várromokat festetni.
Másnap korán hajnalban megindult a karaván a várrom felé. Az még jó három órai út a kastélyhoz. Hajdan jó út lehetett az, mikor még Lengyel Magdolna asszony és Tisza Ilona ruganyos hintóval jártak rajta, de most már csak fahordásra szolgál, s csak azoknak a hosszú derekú szekereknek való, amiknek a jobbra-balra tátongó kátyúkban az eleje délnek, a hátulja északnak hajlik, s éppen azért nem dőlhet fel.
Elöl ment az erdőkerülő, duplapuskával a vállán. A négy ökröt vezette nagy szólongatásokkal egy béres; a másik a szekér mellett ballagott, hogy ha dűlőhöz ér, a vállát a lőcsnek vetve, fenntartsa az egyensúlyt. A szekér oldalába lombos gallyak voltak tűzködve, árnyékot tartani.
Szép, derült, késő őszi nap volt: ilyenkor a magyar felvidéken sokkal melegebb van, mint a sík alföldön, amit már a ködök nyirka hűvösít. A gyönyörű erdő olyan illatot áraszt, mintha balzsammal volna telítve a lég; a veresfenyő már javában elhullatta a levelét, csak a jövevényül közé tévedt szurokfenyő sötét zöldje tűnik ki itt-amott belőle; a kecskerágóbokroknak a levele is lehullott már, csak a rózsaszín bogyója piroslik.
Egyszer aztán következik egy irtvány, melynek csonka törzseit körülburjánozta a bozót, s a megnyílt táj közepén előtűnik a nagyszerű várrom: egész kísérteties fenségében.
A társzekeret hátrahagyják a fák árnyékában; az ökröket kifogják az igából, s legelni eresztik; a béresek egyike ott marad a szekérnél, a másik az urak holmiját cepeli utánuk.
- A festékes ládát hagyjuk itten a szekérnél - mond Lándory. Még most nincs rá szükség.
- Itt hagyjuk? - kérdé nagyot bámulva Péter. - Hát aztán?
- Aztán majd visszaküldjük érte az erdőkerülőt.
Most már aztán értette a dolgot.
Ha az ember archaeolog, akkor a várromok belsejét kutatja, faragott emlékeket, kopott betűket keres közte; ha az ember csak turista, akkor iparkodik mentül előbb a legmagasabb toronycsúcsra felmászni, s nagyot nyelni a szép kilátásból; ha azonban festő az ember, akkor azt keresi, hogy melyik oldalról lenne megragadóbb, hatásosabb a kép, hol kedvezőbb a háttér?
A béres a vár előtti tisztáson, egy terebély vadkörtefa alatt, melynek minden levele vérpiros volt már az őszi derektől, kipakolta a magukkal hozott falnivalókat, a kulaccsal és szalmásbutykossal együtt; a két úrnak azonban az volt a véleménye, hogy előbb az omladékok szépségeiben gyönyörködjenek: azok legelőnyösebben tűnnek ki a reggeli világításban.
Az erdőkerülő mindenütt a sarkukban volt, s fogadkozott, hogy ő fogja az urakat vezetni olyan helyekre, ahonnan igazán szép kilátás van.
A romok megmászása közben találtak itt-amott a törmelék halmokon, a sűrű csalánbozót közül kivirító veres-paréj kórókat, amik embermagasnyira felnyurgulnak. Olyan helyeken nagy gödrök voltak ásva az omladékokba. A bástyaterem pedig, amelyben az erkélykő a falnak támasztva látszott, különösen a veres kereszt irányában egészen összevissza volt túrva.
Az erdész mondá, hogy bolond emberek járnak itten, akik kincseket keresnek.
Végre eljutottak a középső köröndtorony belsejébe is. Ezt valamikor kupola födhette, réztetővel: a párkányán nyolc boltív fut körbe, ami egy óriási koronához teszi hasonlóvá: belül már csak a letört téglaboltok kezdő szegvényei merednek ki a falból. Ez a hely templom lehetett; sejteni engedik a gót idomú, keskeny ablakok.
Az alatta levő üreg, melyet döngése elárul, talán a hajdani családi sírbolt. Az egyik ablakközén még megvan a kemény cementvakolat s azon a freskófestésű kerubfő.
- Hát mit mondtam önnek Hahn úr? - kiálta fel Lándory diadalmasan. - Hogy a gót építkezés nem mellőzte a freskófestést. Ön ezt mindig tagadta! Tizenkét tudós archaeológgal bizonyított ellenem, akik azt állították, hogy a gót architektúra nélkülözte a freskófestést. Ime, itt van előttünk az élő tanújel.
Péter nagyot bámult. Még ilyennel sohasem vádolták. Hogy ő tizenkét archaeológgal cimborázott volna össze.
- Csakugyan valóság - felelé, megadva magát a tények hatalma előtt.
- Ezt érdemes lenne lefesteni. Mégpedig ugyanazon színekkel.
- Aha!
- De nincs itt a festékesládánk.
- Az pedig szükséges, ha színekkel akarunk mázolni. Talán erdész úr lesz olyan szíves, hogy elhozza.
Az rögtön készséggel vállalkozott rá.
- Addig ön elkészítheti a vázlatát az egész körönd belsejének monda Lándory.
- Mármint én, ugye? - hagyta rá Péter.
Amint aztán az erdőkerülő lépteinek ropogása a törmelék között elhangzott, Péter odaadta a rajzalbumot Lándorynak, hogy rajzoljon bele, amit tehetsége szerint tud, maga pedig elkészíté a zsebbeli lámpást, meggyújtotta benne a kis viaszgyertyát, s a lámpást a bal kezébe, jobbjába pedig a vasbotot fogva, lemászott óvatosan azon a tört résen, mely a hajdani kriptába tátongott alá.
Lándorynak azalatt kellett valamit vázolni a rajzmappába, hogy eredményt mutassanak fel, ha a kastélyba visszatérnek.
De nem sokat végezhetett azon a feladaton; mert az alatta levő üregben, amint Péter elkezdett botorkázni, rögtön valami fenyegető morgás támadt, mely később ordító bömbölésbe ment át. - A medve téli álmára tért már; nincs se zab, se málna. A Lis Blanc grófok kincseit egy ilyen fenevad őrzi: bizonyosan annak az ivadéka, mely címerükben három fehér liliomot tart a mancsai közt, s a Péter most ezzel akadt össze.
Lándory hirtelen felugrott a rajzalbum mellől, s a kövek közé dugott vasbotját ragadva, lebocsátkozék az üregbe.
A Péter lámpájának vége volt már: csak a felülről leható tört világosságnál lehetett még látni, hogy mi történik odalenn!
A felriasztott medve dühösen támadta meg álmai megzavaróját. Péter szerencséjére azonban egy épen álló kőoszlop volt a régi kripta közepén, s ő emellé húzta magát, ügyesen kerülve ki a medve öleléseit, s hátrálás közben vasbotjával védte magát.
Lándory odarohant Péter segítségére, s hátulról kegyetlen nagyot húzott a mackó koponyájára. Más becsületes állatnak a feje szétszakadt volna tőle.
Ekkor aztán a medve otthagyta Pétert, s Lándorynak fordult egész haragjával.
Most azonban Péter került felül, s megint ő kopogtatta a vasbottal a medve tarkóját.
Egyszer aztán ez is átlátta, hogy ennek fele sem tréfa; kivált mikor egyszerre Lándorytól az orrára, Pétertől meg a füle tövére kapott egy köszöntőt, s azt mondva magában, hogy az okosabb enged, nekiiramodott a lejáró résnek, egy ugrással fenntermett a párkányán, s azzal vágtatott bömbölve ki a romok közül, a várkapun át, neki az erdőnek.
A béres ijedtében felfutott a fenevad elől a vadkörtefára; az erdőkerülő azonban két puskalövéssel fogadta a bömbölő állatot; de valószínűleg elhibázta mind a kétszer, mert a medve a lövések után megfordult, s annak a meredélynek iramodott, mely a várromtól csapinósan hanyatlik alá a völgybe. Ott gombolyagot csinált magából, s lehemperedett nagy sebesen, ameddig a meredély tartott: ott nagy hirtelen összeszedte magát, s elbúsultan továbbcammogott.
Ez nagy eset volt. Erdőkerülő, béres, ökörhajcsár, favágók, mind összeszaladtak a csudájára.
Vajon nem ette-e meg azt a két urat ott a várban?
Azok már eléjük jöttek a kapunál. Mind a kettőnek a kabátja össze volt tépve meglehetősen; de nagyobb bajuk nem történt.
- No, hát hol a festékes láda? - kérdé Lándory a csősztől.
- Itt van tarisznyástul.
- Dejsz én nem festek itten - debachált Péter -, ahol az embert medvék akarják megenni! Ha ezt az egész várat nekem adják!
Nagyon jól adta a megijedt piktort.
- No, hát majd festek én! - duzzogott Lándory, átvéve a tarisznyát a festékesládával, s ment vissza a köröndbe.
Mikor onnan megint előjött, már akkor a festékesláda helyett a Lis Blanc szekrény volt a tarisznyában.









Jókai Mór: A lélekidomár


A Lis Blanc szekrény
Kalthahn Péter nagyon jól bele tudta magát találni a rögtönzött szerepébe. Ez az ,,ursus ex machina" csakugyan kapóra jött neki.
Az erdőkerülő ugyan mindenképpen igyekezett vigasztalni, hogy ne búsuljon, bizonyosan ott lesz ennek az elszalasztott medvének a párja még a romok között, s ha a kopókat beeresztik, azok majd kizavarják, s az aztán meglakol a hitvestársáért is; de Péter úr köszönte szépen azt a reváns-kilátást; ő a medvétől hivatása szerint irtózik. (Medvének hívják az olyan képet, melynek nem akad vásárlója.) - Valami karcolást fedezett fel a vállán, amit a medve karma ejtett rajta, abba ő bele akart halni. Vér is folyt már! Az erdésznek el kellett menni füveket keresni az erdőbe, amik a vérzést elállítják. Péter azt tátongó sebnek nevezte. S felfogadta, hogy ezentúl csak tyúkudvarokat fog tanulmányul választani.
Így aztán a híres vár-lefestésből nem lett semmi.
Mire a radnai kastélyhoz visszatértek, már akkor ott híre futamodott a veszedelmes kalandnak. A hírnök útközben olyan jól kidolgozta azt magában, hogy otthon már mind a két idegen urat széttépve és skalpozva jelentette be, úgy hogy a megrémült úrnő rögtön hívatta az uradalmi orvost:
Az előresiető Lándory aztán sietett megnyugtató vigasztalást hozni, nincs sebészre szükség, csak szabóra, aki a megtépett öltönyöket összevarrja. Ő maga gyalog sietett előre; a piktor a szekéren maradt, az most már le nem mer onnan szállni, amíg az erdőben tart. (Tudniillik ott őrzi a tarisznyát a szekrénnyel.)
A gazdag ebéd aztán elfeledteté a kiállott veszedelmet. A medve tépte urak, hogy a kedves háziasszonyukat megnyugtassák, utoljára leszálltak odáig, hogy megtámadójuk bizony csak afféle siheder medvebocs volt, akit a botjaikkal jól elvertek.
Az úrnő azonban most már nem engedte, hogy vendégei még csak a kastély parkjába is kimenjenek rajzolni; amíg hajtóvadászatot nem rendezett a gonosz dúvadak ellen, amelyek nemegyszer rakoncátlankodnak ezen a vidéken. Ők most pihenjék ki itt magukat.
Péternek azonban szörnyű mehetnékje volt haza - Bécsbe. Nem hajlott meg se az úrnő, se Lándory marasztalására. El volt keseredve. Meg kellett tenni a kedvéért, hogy délután kezdjék meg az utat visszafelé.
Térképen nézve, a legközelebbi vasúti állomás lett volna Zsolna; de a valóságban inkább a távolabb trencsini kínálkozott.
Igyekeztek minél előbb búcsút venni a radnai kastély vendégszerető úrnőjétől; s azzal továbbhajtattak a jó országúton, négylovas útiszekerükön. Az úton azonban már alkonyat felé az egyik kerékről lepattant a sín, s annálfogva azt be kellett kötni, mintha völgynek ereszkednének. Szerencsére közel volt a város, ahol a sínt újra fel lehetett húzatni; csakhogy amiatt azután ott kellett maradni éjszakára.
Elég csinos kis város az a Vág mentében; a vendéglője is kényelmes; csak az az egy baj van vele, hogy ,,Illavá"-nak hívják.
Kalthahn Péternek a fülébe ez a név nem a legkellemesebben hangzik; ez az egész tájék: a Vágon túl fekvő Oroszlánkő várrommal együtt, igen szomorú emlék az ő szemei előtt. Az a kettős rostélyú ablak! Mely e képnek egykor rámául szolgált.
Itt pedig igen jó a rendőri szolgálat. Nem is lehet másképp olyan helyen, ahol egy állami fegyház a legfőbb nevezetesség. Az erre érkező utasnak be kell írnia a nevét a bejelentési ívre, s azt viszik legelőbb is a várparancsnokhoz, azután a szolgabíróhoz.
Azt nem írhatta még ez ívre Lándory az útitársáról, hogy ,,inasával"; mert a kocsis, aki idáig hozta, rögtön nekiállt elmesélni a korcsmában a nevezetes medvekalandot a piktorral, akit a medve megtépett. Tehát csak meg kellett neki maradni ,,Hahn Péter, festő"-nek.
Ennek a következése azonban az lett, hogy megérkezésük után fél óra múlva már látogatójuk érkezett.
- No, most Péter gyorsan az ágyba; aztán horkolj.
Egy szoba volt mind a kettőjük számára. Péter lefeküdt már, mikor a látogató bekopogtatott.
A fegyházi sebész volt. Az igazgató küldte. Maga is rögtön itt lesz, a tiszteletét tenni Lándory úrnál (hivatalbeli főnökénél). Addig is őt küldte előre, hogy a vadászaton szerencsétlenül járt festőművész úrnak a sebeit antiszeptikus kötőfékekkel ellássa. Hozott magával egy egész göngyöleget.
Lándory megköszönte szépen a gondoskodást; de megnyugtatá Aesculap érdemes utódját, hogy nincs az útitársának egyéb megsebesülése, mint hogy egy töviskes disznótól megijedve, beletenyerelt a galagonyabozótba.
- Ilyen a paraszt! Egy tüskésborzból medvét csinál!
- S a galagonyaszúrásból halálsebet.
Ezen aztán nagyot nevettek.
Péternek pedig horkolni kellett, pedig a tüskésborz neki is csiklandozta az oldalát.
Nemsokára megérkezett az igazgató úr is. Azt már a vendéglőteremben tartóztatta vissza Lándory.
A vendégszerető, derék úr nagyon erőltette, hogy menjenek fel hozzá a várba vacsorára (a múlt alkalommal is az ő vendége volt Lándory); hozza oda az útitársát is. Minden furfangos ötletet elő kellett szednie, hogy a lekötelező meghívás elől kitérhessen.
Lándory sohasem volt a drasztikus megoldásoknak a barátja. Rossz drámaíró lett volna. Mikor a legfurcsább helyzetek álltak eléje: egyet fordított rajtuk, s kikerülte a csatányos megoldást.
Ez az eset pedig ugyancsak kínálkozott most, amikor az útitársát szembeállíthatta volna annak a fegyháznak az igazgatójával, aki ezt fél évvel ezelőtt, mint a kitörés vezetőjét, láncra verette.
Ehelyett azon volt, hogy a látogatást mentől hamarább elvégezze. Magával hozott sürgős munkát adott okul. És egészen igazat mondott vele.
Mikor aztán a látogatásoktól megszabadult - bezárta magukra a szoba ajtaját.
Akkor aztán Péter is felhagyott a színlelt alvással, felkelt, megnézte, hogy az utcára néző ablak jól le van-e függönyözve, azután felnyitá a bőriszákot, s kihúzta belőle a kincsesszekrényt.
- No, a tolvajok szépen meg lesznek lepetve, ha egyszer ráakadnak a Monterosso kincseire, s megtalálják azt a sok aszfaltot, terra di Sienát, égett umbrát, ólomfehéret és egyéb sok drágaságokat egy ládában!
A Lis Blanc szekrény pedig már magában is egy felbecsülhetetlen műkincs volt. Arannyal és ezüsttel gazdagon damaszkozott acélból: a vésnöki munka remeke, aminő csak Jean Gouyon kezéből került elő valaha; homorú fülkéiben mitológiai alakokkal; závára maga is a XVI. századbeli ízlés tanúja, a családfő kezdőbetűjével; amelynek megfelel a hozzávaló kulcs; ennek a fogyantyúját két egymást ostromló chimaera képezi.
- A kinyitás módja is tudomány ennek - magyarázá Péter Lándorynak. - Aki a fortélyát nem érti, elforgathatja benne a kulcsot annyiszor jobbra, ahányszor balra, sohasem nyitja ki. Az a feladat, hogy melyik ponton kell megállni a kulcsforgatásnál, amikor aztán a mindkét oldalról egymásba csapódó závárfogak egyszerre szétnyílnak.
Péter ezt is Monterossótól tudta meg.
Hogy Monterosso kitól vette? Az majd később fog kiderülni. Bámulnivaló kívülről is volt e remekművön elég.
Péter az ismert fortély segélyével felnyitotta a szekrény tetejét. Azon alul egy másik tető következett vörösrézből, melyen egy XVI. század elejéről származó metszet volt vésve, Schöngauer remeke: Szent Antal a sivatagban, a gonosz lélektől kísértve. Ez is egy olyan ritka kincs, aminek az értékét szakértők egy aranybányával egyenlőre szabnák.
Ezt a második födelet ismét csak egy külső rugó felfedezésével lehetett felnyitni.
Ekkor tárult fel azután a Lis Blanc kincsek egész mesés világa a bámuló szemek előtt.
Négyötödét a szekrénynek elválasztá egy rekeszfiók. Amabban voltak a gyémántok és az ötvösművészet remekei felhalmozva.
Lándoryt mindez nem érdekelte. Legfeljebb a Lis Blanc-féle hagyományos fekete gyémántot bámulta meg, mely egy diadém középcsillagát képezi. Természeti csoda: maga egy darab sötét éjszaka, melyből a szivárvány színei tündökölnek elő. - Őt csak a rekesz titkai érdekelték: az okiratok.
E rekesztéknek ismét kétfelé nyíló teteje volt vésett acélból, az alatt volt felhalmozva a családi ereklyék, okiratok egész sokasága: elkezdve a láncszemen, melyet Szent Lajos viselt palesztínai fogságában, egész a hajfürtig, mely Mária Antoinette fejéről lett levágva - utolsó világi útjában. - Ezen az időn túl nem lettek gyűjtve az ereklyék. Sárgult selyemrongy, molyette pergamen, átlőtt csillagkereszt, letépett csipke, vérfoltos patyolat, szépen közé illesztve felvilágosítást adó fakó, alig olvasható okiratoknak.
Mennyire drága világa lehetett mindez annak, aki legutoljáig őrzé, bizonyítja az, hogy a legutolsó okmány, a keresett utolsó végrendelet, az egész rekesznek a fenekéről került elő. Eszerint az öreg Lis Blanc grófnak még a halála előtti napokon is ezeknek az áttekintésével kellett foglalkozni.
A végrendelet zárt levélbe volt eltokozva, s a levélborítékra kívül az írott oldalán e saját kezűleg írott szavak:
,,Végakaratom 1868. ápril 7."
Alatta pedig öt meghívott tanúnak az aláírása.
A másik oldalán pedig a gróf öt pecsétjén kívül mind az öt tanúnak a mellényomott pecsétjei. A grófé feketével, a tanúké sárgával.
A tartalmát a tanúk nem ismerték.
Csak a gyóntató atya, akivel a gróf együtt írta meg a végrendeletet, tudta azt, hogy ez a fiát teszi örökösévé, míg a közjegyzőnél letett korábbi végrendelet azt kitagadja mindenből, s a nagy vagyont az unokaöcsre, vicomte De L'Aisne Alfrédre ruházza át, némi életjáradékkal az özvegy számára, akivel a gróf évek óta nem élt együtt.
A formaszerű végrendelet alatt azonban még volt egy terjedelmes iratcsomag, a legfinomabb japáni papírra írva, melynek a tábláján különösen kicirkalmazott kalligráfiával ez volt írva:
,,Révélations." (Felleplezések.)
Ugyanez a szó azonban veres plajbásszal keresztül volt firkálva e szavakkal: ,,Au feu". (Tűzbe.)
Ebben volt valószínűleg egy családnak a titka: megírva maga a családfő által.
Lándory elolvasta a keresztülírt szavakat, s azt kérdezé Pétertől:
- Van-e tűz a kályhában?
- Minek?
- Erre az iratra az van jegyezve, hogy tűzbe dobandó.
- Önnek szól az az írás?
- Nem nekem. De úgy hiszem, annak, aki azt legelőször a kezébe kapja.
- Akkor sem ön az. Mert ez iratot már előbb kezébe vette Monterosso, el is olvasta végig. S aki azt egyszer átolvasta, soha többet még egy szót sem felejt belőle. Monterosso nekem elmondta ennek az ön kezében levő iratnak a tartalmát elejétől végig. Ünnepnapokon a rabok beszélgethetnek egymással, s ha franciául beszélnek, azt a foglár nem érti meg. És én ezeknek a megértése után kezdtem azt a Monterossót mint egy derék, providentialis embert tisztelni; aki valamely Istennek tetsző dolgot követett el azáltal, hogy a Lis Blanc grófok kincsesszekrényét elrabolta. Ha ön elégeti ezt az írást olvasatlanul, én holnap el fogom önnek mondani az egész naplónak a tartalmát. - Tehát csak az a kérdés, hogy eredetiben akarja-e ön a seigniers-i tragédia szereplőit megismerni, vagy fordításban?
Lándory kétkedő bámulattal tekinte Péterre.
- Még valami mást is mondok önnek - folytatá Péter. - Ön nem felejtheti azt el, hogy ön vizsgálóbíró egy óriási rémperben, mely az egész civilizált világot áthálózza. Önnek valódi kötelessége minden darab papirost átvizsgálni, ami ennek a szövevényébe világosságot vet. S amit ön ez iratokból meg fog tudni, az önre nézve vezérvilág lehet sok homályos úton, amire ön elindul. És úgy történhetik, hogy mikor ön ezt a Lis Blanc gróf naplóját elolvasta végig, azon fog magában tusakodni, hogy vajon ne vigye-e vissza ezt az egész drága szekrényt, kincsestül, okiratostul a lietavai várromba, s ne cserélje-e be ismét a festékesládával? Sőt, én szentül hiszem, hogy ön valóban így tenne - ha a Godivának tett fogadása előrehaladásra nem kényszerítené. - Hiszen ha elolvasta ön az egészet, azután is lesz ideje azt a tűzbe dobni. - Az már nincs ráírva, hogy ,,Défense de lire" (tiltva az elolvasás).
Lándory még egyre tanakodott magában.
- Uram! - szólt Péter. - Hogy meggyőzzem önt arról, miszerint ennek az egész naplónak a tartalma ismeretes már énelőttem (egy inas előtt!), csak az első bevezető lapot fogom idézni: ,,Okadatolás. Szükségesnek találtam ezen alább következő adatokat feljegyezni, mivelhogy előre látom, hogy azon végrendeletemet, melyben fiamat, Lyonelt az öröklésből merően kizárom, holtom után két oldalról fogják megtámadni: először, hogy bebizonyítsák, miszerint beszámíthatatlan lelkiállapotban intézkedtem, másodszor pedig, hogy nagyon is beszámítható politikai indokok vezettek ez elhatározásra. A jelen (imperialisztikms) kormányrendszer mellett ezek a végrendelet megsemmisítését vonhatnák maguk után." Nézze ön meg, az áll-e az első lapon?
Szóról szóra ez volt odaírva.
Lándory hozzáfogott a napló átolvasásához. Péter előkereste az útibőröndből a teafőző készüléket. Az éjjel ébren fognak maradni.
,,...Jól tudom - folytatá Lis Blanc gróf naplója, hogy végrendeletemet legelőször is azzal fogják megtámadni, hogy hóbortos voltam (lunatique). Magam is tudom, hogy vannak rigolyáim, amelyek a rendkívüliségek kategóriájába tartoznak. A mi életmódunk mellett a férfikor élvezethajhászása, a rafinált gyönyörök s az aggkor tantalusvágyai nyomokat hagynak maguk után, amire a lélekgyógyász azt mondja: ezek az elmehábor jelenségei.
Minden cselédem meg van vesztegetve, még az öreg komornyikom is, hogy naponként jegyezzék fel, ami dőreségeket elkövetek. De azért nem bocsátom el őket, mert ezek legalább csak azt fogják felőlem bizonyítani, ami igaz; míg ha újakat fogadok, azok még költeni is fognak hozzá, s megesküsznek rá, hogy igaz.
Különösen a felolvasó kisasszonyomban bírok egy olyan ritka kincset, aki olyan, mint a nemes opál: a jobbról nézőnek zöldet mutat, a balról nézőnek vereset. Nekem elmondja a feleségemnek a legbensőbb titkait, amik csak az öltöző- és fürdőszobában, a casette-rejtekben megláthatók s a gyóntatószékben megsúghatók, s az én titkaimat meg közli a nőmmel. Hanem én azért mademoiselle Hermione-t nagyon szeretem, mert fölségesen tud embert szólni.
Énnekem tehát azt kell bebizonyítanom, hogy noha a magányéletemben a sok bolondság úgy adja egymásnak a kezét, mint egy bacchanál tánckaréja, azért mégis ez az egy tényem, miszerint az egyetlen fiamat az örökségéből kitagadom, s a nőmet meghatározott életjáradékra szorítom (mely évről évre kevesebb lesz), teljesen a logikai, etikai és morális kényszerűség szabályai szerint jött létre.
Arról az oldalról is meg fogják támadni majd a végrendeletemet, hogy politikai elvakultság botlatott bele. Köztudomású rólam, hogy én a fehér zászló híve vagyok. Nőm pedig elcsábíthatatlan bonapartista. Ebben az egyben jótállok a hűségéről. Eugénia császárnőnek egyik legbizalmasabb udvarhölgye. Ott csinálják a párizsi új divatot s az új európai politikát. Hogy a krinolinnal meg a lengyel kérdéssel felhagytak: abban, úgy hiszem, hogy madamenak nagy része van, s erős a gyanúm, hogy a riquiqui meg a luxemburgi kérdés az ő fantáziája. En pedig sohasem voltam rábírható, hogy a Tuilériákba felmenjek. Oda az unokaöcsém, vicomte De l'Aisne Alfréd szokta madame-ot kísérni. Egyszer nagyon rám támadtak, hogy miért nem megyek az udvarhoz! ,,No, hát elmegyek!" Egy hét múlva előkerültem. Kérdezték, hol jártam? - ,,No hát az udvarnál Frohsdorfban meg Luzernben Chambord grófnál. Nekem ott az udvar." - A politikai meggyőződéseink tehát át nem hidalhatók - de még ezért lehetnénk jó férj és feleség.
A vallásosság iránti fogalmaink még inkább különböznek. Mind a ketten római katolikusok vagyunk, külső ceremóniák megtartásában elég ostentative részt veszünk: a péterfillérek, oltárajándékok rovatában egyikünk neve sem szokott kimaradni. Csakhogy a madame hipokrita. Titokban szabadkőmíves. Álruhában egyedül ellátogat a szombat esti conventiculumaikba, s céljaikat előmozdítja. Minthogy nő: nem lehet a franc-maçonnerie rendes tagja, tiszteletbeli taggá lett kinevezve.
De még ezért is lehetnénk jó férj és feleség.
A fiam, Lyonel, az pedig republikánus; sőt még odább: szocialista. Abból az igazi vadjából: akinek nem kell se hatóság, se tőkepénz, se haza. Hitére nézve pedig igazi ortodox istentagadó. Ez nem törődik se Franciaországgal, se a mennyországgal, még a becsületről is a rendes szabályoktól egészen eltérő fogalmai vannak.
De még ez mind nem elég ok arra, hogy egy apa és férj a családjához kötő kapcsokat feloldja. S hogy nem ezek az indokok kényszerítettek e végakaratom megszilárdítására, azt leginkább bizonyítja annak az egyénisége, akit fiam mellőzésével általános örökösömül nevezek ki: vicomte De L'Aisne Alfréd, unokaöcsém.
Az én kedves nénémnek a fia legelőször is orleanista. Ő az elismert ,,médium" Aumale és Joinville hercegek s a többi pártok között. Ez a tulajdonsága bizonyára nem vesztegetett meg. Hisz az köztudomású rólam és mindenkiről, aki a legitim dinasztia híve, hogy inkább egy bélpoklos anarchistával aluszunk egy takaró alatt, mint hogy egy orleanistával egy asztalnál ebédeljünk. Az imperializmus usurpatorunk, a republikánizmus hóhérunk, de az orleanizmus versenytársunk; s amazokkal még lehet ideiglenes szövetség: ezekkel még egy órára sem soha.
Tehát politikai ellenszenv vagy rokonszenv elhatározásom: nem vezetheté.
Ami pedig a vallásos érzelmeit illeti az öcsémnek, azokra nem sokat építhetek. Ez hisz mindenben, ami kimagyarázhatatlan. Eljár búcsúra a lourdes-i szűzhöz, s aztán értekezik a ,,kopogó szellemekkel", táncoló asztalokkal; de amellett az ,,üdvhadseregének" a hadjárataiban is részt vesz; Bákuban a párs tűzimádókkal, Mekkában a mohamedán dervisekkel imádkozott. Ez neki mind sport. Szobájában egymás mellett állnak a keresztyén szent szobrok meg a Buddha-bálvány és a burját Sjadei Hahe meg a Bafomet-idol. Ez neki mind jó. A papokhoz eljár ebédelni, s ha aztán megterhelte a gyomrát, s rosszul lesz, ágynak esik, akkor apácát hívat, imádkoztat magának, s utána imádkozza nagy töredelmesen a litániát. Aztán amint elmúlik a bélgörcse, elkezd csintalan anekdotákat mondani Brantôme-ból a jámbor sorornak, hogy az elszörnyedve rohan ki a szobából.
Talán hát a magányjelleme olyan ajánlatos az unokaöcsémnek, hogy a fiammal való összehasonlításban neki kell a pálmát elragadni.
Mondhatom, hogy mindazok a rossz hajlamok, amelyek Lyonelnél érvényre jutottak, éppen olyan rendszeres gyűjtemény számra megvannak Alfréd úrnál is, csakhogy nála hiányzik az azoknak rögtöni működésbe hozásához az erély, néha a tehetség is. A szenvedélyét, szerelmét, haragját nem siet rögtön, amint támadt, kielégíteni, hanem elteszi hidegre, bosszút, tilalmas vágyakat, amíg az alkalom előkerül. Jaj az ellenségének! De nagyobb jaj a barátjának! Legnagyobb jaj a szeretőjének!
Aki okot adott neki arra, hogy megnehezteljen rá, legyen az akár egy bonmot, akár egy kezéről elütött szerető, egész életében félhet a bosszújától, de aki jót tesz vele, soha egy óráig ne számítson a hálájára, se rokon, se szerető hölgy, se pártvezér! - Én bizonyos vagyok felőle, hogy ha végrendeletemben azt fogom kikötni, hogy az unokaöcsém a szenátusban, melynek tagja, szavazzon az Orléans hercegek elkobzott vagyonának visszaadása ,,ellen"; hát meg fogja tenni.
Ezt az embert teszem én vagyonomnak általános örökösévé. Most beszéljünk az asszonyomról.
Mikor én nőül vettem, egyike volt a világ legszebb asszonyainak. Ez volt, ami meghódított. En akkor voltam ötvenéves, ő huszonnyolc. Özvegyek mind a ketten. Nekem volt egy tizenkét éves fiam, neki egy tízéves leánya. Az első férje egy erdélyi mágnás volt, ő maga egy gazdag bankár leánya. Nem parvenü. Régi belgiumi család ivadéka.
Feleségem a legkorrektebb szépségnek volt elismerve. Csak később jöttem a tudomására némi - reparatúrának.
Csaknem minden lapban volt olvasható az a pikáns kis notice, hogy egy budapesti híres fogorvos kitűnő sikerrel hajtott végre egy remek műtétet. Egy előkelő úrhölgynek két első fogát, melyek hibásak voltak, kihúzta, s ugyanakkor egy parasztleánynak két megfelelő, szép, egészséges fogát kirántva, az úrnő ínyébe beillesztette, ahova azok tökéletesen beforrtak, úgyhogy most annak eleven hamis fogai vannak.
Sokan kétkedtek ennek a műtétnek a lehetőségében, én mondhatom, hogy ez igaz. Az előkelő úrhölgy az én feleségem.
Sokan bámulják annak a műtevő orvosnak az ügyességét: én annak az úrhölgynek a szívtelenségét bámulom, aki képes egy szegény parasztleányt a természet adta ékességétől megfosztatni azért, hogy a saját hiányát pótolja vele!
No, de hát a parasztleánynak a többi harminc foga jól járt, mert lett neki mit harapni: az a kettő pedig grófnévá lett. Mit kíván az ember többet?
Egy másik retus pedig már az újabb időkben érte a grófnét, amióta különválva élünk. Ezt már Hermione kisasszonytól hallottam.
Madame rá hagyta magát beszéltetni, hogy valami párizsi csodadoktornak a kenőcsét használja, mely a szemöldökön végigsimítva, a szemeknek szokatlan ragyogást kölcsönöz. Ezt a sikert csakugyan el is érte. Senki nem beszélt másról, mint a grófné csodatündöklésű szemeiről. Egy reggel aztán a grófné elszörnyedve látta a tükréből, hogy az egyik szemöldöke kihullott. Az az átkozott bűvös kenőcs!
Hanem hát amit az egyik csodadoktor elront, ott van a másik csodadoktor, aki helyrehozza. Ez meg a szemöldökcsináló. Londonban lakik. Igen nagy keresletnek örvend. Az írlandi leányok híresek a szép szemöldeikről. Amire egyébiránt nincs a parasztleányoknak olyan múlhatatlanul szükségük. - S ez nem lehet könnyű műtét. Szálanként kitépni tövestől a vékony szőröcskéket, s ugyanazokat egy csöves tű segélyével az idegen talajba beültetni; görög vagy római mintára, amilyen fazont az ember megrendel. Ez már művészet. A grófné új ,,sourcil"-je ötezer frankba került. Senki sem mondaná, hogy nem az eredeti.
Mindezek apróságok, de jellemző vonásokul szolgálnak ahhoz a lélekhez, mely a végtelen hiúságon kívül semmi más indulattól nem volt vezetve soha: ez helyettesített nála szerelmet, nagyravágyást, becsérzetet.
Aki Sidonia grófné márványkedélyének legelső áldozata lett, az volt maga az első férje.
A jámbor magyar báró (itt következett egy háromszor leírt s kétszer kitörült név: ,,Maiseuaidiéchy", valószínűleg ,,Mezőhegyessy"), sohasem tanultam meg tökéletesen a nevét: - azok közé a szerencsétlen férjek közé tartozott, akik nem ,,feleséget vettek", hanem maguk ,,mentek nőhöz". - Az ő hazájában, úgy látszik, az a bevett szokás, hogy minden embernek a földbirtoka megfelelő adóssággal legyen ellátva. Sidonia grófnő pedig azon szerencsés nők közé tartozott, akik jól tudják, hogy egy gazdag nőnek a hozománya és az igényei egymást teljesen fedezik. Úgyhogy a jámbor báró még rosszabbul járt; mert fővárosi szállást, fogatot, operai páholyt a saját jövedelméből kellett tartania. Amellett a féltékenység is gyötörte: vékony, cingár emberke volt, ahogy az arcképe mutatja; és amellett nehéz természetű. Úgy hiszem, hogy valami úton-módon sietteté a felesége özveggyé tételét. Nem szükséges ahhoz borotva, ciánkáli: vannak az élet megrövidítésének feltűnést nem gerjesztő módjai is. Úgy is illik egy gentlemanhez, hogy ha öngyilkossá akar lenni, ezt tegye oly módon, hogy a madame-ot ezért a médisance ne érinthesse.
Maradt azonban egy kisleányuk, aki, mint már megírtam, tízéves volt akkor, midőn Sidonia grófnő szép szemei lebilincselének.
A leányka ,,még akkor" nem volt nevelőintézetben: gouvernante-ot tartottak mellette, s ,,Deá"-nak hívták.
Nekem feltűnt a furcsa név. ,,Dea?" (Istennő.) Hát van ilyen szent a naptárban?
Én akkori boldogságomban (dicsekedve írhatom ide, hogy egy ideig boldognak éreztem magamat) arra a nagylelkűségre határoztam el magamat, hogy a mostohaleányom atyai örökségét megszabadítom az adósságterhektől, s aztán átíratom az ő nevére.
Ekkor aztán meg kellett tudnom a leánynak az igazi nevét. ,,Médeá"-nak hívták.
,,Médeá"-nak! Mennyire kellett ezt a leányt gyűlölni már a megszületésekor az apjának, hogy ezt a nevet tudta a számára kiválasztani! Egy gyermekgyilkoló, méregkeverő, varázslónő nevét!
Mikor emiatt észrevételt tettem Sidonia grófné előtt, ő azt a magyarázatot adta, hogy azon időben járt Budapesten Ristoriné asszony, annak az előadásából szerette meg olyan nagyon a jó báró a ,,Médea" nevet. Ő - az anya - azt kívánta, hogy ,,Madleine"nek kereszteljék; de ővele elhitették, hogy az magyarban annyi, mint ,,Médea".
De a név csak jelenség. Hiszen keresztelhették volna Jezabelnek is vagy Heródiásnak, ha amellett szerették volna.
De a leány már kisgyermek korától kezdve érezhette, hogy őhozzá milyen hideg mindenki, leginkább a szülői.
Lehet, hogy a fecsegő bonne-ok, szobalányok is árulhattak el előtte valamit, amidőn a gyermek alvónak tetteté magát. S a gyermeknél még az emlékezet, a képzet és az ítélet össze van keverve.
A leányka azzal a tudattal nőtt fel, hogy ő egy fölösleges lény a világon.
Bizonyosan a gouvernante-ja is volt olyan okos, hogy elbeszélte neki a hitregei Médea történetét, hogy valahányszor a nevét hallja, mintha szemrehányást hallana - felfoghatatlan nagy bűnökért.
Nekem az egybekelésünk után első gondom az volt, hogy a feleségem leányát a legjobb hírű nevelőzárdába küldjem, ahonnan csak egy-egy pünkösdi ünnepre hozták haza Seigniers-be. Én akkor sem láttam; mert én olyankor éppen az epsomi lóversenyen voltam elfoglalva.
Csak akkor tűnt elém a leány ismét, mikor tizenhat éves korában a zárdából hazakerült.
Megvallom igazán, hogy micsoda hatást tett rám, mikor megláttam.
Kreuzberg, a híres állatidomár fenevadseregletében van egy fekete párduc, mely rendesen nyugodtan fekszik a földön, le-lecsukódó szemei álmosan, szelíden hunyorgatnak - ehhez még a mester sem mer belépni. A legkisebb neszre azonban, mely a kalitkájában támad, egy szökéssel a legfelső vasrúdon terem, s akkor a két szeme valami olyan fenyegető tüzet szikrázik, hogy félelem belenézni!
No, hát ezek az én Médea leányomnak a szemei.
A termete is arra a fekete párducra emlékeztet. Az a vadállati elegancia, az a rugékonyság, mely minden konvenciós, szokott mozdulatokkal ellenkezik; az az előrenyúlt fejtartás, éppen, mint az ugrásra készülő párducnál, és a termetnek megfelelő arc, finom, nemes vonások, sárgás, olajszín teint, gunyoros ajkak, vékonyan rajzolt, kígyózó szemöldök, s ami zavarja az esztétikai összhangot, de növeli a hatást, az a fenyegető szempár, melynek mintha nem volna elég, hogy a természettől annyi varázserővel lett felfegyverezve, még önakaratából is azt a szokást tartja, hogy erősen felnyitott szempillái alól lefelé fordítva néz, ahogy látjuk a művészi képeken lady Macbeth vagy emberölő Judit szemeit. - Lehet, hogy tudna másképpen is nézni, ha volna ember, aki kényszeríteni tudná erre.
A lelki arca is jól van egészen visszaadva külsejében. Keveset szól és mindig tartózkodva. A zárdában sokat tanult. Lehet ott tanulni, aki akar: csakhogy leányainknál hiányzik az akarat. Ezzel nem lehet akármit elhitetni. A téves adatot rögtön helyreigazítja. Egyszerűen, szelíden, nem sértő szóval. Hanem ha valaki udvarolni kezd neki, annak aztán megmutatja a körmeit. Gazdag tárháza van nála az iróniának, a szarkazmusnak, az attikai sónak. Mindig az a fekete párduc jut eszembe, aki a ketrece melletti oroszlánnak gyors pofonokat osztogat karcsú tenyerével, mikor az a ketrecfalhoz dőlve kinyújtja a nyájaskodó talpát a vasrácson. A ,,lion" jár mindig pórul nála!
(Az én időmben lionnak hívták azokat, akiknek a neve ez énben ,,petit crevé" = ,,dögöcske".)
Ennyit el kellett mondanom a feleségemnek a leányáról, és ez még mind a végrendeletem indokolásához tartozik.
És most beszéljünk az én fiamról.
Lyonel anyja kitűnő, nevezetes szépség volt. A Renz cirkuszából vettem el. Már maga ez a tény fényes világításba helyezi a jellemét. Hogy egy cirkuszi amazon más eszközzel nem volt megközelíthető, mint a házassági szerződéssel a kézben. - És meg kell vallanom, hogy nőm az egész együttlétünk alatt a legkorrektebb magaviseletet tanúsította mind velem, mind a világgal szemben: egy mendemondára sem adott okot; nem keresett feltűnő toaletteket, nem csinált adósságokat; nem kacérkodott; semmi okom sem volt magamat miatta szégyenelni. Házasságunk második évében megajándékozott egy fiúgyermekkel. S ez őneki magának az életébe került.
Ez a fiú engem már a világra jövetelével megkeserített: megfosztott attól a nőtől, akit életemben egyszer, igazán szerettem.
Az a sajátságos vérvegyülék, melyet szülőitül öröklött, magyarázza meg talán egymásnak ellentmondó tulajdonságait. Arcának megkapó kifejezése, méla kék szemei az anyjára emlékeztetnek, hanem a felvetett, élvkövetelő ajkak az én családi hagyományom. Ez a valódi Lis Blanc száj! Csábításra, dőzsölésre, kacagásra teremtve. Hanem az anyai ágról is örökölt valamit ez a száj. A szónoki ki tehetséget. Nem a Démosthenészek, hanem a demagógok eloquentiáját. (Az egyik nagyapja híres clown volt.) Testi ügyességben minden kortársát meghaladta; egészen akrobatának született: vívni, lőni már suhanc korában úgy tudott, mint senki. Esze is van: ha egy könyvet végigolvas egyszer, többet tud belőle, mint aki éjszakákat eltölt mellette a bemagolásban.
Én a fiút, mikor már otthon nem bírt vele senki, beadtam a saint-cyri intézetbe.
Éppen abban az időben házasodtam meg másodszor, s egy ilyen lábatlankodó fickóra semmi szükségem sem volt a háznál.
A katonanöveldéből három ízben relegálták.
Egyszer azért, mert valami összeesküvést koholt a növendékek között az igazgató ellen; másszor egy parasztleánynak a brutális bántalmazása miatt; harmadszor meg a gyóntató papnak a csintalan feltréfálásáért.
Már ezeket a hajlamokat nem éntőlem örökölte, ez a vérébe vegyült plebejus ,,ichor".
Mind a háromszor visszakönyörögte a mostohaanyja. Sidoniának nagy befolyása volt az udvarnál: az ő kérésére megbocsátottak a rossz fiúnak.
A kiakolbólítás és az újra befogadtatás időközeit aztán itthon töltötte nálunk Lyonel.
S mondhatom, hogy ha volt rajta még valami elrontani való, hát azt a mostohája hajtotta tökéletességre. Az ő igaztalan pártfogása, kényeztetése csupa tűzre öntött olaj volt a fiú korán kigyulladt szenvedélyeinél. Ha igazi anyja volna: azt mondanám ,,majomszeretet" ez; de nem az! Csupán hiúság! Bálványozza ezt a fiút azért, mert olyan délceg, olyan vakmerő, olyan zseniális. S ezt ő ,,fiának" nevezheti. Ragyoghat vele, mint valami ékszerrel, mely a többi úri hölgyekét túlragyogja. Hogyha a fiam egyszer a guillotine alatt hagyja a fejét, azt egyenesen a mostohaanyjának fogja köszönhetni.
Aztán milyen beszédekei tudott ez nekem tartani, mikor egyszeregyszer kicsapták az intézetből: a ,,phalanstère"-ról, a vagyonközösségről. ,,La proprieté c'est le vol!" Darwin-féle családfámról, mely igazán fa: a tetejében egy majom ősapával; - aztán Renanról, a ,,kainitákról", az ,,új Babilon"-ról. (Úgy hiszem, ezekben maga is benne volt.) Hogy tudott citálni az ateista írókból! Mintha csak Biblia volna! S aztán eldalolgatta azokat a salope chansonokat, amiket a Buttes Chaumont körül énekelnek, arisztokratákra, papokra és - kéjarákra. - Hogy hol tanulják mindezt? A saint-cyri intézetben? Nem! Ezek már benne voltak az én fiamnak a vérében!
Tizennyolc esztendős korában aztán már elvégezte a katonai előtanulmányait, s úgy került haza, mint huszárhadnagy.
Gyönyörű fickó volt! Hogy tudta a lovakat maltraitálni!
Az adósságcsinálásáról még ekkor kevés adatom volt. A hitelezőit rendesen a mostohája elégítette ki, a saját jövedelméből, s azt énelőttem titokban tartotta. Csak egyszer jöttem rá, hogy az udvari bálba készülő feleségemnek a fején levő diadém és a nyakába körített rivière-nek a solitaire-jei nem tündökölnek olyan fényesen, mint máskor. Utánajártam a dolognak: kiváltottam szépen a zálogba tett családi gyémántokat, s aztán elzártam a szekrényembe. Azontúl aztán az ,,igazi" Lis Blanc gyémántokat nem adtam oda többet az ,,ifjasszonynak". Ha ő a hamisakkal is beéri: hát csak viselje azokat.
Annál több vesződség volt a sok elcsábított parasztleánynak szüleivel. Ördögadták! Miért nem vigyáztok jobban az üszőitekre!
Egyszer aztán hazakerült a feleségemnek a leánya is a zárdából.
Ott voltam az első találkozásuknál. Megfigyeltem jól a hatást.
Amint ezt a leányt meglátta az én szeleburdi fiam, egyszerre komoly lett. Mintha kicserélték volna. Az a hetyke önbizalom, amivel minden fiatal nőhöz közelíteni szokott, elhagyta: olyan zavart, tétovázó, ügyetlen lett egyszerre, amilyen egy valódi tizennyolc éves fiatalember szokott lenni. Mikor a mostohája megengedte neki, hogy megcsókolhatja a húgocskáját, csak úgy messziről lehelt hozzá az ajkához. S alig tudott neki valamit dadogni.
A déjeuner-nél, mikor Deával szemközt ült Lyonel, olyan okosan beszélt, mint egy kispap. Pedig a szülőinek a jelenléte nemigen feszélyezte másképp. Sőt annyira vitte a gyöngédséget, hogy amint egyszer mademoiselle Hermione (aki akkor a feleségem felolvasónője volt), valami a csintalanhoz hajló példálózást kezdett, Lyonel ártatlan megbotránykozással szisszentett közbe: ,,chut". - A kisasszony előtt!
Aznap lovagolni sem ment. A kertben rózsákat szedett, s azokat a kertész által küldé fel Deának: meghagyva, hogy ne árulja el, ki küldi?
Este produkálta magát Dea a zongorán: Schuberttól vagy Schumanntól (nem tudom, melyik az egyik, melyik a másik) valami cantatét vagy szonátát? Vagy talán szimfóniát? Nem tudom. Csak annyit tudok, hogy elalszom rajta. Lyonel forgatta a hangjegyeket. Egyszer aztán azt is elárulta, hogy fuvolázni tud. (Nekem addig tudomásom sem volt róla.) Elő is hozta a furulyáját és a hangjegyeit, s aztán együtt játszottak el Deával valami ,,Lied"-et.
Az ebédnél Lyonel nem ivott. Csupán akkor, amidőn én a ,,leánynk" hazaérkeztére atyai felköszöntést tettem: akkor azt az egy poharat kiürítette fenékig.
Azután következett egy séta a parkban. Én Sidonia grófnéval hátul; előttünk Dea és Hermione kisasszony; Lyonel hol az egyik, hol a másik hölgy mellett. Amíg világos volt, beszéltek a botanikáról; mikor bealkonyodott, az asztronómiáról.
Éjszakára valami olvasnivalót kért Lyonel Deától, amivel ez szívesen szolgált neki. Megvolt neki a ,,Contes Bleues". S az én Lyonel fiam szépen lefeküdt fél tizenegykor, s csendesen elszunnyadott a ,,Kék mesék" olvasása mellett.
Másnap délelőtt a lovaglásban produkálta magát Lyonel a kastély udvarán Dea előtt. De ezúttal minden nyaktörő bravúrokat mellőzött, nem fincoltatta, ágaskodtatta a paripáját, nem ugratott át vele hortenzia-állványokat, reggelihez felterített teásasztalokat, ahogy a mostohája kedveért (meg az én bosszantásomra) meg szokta tenni, hanem igen szépen járatta el az haute école-t, s úgy hozta vissza a paripáját, mint egy szelíd bárányt. És miután kitalálta, hogy Dea még nem tud lovagolni (hát biz arra az apácák nem tanítják a növendékeiket), felajánlá neki, hogy majd ő kikeres a számára egy jó szelíd paripát az istállóból, s az ő oktatása mellett majd megtanulhat Dea lovagolni.
Hát hiszen mi úgy fogunk itt élni ezután, mint a paradicsomban! - gondolám magamban.
Hanem amit az úrfinak a szája el nem mondott, azt elmondták a szemei. - Ismerem én jól az ilyen szembeszédet!
,,Nem, Lyonel fiacskám. Ez nem megennivaló!"
Sidonia grófnő különösen el volt ragadtatva Lyonelnek ezen üdvös átalakulása által.
Egy szép napon aztán azzal a bizalmas közléssel leptem meg Sidonia grófnőt, miszerint az én igen kedves barátom, marquis De L'Orme, a napokban meg fog bennünket Seigniers-ben látogatni a fiával, Gontrannal együtt: aki ,,ainé"! Huszonöt éves. Önálló. Követségi attasé a florenci udvarnál. Komoly szándékai vannak a ,,leányunk" iránt.
Erre Sidonia grófné nagyot sóhajtva mondá: - Szegény Lyonel!
- Szegény Lyonel! De hát mi az ördögöt akar ön Lyonellel? Hisz csak nem veheti el önnek a leányát? Azért, hogy vér szerint nem testvérek is, de a katolikus dogmák szerint egy férjnek és feleségnek a fia és leánya mégsem kelhet egybe! Ez nálunk áthághatatlan impedimentum! Eretnekké legyenek tán?
- De mikor egészen egymásnak vannak teremtve!
Én azt hittem, hogy a feleségem meg van bolondulva. - Még akkor nagyon jó véleménnyel voltam felőle.
Egy hónap múlva Lyonel főbe lőtte a fiatal De L'Orme Gontrant párbajban.
Ezért aztán szöknie kellett Franciaországból.
- No, legalább mármost elmégy utazni! - mondám megkönnyebbülten.
Ettől a naptól kezdődött a nőmmel való meghasonlásom.
Én az ő leányának valóban boldog jövendőt akartam előkészíteni. Gontran egészen neki való vőlegény volt. - Az sem volt valami szent. Isten őrizz tőle! A szentek jók mennybéli patrónusoknak, de nem földi hitestársaknak. De legalább komoly ember volt, aki akart lenni valami, s bírt fogalommal a kártyajáték, a családi élet nélkülözhetetlenségéről. S ezt agyonlövetik a fiammal.
Hogy ez a szerencsétlen rencontre az ő cselszövénye volt, azt bizonyosan tudom. A részvevők ugyan igyekeztek azt a kártyajáték közben támadt összekoccanásra ráfogni: de én már ismerem az ilyen ürügyeket.
Egy esztendeig nem szóltunk egymáshoz.
Ezt ugyan nagyon könnyű is volt megállnunk, miután a grófné rendesen Párizsban lakott, a nyarat Biarritzban tölté, ahova az udvar járt; én pedig vagy idekünn voltam a kastélyomban, vagy ha városba akartam menni, választottam Brüsszelt vagy Londont. Párizst én nem láttam - a plebiscitum óta.
Egy esztendő lefolyása után látogatást kaptam a nőmtől és a leányától.
A leány még egy esztendővel ,,szebb" lett.
(Ez így tart, míg a zenitet eléri; bizonyos korig mindig fölfelé.)
Madame azzal az örvendetes hírrel vélt lekötelezni, miszerint Pietrinek sikerült a fiam ellen kiadott üldöztetési rendeletet visszavonni, Lyonel már most visszatérhet, s nem lesz semmi bántása a párbajban elkövetett - ,,accident fatal"-ért.
Nem szóltam neki rá semmit. Egypár napig itt marasztottam őket a kastélyomban, s ez idő alatt igyekeztem Médea kisasszony kedélyének belsejébe behatolni.
Meggyőződtem felőle, hogy ez a leány teljesen tudatlan abban, ami itt minálunk történik. Még csak sejtelme sincs róla, hogy ő mi szerepet játszik ebben a balsorsban. Lyonelt úgy szereti, mint egy bátyát szeret a húga titok nélkül, becsületesen.
Nagyon megszántam ezt a leányt.
Kivált amidőn lelki tulajdonait közelebbről kezdtem megismerni.
Ebből a leányból akár a legpusztítóbb démont - akár a legjóltevőbb angyalt csinálhatja valaki. Csak az a kérdés, hogy kinek a kezébe kerül.
Mikor a nőm a leányával visszament Párizsba, emlékszem rá, hogy meg is csókoltuk egymást. Ez életben utolszor.
Eltávozásuk után én rögtön leültem az íróasztalhoz, s a következő levelet fogalmaztam a grófnőhöz.
,,Madame! Én ezennel kijelentem önnek, hogy ha ön az én Lyonel fiamat a házánál elfogadja, vagy ha bárminő alkalmat is szolgáltat neki, hogy a leányával találkozzék: - én a fiamat azonnal ki fogom tagadni az örökségből, és egész vagyonomat valami oldalrokonomra hagyom, vagy valamely közintézetre, bolondok házára; de az ön bolondjára semmi esetre sem."
Ezt a levelet gyorsfutárral küldtem utána, aki őt megelőzte. Mikor hazaérkezett, már ott találta az asztalán a levelemet.
Nem volt rá semmi hatása.
Úgy látszik, az első férje nagyon elszoktatta a fenyegetés beteljesítésének félelmétől.
Lyonel hazatért Franciaországba. Én még a viszontlátás örömkönnyeit hullatni sem leltem alkalmat, amikor már hírét vettem, hogy őkelme egész nyíltan kíséri a grófnék hintaját a Bois de Boulogne-ban meg a longchamp-i versenykocsizások alatt.
Ekkor aztán megírtam a végrendeletemet.
A magasabb kvalitású őrjöngéseknek ez az egyedüli panaceája. Az exorbitans gazdagság: jog és titulus az exorbitans bolondságok elkövetésére. Ha a módot elvesszük, elmarad a következmény.
Meglehet, hogy tévedek. Hiszen fodrászlegények és kávéházi pénztár-mamzelek között is fordulnak elő hasonló őrjöngések. Én mégis azt hittem, hogy ez sikeres gyógymód fog lenni.
Egy napon - nem is saját kezűleg, hanem a titkárom által - tudattam a grófnővel, hogy végrendeletet méltóztattam tenni, s abban az őt megillető özvegydíj kivételével az egész vagyonom örökösévé vicomte De L'Aisne Alfréd unokaöcsémet neveztem meg. A végrendelet két példányban a seigniers-i souspréfet s a párizsi közjegyző levéltárában van letéve.
Ahá! Ez a sakkhúzás megtette a hatást.
Néhány nap múlva egy - nem egészen meglepő - látogatás szerencséjében részesültem. Mademoiselle Hermione jött ki hozzám - bérkocsin.
A jeles kisasszony nagyon desolált állapotban volt. Elcsapták!
Persze: erkölcsi érzületeinek alapja volt megrendülve a Sidonia grófnő házánál szerzett tapasztalatok által. Ezt nem bírta tovább kiállni szó nélkül. Hozzám menekül hát.
Én könnyen kitaláltam, hogy azért küldték hozzám, hogy engem kikémleljen, s az elhatározásaimra befolyást gyakoroljon.
Elfogadtam az ajánlatot. Azt mondtam Hermione-nak, hogy ezentúl legyen az én felolvasónőm.
A gyóntatómmal azelőtt is igen barátságos viszonyt tartott fel a kisasszony.
Itt maradása óta az én >>curé<<-m a szokottnál is többet példálózott előttem a túlvilágról.
Hermione, mondhatom, hogy a legügyesebben vitte a szerepét.
Nem ám, hogy a megbízóját iparkodott volna előttem tisztára mosni, sőt inkább mindent elmondott róla, amivel tudta, hogy engemet fel fog ellene ingerelni.
Az iránt semmi kétséget sem hagyott fenn, hogy Sidonia Lyonelnek őrült szenvedélyét Médea iránt becézi. Csupán a tisztességes külszín fenntartására van gond.
Sidonia grófnő gyakran a legőszintébben nyilatkozott Hermione előtt, ki vele korra nézve csaknem egyenlő - s tapasztalatokra nézve, úgy hiszem, hogy még előtte jár -, dacára annak, hogy nem viselt még el két férjet.
- No, hát mi van benne? (Így szólt Sidonia.) Vér szerint csakugyan nem testvérei egymásnak! Ha az ostoba formalitások árkot vonnak közöttük, vannak megint bölcs formalitások, melyek azokat áthidalják. - Szegény Lyonel, mennyit szenved! Milyen könnyű volna őt megváltani a kárhozatból. Vannak derék, becsületes érzelmű férjek, akik feleségeiket föltétlen bizalmukkal takargatják be. Maguk sem követelők: mindenben a kímélet elveit követik. Akik előtt a női erény dogma; kizárva minden gyanú és szkepszis. - Igaz, hogy Párizsban ez a természetrajzi osztály már nehezen található; de hát vannak még egzotikus vidékek, német, orosz, magyar tartományok, ahol az a genre kultiváltatik. Nem lehetne-e Médeához egy ilyen hozzá illő derék embert találni? - Valami olyan özvegy férfiút, aki egy beteg feleséget éveken át hűségesen ápolt, s megszokta mellette a nemes lemondást?"
Lándory indulatosan csapta az asztalhoz az egész iratcsomagot.
- Mi baj, uram? - kérdé Péter felserkenve, ki szépen elaludt az asztal szélére támasztva a két karjára eresztett fejét.
- Semmi - mondá Bertalan. - A spiritusz futott ki a szamovárból, azt paráholtam el.
Aztán olvasott tovább.
,,Tudom jól, hogy aki ezt az iratot olvasni fogja, ennél a sornál úgy fogja azt odavágni az asztalhoz, mint én tettem, mikor leírtam.
Hát én nyomban ezután a következő izenettel - (nem írásban adva) - bocsátám el a házikáplánomat a madame-hoz, hogy kész vagyok az első végrendeletemet felcserélni, s azt egy másikkal helyettesíteni, ha Lyonel a következő feltételemet teljesíteni fogja.
Nekem van egy kedves barátom Angliában, lord Gyllower Asthon.
A barátság már a nagyatyáinknál kezdődött, az én ősöm kénytelen volt a rémuralom alatt Angliába menekülni, s éveken át volt a Gyllower lord házának szívesen látott vendége. Ez a jó viszony firól fira szállt.
Asthon lordnak most csak egy leánya van, akire az örökség néz; a majorescója kitörte a nyakát a steeple chase-en, a cadétot megették a niam-niamok Afrikában. Volt még egy törvénytelen fia, akit adoptált. Az meg egyszer fogadásból megivott egy pint konyakot. Szép halála volt.
Lady Elvira most a mylord kedvence.
Születésétől fogva az én fiamnak szánta feleségül a mylord. Igaz, hogy nem szép. - De hát az én fiamra nézve ez tökéletesen mindegy. Mert ha magát a milói Venust venné is el (akinek a tökéletessége abban áll, hogy nincs keze), amellett is tartana szeretőt.
De hát tulajdonképpen miért is ne volna szép lady Elvira? Vannak gyönyörű sötétkék szemei fekete szemöldökkel, finom ajkai, kecses álla: csak az az egy baj, hogy közbeesik egy szertelenül hosszúra szabott orr. De hát az ördögbe is! Szükséges az embernek a felesége képét egyszerre végignézni? Nézze meg reggel a szemeit, este az ajkait, a többit meg hagyja el!
Tehát én azt a föltételt szabtam a fiam elé, hogy ha megházasodik, ha nőül veszi Gyllower Elvirát, aztán ha elmegy véle - nem bánom, akárhová -, Olaszországba vagy Skóciába, s ha egy esztendeig békében >>együtt<< él vele, hát akkor megsemmisítem az első végrendeletemet egy másodikkal.
- Ha nem - nem!
Ezen felleplezések után ítélje meg a bíró, helyes indokok voltak-e azok, amelyek végrendeletem megírására kényszerítettek?
Én a fiamat nem gyűlölöm: szeretem.
Minden hibáinak, minden bolondságainak dacára, szeretem. Nem törődöm az excentricitásaival; megszokom azt a gondolatot, hogy nagy eszméket, amikért ősei rajongtak, odadob a kloákába.
De tehetem-e azt, hogy nyitott szemmel, jól ismerve a bűnt, annak elősegítője legyek?
Most, hogy dúsgazdagnak érzi magát, a saját lelkét meg egy más ártatlan lelket kárhozatra vinni csak tréfa, játék neki. De legyen csak egyszer rászorulva, hogy mint sous-lieutenant Algírban a zsoldjából legyen kénytelen megélni, akkor majd előveszi a jobbik eszét.
De bármi következése legyen is végrendeletemnek, én azt nyugodt lélekkel bocsátom Isten és emberek ítélete elé."

Eddig tartott a felleplezés. - Folytatása nem volt.
Pedig sok mindennek kellett történnie azon idő alatt, mely az első és második végrendelet megírása között lefolyt. Egész addig a percig, amíg a Lis Blanc gróf reszkető kézzel e szókat írta a naplója címén keresztül: ,,Tűzbe vele!" - Hát mért nem dobta maga a tűzbe? - Ha már feleslegessé vált? Ha már a helyreütő végrendeletet megírta?
Itt a göcs!









Jókai Mór: A lélekidomár


Ami a két írás között van
A szamovár katlanában régen ki is égett az alkohol, a víz fel is forrott, ki is hűlt: az első csésze tea olyan fekete lett, mint a csávalé. Bertalan hozzá sem nyúlt.
- Főzzek friss teát? - kérdezé Péter.
- Ez is jó - mondá Bertalan, s elkezdte a hideg teát szürcsölni. Se cukor, se rum nem volt benne. Nem vette észre se azt, hogy keserű, se azt, hogy hideg.
- Nem dobjuk tűzbe az iratot? - példálózék Péter. - Inkább szerezzük meg a folytatását.
- En már megszereztem. - Mi módon?
- A legtörvényesebb úton: maga a primus acquisitor (első szerző) kegyéből. Monterosso tolvaj kollégám tisztelt meg a bizalmával. Neki tudnia kellett mindazt, ami a két végrendelet között történt.
- ,,Kellett?" - hangsúlyozá Bertalan.
- Szükségképpen kellett. - Hisz ön maga legjobban tudja nemcsak azt, hogy ki ,,volt" Monterosso, hanem azt is, hogy kinek ,,látszott"? Hisz ő minden előkelő körben habitué volt, ahol csak zárt ajtók mögött biribit játszanak; ahol eleven tableau-kat mutogatnak; ahol lófuttatások előtt a zsokékat megvesztegetik, hogy a ,,favorit"tal szándékosan hátramaradjanak; ahol ötszáz frankos teríték mellett ,,petit souper"-kat rendeznek. Itt neki Lyonel úrral igen benső viszonyban kellett állnia. Nem hiszem, hogy Monterosso úr Lyonel úrnak egy-egy mesterfogást a ,,taillirozásban" - olyanféle ,,corriger la fortune"-t barátságosan be ne tanított volna. De hát nemcsak a ,,cercle"-ekben jártak ők ,,bras dessus, bras dessous": a Montmartre, a Faubourg St. Antoine bűzös spelunkáiban még inkább, ahol Macaire Róbert utódjaival igen jó barátságban éltek, s a Lanterne-t exegetálták. Ne legyen Péter a nevem, ha Monterossónak a körülményes ismeretei a seigniers-i kastély, a gyémántos szekrény és annak ellophatási módja felől nem Raoul Ripaille-tól származtak. Úgy! Azt még nem mondtam, hogy abban a vonalon aluli világban Lyonel úrfi nem viselte a Lis Blanc nevet (no, iszen az kellett volna oda), ott a becsületes neve volt Raoul Ripaille.
- Szép kis név!
- Majd még szebb is lesz az, ha tovább beszélünk róla. A ,,mouchard"-ok figyelmét már annál a nagy népcsődületnél is magára vonta Raoul Ripaille, amelyet a Bonaparte Péter által, agyonlőtt Victor Noir nevű hírlapíró temetésénél rendeztek. Ők ketten nagy szerepet játszottak abban, de szerencsésen kibújtak a fogdmegek körmei közül, s egy óra múlva már kiparfümözve ültek az Odéon loge infernale-jában. Ki érezte meg rajtuk a kloáka-illatot? ők igazi ,,frère et cochon" voltak: ,,frère" a boutique-ban, ,,cochon" a szalonban.
- És mégis éppen Lyonelt kellett megrontani Monterossónak? - kérdé Lándory.
- Meglehet, hogy csak ,,zálogot" akart a kezébe kapni, amely a barátságot biztosítja. Tudja ön, ,,Heinc" királyfi sem akar ráismerni többé a maga Falstaffjára, amint princből uralkodóvá lett. De én nem megyek ilyen nagyon mélyen a lélektani kutatásba. Monterosso egy közönséges tolvajfőnök volt. Ez még azon ,,túl" is valami. Majd elmondom azt is, hogy ,,mi?" - Ön odáig értesült a gróf felvilágosításaiból, hogy a grófnő felolvasó hölgye átköltözött hozzá, s igyekezett a házi lelkész által a gróf kedélyére hatni, a fia iránt engesztelőleg. Ugyanez irányban fáradozott Sidonia grófnő Lyonel megszelídítésében. Amint a grófnak a föltételét megértette, elővette az úrfit: - Legyen eszed! - Ennek meg kell történni. Hiszen nem vesztesz vele semmit. - Most csak húszesztendős vagy. - Hát mi az az egy esztendő? - Gondold, mintha egy földkörülhajózást tennél. - Ha zarándok fogadást kellene tenned, a cél azt is megérdemelné. - Lyonelt utoljára is rábírták, hogy egy időre tagadja meg magát. Elhagyta a rossz társaságokat: összefoglalva high life-ot és low life-ot. Elutazott Angliába. Innen aztán rövid időn Asthon lordnak saját kezű levele értesíté Lis Blanc grófot, miszerint a két család leghőbb óhajtása beteljesült: Lyonel gróf eljegyezte mylady Elvirát. Lis Blanc gróf sietett még aznap válaszolni Asthon lordnak, atyai beleegyezését küldve e boldog frigyhez. Egy hónap múlva aztán megkapta a meghívót az esküvőre. Erre udvariasan azt felelte, hogy nem mehet, mert a köszvénye nem ereszti. Nemsokára azután megküldték neki az ,,Illustrated News" számát, melyben a végbement esküvő le volt írva és rajzban megörökítve. Lady Elvira nehéz fehér selyembrokát mennyasszonyi ruhát viselt, mely Worth mesternél készült; az uszálya hímzésén hat mamsell dolgozott három hétig, csak a csipkedíszítés negyvenezer frank értékű volt rajta. Tizenkét nyoszolyóleány kísérte, mind rózsaszín ruhában; a legidősebb közöttük volt hatesztendős. - Hanem ez mind nem volt elég Lis Blanc grófnak. Hiszen mehetett volna ő arra az esküvőre a lába miatt, de szent fogadása tartá, hogy eretnek templomba be nem lép, s az első esketés anglikán szertartás mellett ment végbe. - Azt tehát követni kellett a másodiknak: otthon, Franciaországban a vőlegény hitvallásának ceremóniáival a francia ősarisztokrácia kedvelt Saint Germain l'Auxerrois templomában. Ide már nem fájt a lába elmenni Lis Blanc grófnak. Ez ünnepélyes alkalommal aztán ,,a világ szemeiért" kibékült Sidonia grófnéval. De még ez sem volt elég. Franciaországban csak a polgári házasságot ismerik el törvényesnek. Tehát még a seigniers-i souspréfet, a közjegyző s hiteles tanúk jelenlétében is végbe kellett menni az esküvőnek, s a szerződő felek által névaláírásukkal megerősíttetni.
- No, már az ilyen háromszor megesküdött, megáldott, meghitelesített házasságnak csak tartósnak kellett lenni! - szólt közbe Lándory.
- Magam is azon véleményben vagyok. Sajnos, hogy az öreg Lis Blanc gróf nem volt olyan optimista, mint mi ketten; ő, mikor az új pár a hivatalos szertartás után a mairie-ből átment a kastélyba, a pompás luncheont s az atyai áldást elfogadni, így szólt a fiához, bevezetve őt menyével együtt a hálószobájába, s ott felnyitva előttük a hírhedett vasszekrényt.
- Tekints ide, fiam. Itt vannak a Lis Blanc családnak az ősi kincsei, amiknek némelyike szent Chlodwig idejéből származik. Ez mind a tied lesz, s nagy ünnepélyeken nőd testét fogja ékesíteni. Ez a tízpecsétes levél a végrendeletem, melyben téged teszlek általános örökösömmé. Soká nem viszem már. Az orvosaim biztosítottak, hogy egészen jól vagyok, aminél fogva azt hiszem, hogy a végét járom. Eddig szigorúan tiltották a homard-t és a sampinyont, most már megengedték. Tehát egy évig fogok enni tengeri rákot és csiperkegombát. Kérlek igen szépen, hogy addig, amíg én élek, ezzel a derék hölggyel, akit a sors kezedre bízott, jól bánj. Mert ha rosszul bánnál vele, vagy hűtlenül elhagynád, az énnekem olyan rosszul esnék, hogy igen gyorsan belehalnék; de mégsem olyan gyorsan, hogy előbb a te székedet az ajtón kívül ne helyezzem. Tehát egy év múlva jöjjetek vissza ide feleségestől együtt, vagy engemet találtok itt az áldásommal együtt, vagy az áldásomat nálam nélkül.
Azzal egy jó csomó pénzt átadott Lyonelnek, s elbocsátá a boldog párt nászútra.
Lyonel csakugyan példásan adta az új férjet - egész Svájcon keresztül. Lady Elvira kitűnő hegymászó. Lyonel mindenűvé mászott vele. Többször kínálkozott rá neki az alkalom, hogy a feleségét valamelyik gleccser hasadékába letaszítsa. Egyszer sem tette meg. Nagy önuralkodás! Genfben vett neki egy kis selyempincset. A gyöngédség netovábbja. Azután Nizzába mentek, ott a virágünnepen meglátott Lyonel egy világhírű szép táncosnőt, abba beleszeretett. A táncosnőnek mennie kellett Madridba, ahol szerződése volt. Lyonel utánaszökött, s otthagyta a fiatal feleségét, éppen tizennégy napos házas korában.
A táncosnőt úgy hívták, hogy ,,Scilla".
És így beteljesült, hogy ,,incidit in Scyllam, qui vult evitare Charybdim".
Kérem, uram, ne üssön agyon, hogy ilyen rossz szójátékokat csinálok, de szeretek vele dicsekedni, hogy iskolába jártam.
És akkor az a páratlan hölgy, a hátrahagyott feleség, akinek nemeslelkű tettéhez hasonlót nem jegyeznek fel a világ krónikái, tudja ön, hogy mit tett? Folytatta a kitűzött nászutazást - egyedül: - nem, a kiskutyájával. Szépen: Velencébe, Turinba, Veronába, Flórencbe, Rómába, Nápolyba. És azután minden városból írt leveleket haza Asthon lordnak és Lis Blanc grófnak. A levelek a legnagyobb megelégedésről szóltak. Lyonel ott van mellette hűségesen, és jól találja magát. Szeretik egymást. Együtt élvezik a természet szépségeit. Együtt tanulmányozzák a mesterek remekeit. Kegyes csalással hitegeté a két öreget; eltitkolva előttük szégyenét, szerencsétlenségét. S az a jámbor csel talán azoknak a holtáig is sikerült volna; mert a derék nő úgy félre tudta magát húzni Capri sziget valamelyik villájába, hogy még talán ön sem találkozott vele, aki ugyanakkor ott lakott. Hanem a futóbolond Lyonel elrontotta az egész dolgot. Scilla kisasszony Londonba is meghívást kapott, s azt természetesen elfogadta. Lyonel természetesen oda is utána piruettírozott, s mindenütt a cipőszalagját kergette.
Azonban a derék Asthon lord nagy kedvelője lévén a plasztikai szépségeknek, egy szép este a táncosnő színpadi öltözőszobájának ajtaja előtt éppen csakhogy egymásba ütötték az orraikat: az ipa és vő.
És Asthon lord éppen akkor kapott levelet lady Elvirától, melyben leírja előtte a gyönyörű holdvilágos estéket, melyeket Lyonellel együtt töltenek Torre del Grecóban, várva a Vezúv közelgő kitörését.
No, iszen a mylord nem várt a Vezúvra a tűzokádással; elkezdte azt maga. Nagy szcéna lett a színfalak között. A botrány miatt Scilla kisasszonynak rögtön el kellett hagynia Albiont. Egyenesen Párizsba utazott. Elébb azonban Lyonel úrnak peremptorie kiadta a parancsot, hogy tőle végképp elmaradjon.
Már hiszen maga Párizs is elég tilalom volt Lyonelre nézve; mert ha oda is elmegy Scilla után, semmiképpen ki nem kerüli, hogy a neve a hírlapokba belekerüljön, s azokból azután az atyja is meg fogja tudni, hogy elhagyta a feleségét. Erről ugyan a nászura is valószínűleg értesítette az öreg grófot, csakhogy a seigniers-i udvar olyan jól volt berendezve, hogy az érkező leveleket elébb átvizsgálták, s a gyanúsaknak találtakat eltették szem elől. Lis Blanc gróf nem kapott a fia felől máshonnan értesítést, mint lady Elvirától. Sajnos, hogy a hírlapokban nem lehetett feketével befesteni a nem elolvasandó híreket, mint más jól rendezett államban szokás.
Én nem szeretek senkit gyanúsítani, de feltűnőnek találom, hogy az Asthon lord és Lyonel közötti kellemetlen találkozás, azután a Lis Blanc gróf hirtelen halála, s nyomban rá e nap éjjelén a szekrény elraboltatása alig háromnapi időközre esnek. Idáig a történteket Monterosso közvetlen tapasztalatai nyomán tudtam meg. A sikerült rablás volt az utolsó aktus. Amik ezután következnek, azokról már mind a börtönben értesültem. A fegyencek nagyon élénk levelezésben állnak a külvilággal (ha van pénzük). A levelezés százféle módjából ön is bizonyosan ismer egynéhányat. Én többet. De becsületszavamat adtam nekik, hogy el nem árulom.
Lyonel gróf egyszerre kaphatta meg a táviratot az öregúr haláláról s a végrendelet eltűnéséről. Mire Franciaországba visszatért, már akkor ott találta Alfréd nagybátyját a seigniers-i kastélyban behelyezve. S ha még csak a Lis Blanc örökségbe installálta volna magát: de a gonosz atyafi még Scilla kisasszonynak a hotelében is elfoglalta Lyonel úrfi helyét. Ez nagyon természetes.
,,Ha a köpönyeg leesik, a herceg utána esik", mondja Schiller. Pardon, grácia! Már megint!
E sorscsapások annyira elkeserítették Lyonelt, hogy búsulásában elment Afrikába, oroszlánt vadászni.
Onnan írogatott haza a mostohájának gerjedező leveleket. Médea iránti szenvedélye jobban lángolt, mint valaha.
A közben történteket ön, uram, jobban tudja, mint én.
A boldogtalan Monterossót balcsillagzata idevezette az ön légkörébe, ahol megkapta, amit mindenütt kikerült, a lábvasakat. Több nála talált értékpapír, meg amiket Traumhold bankárhoz elküldött, kétségtelenné tették, hogy ő követte el a seigniers-i kastélyrablást. Tehát az ellopott végrendeletnek is nála kell lenni.
Ennek a felfedezésnek az alapján Lis Blanc grófné megindította a pert a birtokban levő De L'Aisne Alfréd ellen. A rabló kézre került; az orgazda is kitudódott: a második végrendeletnek elő kell adatni. A Lándory név sok ideig egyenlő volt Messiáséval a Lis Blanc szalonokban. Majd előteremti azt a Lándory! A Lándory csodaember! Minden titkot ki tud deríteni.
Ezt is mind hírül hozták Monterossónak a fegyházba. Nagyokat nevetett rajta.
Egyszer aztán a Lándory név eltűnt a világból.
A Lis Blanc-ok tanács nélkül maradtak. Azonban Alfréd is kényelmetlenül érezte magát. Az igényper miatt az öröklött birtok bírói gondnokság alá volt helyezve.
Ekkor aztán valami okosat gondoltak ki egyesült tudománnyal. Hátha véget vetnének e kínos pernek egy édes kibéküléssel?
Hisz a tenyerén fekszik az embernek a megoldás.
Vegye nőül De L'Aisne Alfréd Médea grófnőt, s azzal meg van oldva a kérdés.
És nemcsak a birtokkérdés, hanem még valami más is.
Hogy Médeának Alfréd gróf megfordított ideálja, az nem baj; és hogy Médea sem tartozik azon nők osztályába, akik egy olyan rouét, mint Alfréd, eleven emberré tegyenek: az is úgy volt a rendén. Így is egészen egymásnak voltak teremtve. Erre megesküdtek ugyanabban a St.-Germain l'Auxerrois templomban.
Ekkor azután tudósítá Lyonelt Lis Blanc grófnő a Szaharában. ,,Most már jöhetsz haza!"
Hisz ez valóságos aranykorbeli idill lesz így: jóéletű nagybátya, egymást szerető mostohatestvérek és egy mindenkit boldoggá tenni serénykedő mostohaanya!
,,Lurida terribiles miscent aconita novercae!"
(Üssön hátba, kérem! Soha több diák verset! ,,Nunquam plus cannina dicam.")
- Borzasztó dolgok azok, amiket te itt nekem elmondasz, Péter. Csináljunk puncsot: én fázom.
- Ugye? A szegedi börtönben nem lehetett ilyen derék dolgokat hallani. - Itt azonban megint hézag van tudósításaim között, amit ráérünk találgatással kitölteni, amíg a víz felforr. Az oroszlánvadász sietett haza a szél szárnyain; azonban mire hazaért, akkorra már Médea el is vált a férjétől. S hogy törvényesen elválasztották, az arra mutat, hogy valami rendkívüli dolognak kellett közöttük történni.
Lyonel úrfi tehát már most itt állt: egy félig meglőtt oroszlánnak az emlékével, egy félig füstbe ment reménnyel s egy félig elvesztett birtokkal a markában.
Lehet-e csodálni, hogyha egy fiatalember, akit huszonegy éves korában annyi rendkívüli sorscsapás ér, végképpen elkeseredik? Médeával csak egyszer találkozott.
Nem hiszem, hogy az eredeti ős Médea jobban lefelé forgatott szemekkel nézett volna az ő Jásonára. A szavait följegyzék. S tudatták Monterossóval. Első kútforrásból.
Amint ,,szíve lángjairól" kezdett el beszélni a mostohatestvérének, az rögtön ezzel a szóval szakítá félbe:
- Tudom jól, édes Lyonel, hogy mi hozta önt ide? Pénzt akar kapni az anyámtól. Az pedig ,,most" nálunk is szabottan áll. Nem tudna ön valaki mást kirabolni?
Ez már a valódi fekete panthera körmös kacsójának a legyintése!
Médeának általában az egész férfinem iránt az undorig menő ellenszenve maradt fenn a rövid excursiója után a házasélet birodalmában.
Egy ilyen megalázó visszautasítás után csakugyan nem lehet csodálni, hogy a fiatalember a végletekre ragadtatja magát. Nemsokára kiütött a nagy háború.
Lyonelnek nem jutott eszébe a kardját felajánlani hazájának.
Neki, mint telivér szociálrepublikánusnak, azon kellett imádkozni, hogy a császárságot összetörjék. Ez a kívánsága teljesen be lett töltve. - Hanem aztán a respublikának sem ajánlotta fel a kardját.
Hanem amint elkövetkeztek a commune-nek a napjai, akkor jött el a sora a mi hősünk tevékenységének. Ő volt a párizsi lázadók egyik legkiválóbb kolomposa.
- Emlékezem már a Raoul Ripaille névre - szólt közbe Lándory -; a tavaszi hírlapok átolvasásánál botlottam bele. Nem valami dicsőséges emlékek. Egyszer a párizsi érsek meggyilkoltatásánál említik fel, mint jelen volt vezért, a második eset még vérlázítóbb, amikor egy árulással vádlott cimborájukat, egy hírlapírót lövetnek agyon; akinek neje és öt kis gyermeke volt.
- Hja, uram, ezek csak apró rongyocskák, mik Raoul Ripailleról lehullottak, de én őt egész egyenruhástól, fegyverestől bírom az emlékezetemben. Mi ott az illavai fogház vasrácsai mögött jobban voltunk értesülve arról, hogy mi történik Párizsban, mint az összes európai kormányok. Nagyszerű terv volt az, ha sikerült volna. Egyszerre kiszabadítani a börtönök összes foglyait s a bagnók gályarabjait, s aztán egyesült erővel nekizúdulni az egész társadalomnak. Ki volt adva a harci jelszó Németországban, Oroszországban, Belgiumban, az osztrák-magyar birodalomban, Olaszországban a törvények elítéltjeinek, hogy egyszerre törjenek ki a börtöneikből, ragadják meg a fegyvert! Gyújtsák fel a nagy városokat. Lázítsák fel a munkás osztályokat, szedjék maguk körül a sok facér cselédet, akinek a gazdája ijedtében elszökött. Népszerű is volt az eszme! A diadalmasan hazatérő német seregek előtt felforgatni otthon fenekestül Berlint s a kereskedővárosokat; Szentpétervárott hatalomra keríteni a nihilistákat; Kazántól Tobolszkig fellázítani azt a százhatvanezer deportált lázadót, gonosztevőt, menekült bradjagát, előhozni az ólombányák elítéltjeit, feltörni a ,,holt házak" zárait, ahol a katonai elítéltek vannak összezsúfolva; s mindenütt egyszerre megkezdeni a rontást-bontást! Kolosszális eszme volt ez. Mi is számot vetettünk benne! Illaván hétszáz fegyenc, Szamosújváron kilencszáz. Magnak elég egy dúlni rendelt hadsereghez. Olyan emberek, akik már úgyis elvesztették az életüket. A kockánál csak az a kilátás, hogy visszanyerhetik. - És csak egy hajszálon múlt, hogy nem sikerült. A commune barikádharcaiban már hétszáz kiszabadult fegyenc és gályarab vett részt; a Louvre, a Tuilériák, az Hôtel de Ville kormos falai hirdetik, hogy ki járt ott? Az Issy erőd makacs védelmében ők szolgáltak az ágyúk mellett; bizony nem is a takácsok ám vagy a rongyszedők; hanem az elszánt gálya rabok. S már a nemzetőrséget is magukkal sodorták; a sorkatonaság csapatonkint állt hozzájuk. A hatalmas Dombrowski tábornok minden ponton diadalmasan verte vissza a versailles-i kormány seregeit! Mi erről mind pontos tudósítást kaptunk a börtönben. Léghajókon át küldték ki a leveleiket a körülzárolt Párizsból. Mi is összesúgtunk. - Csakhogy ekkor a versailles-i kormánynak ez igazi pokoli szép terv elnyomására egy még pokolibban szép ellenötlete támadt. Ráeresztette a communard-okra a turcos-okat, a pápai zuávokat meg a tengerészeket, s azokkal verette őket tönkre. Mi is pórul jártunk a kitörési kísérletünkkel. A derék Monterosso az első rohamban elesett, s most már a túlvilágon adhat számot viselt dolgairól. S ha ott is van esküdtszék, meg vagyok felőle győződve, hogy föl lesz mentve.
Ettől a naptól fogva aztán nincs több tudósításom: engem és a nehezebben megróttakat elszállították Szamosújvárra. Ott többé nem volt Monterossónk; nem volt pénzünk. ,,Point d'argent, point de Suisses". Legfeljebb azt tudtuk meg, hogy mi történik az Alföldön? Ön tudni fogja, mi lett a commune-ből.
- Azt leverték teljesen, maguk a francia seregek. Nem igaz, hogy pápai zuávok lettek volna, akiket rájuk eresztett a kormány. - És az anarchista hadsereg?
- Azzal eleinte nagyon kegyetlenül bántak. Az utcai harcban ezerével hullottak el, s akiket fegyverrel a kezükben találtak, azokat csoportostól lőtték halomra a katonák. Valami tizenkétezer harcosuk el lett fogva, a legnevesebb vezéreik bilincsbe verve; s most kezdődik a rémper tizenkétezer ember ellen. A megrémített birtokos osztály, a kegyes emberek bosszút követelnek! Fel akarják állítani a guillotine-t: oda - a commune által ledöntetett Vendôme-szobor mellé, s revánsot adni vérpatakokban a meggyilkolt érsekért, a felégetett nemzeti műkincsekért. Ha ehhez hozzákezdenek: irtóztató vége lehet. A kormánytól függ, hogy mi történjék.
- És így az is megeshetik, hogy amidőn mi ezzel a szekrénnyel megérkezünk Seigniers-be, s előadjuk a megkerült végrendeletet, akkor már a boldog örökös végkielégítést nyert - négy lat ólommal.
- Az bizony megeshetik.
- Nem kíváncsiságból kérdem én ezt; hanem azért, hogy visszatérjek az én egész eszemjárásának a kezdőpontjára. Ha a Lis Blanc örökös ilyen mal à propos meg talál halni: akkor ki lesz, aki az én boldogult gazdám, Traumhold bankár ellen megindított eljárást megszünteti?
- Ezt a végrendelet fogja megoldani. Bizonyosan lesz abban valami másodörökös is megnevezve. Vagy amit még jobban sejtek: Lyonel számára lesz elrendelve nagykorúvá léteig törvényes gyám. Ez fog intézkedni.
- Nem lehetne ezt a végrendeletet is elolvasnunk? - kérdé Péter.
- Láttad, hogy tíz pecséttel van lezárva.
- Nem néztem oda. Azokat is felnyithatta Monterosso; miután már a kezében volt.
- Hát azt hiszed, hogy amit Monterosso, a fő-fő tolvaj elkövetetlen hagyott, azt én fogom megtenni?
- Én kimennék a szobából. Nem tudnék róla semmit.
- Elég, ha én magam tudnám.
- Pedig azt hiszem, hogy ez, ha nem is törvényesen korrekt, de egészen Istennek tetsző cselekedet volna.
- Hiszen, kedves Péter, ha én meg tudnék magammal alkudni afölött, hogy mi az igazság, a kötelesség? Aztán meg, mi a ,,jótett" hát akkor azon kezdeném, hogy ezt a lepecsételt levelet dobnám a tűzbe; s ahelyett a felfedezések iratát tenném le a hivatalos helyen. Ha holtakat tudnék idézni, a megholt Lis Blanc gróf lelke bizonyosan azt mondaná rá: így tegyek. Hanem hát ebben nincsen alku. A Lis Blanc család megkapja a maga kincseit gyémántokban és papirosokban; kivéve a tűznek szánt iratokat. Hogy azokat kinek a keze égesse el és mikor? Az tőlem fog függeni. Idő nincs rá szabva.
Ezzel a felleplezések iratát Lándory eltette a zsebébe, s a kincsesszekrényt ismét lezáratta Péterrel.
- Most már nagyobb fejtörést fog nekünk okozni az, hogy mi úton-módon jutunk el mi Párizsba. A német seregek még a keleti département-okat megszállva tartják. Svájc egész hadereje őrzi a déli határt: éppen most fegyverezték le Canrobert és Garibaldi átmenekült seregeit. Nekünk ezen a harcvonalon, annyi fegyveres, gyanakodó erősségen ezzel a furfangos ládával keresztülhatolnunk nem lehet.
- Talán Marseille felé a tengeren át szabad lesz az út. - De vajon Marseille-tól Párizsig szabad-e?
- Hiszen nem kell nekünk Párizsba mennünk, hanem Seigniers-be.
- De elébb Versailles-ba.
Péter nem értette, miért, de belenyugodott. A kakasok hajnalra kezdtek kukorítani.









Jókai Mór: A lélekidomár


Monsieur de L'âne doré
- Fogadjunk, Péter, száz forintban egy garas ellen, hogy engemet Franciaországban mindenütt ,,Arany szamár"-nak fognak nevezni - monda Lándory.
Péter a fejét rázta.
- Az ellenfogadás részemről könnyelmű elpazarlása volna a garasoknak.
(Világos a ,,beleesés". Csak egy betű különbség: Lándory L'áne doré.)
Az úr úgy bánt a szolgájával, mint ahogy legbenső barátjával szokott az ember bánni, s a világ előtt az úr és cseléd közötti viszonyt csak Péter feszes magatartása tanúsítá - meg a leborotvált bajusz. - Különben a régi gazdájánál is úgy volt szoktatva.
Lándory még Bécsből írt monsieur Boisgoberry-nek, a seigniers-i souspréfet-nek, útra kelte előtt; tudatva vele, hogy a Lis Blanc-szekrény megkerült: az elveszett ékszerek s a zárt végrendelet benne vannak. Ő azokat személyesen fogja elszállítani Seigniers-be: kéreti tehát a souspréfet urat hogy hivatalos hatáskörénél fogva, a meghalt gróf hagyatékának praesumptiv örökösét és praetendenseit e levél kelte után számítandó nyolcadnapra hívja össze a seigniers-i maire hivatalába, ahol részéről az átadásnak meg kell történni.
,,Akkor" nyolc napot kellett számítani a párizsi útra: Génuán, Marseille-en keresztül.
Különben Lándory nem ment egyenesen Párizsba, hanem Versailles-ban állapodott meg; ott egy napot időzött, az igazságügy miniszternél kihallgatást nyerve, s onnan utazott el, pontosan a kijelölt napon Seigniers-be.
A seigniers-i uradalom az Iletle-France-ban fekszik - egész napot tartott az odautazás - a rendkívül rossz út miatt.
Valóságos inzultus és rágalom ilyesmit kimondani. Franciaországban ,,rossz utak!" - Hát ezek olyan ,,ad hoc" rossz utak voltak. A seigniers-i birtok ura hírhedett volt a nagyszerű haltenvésztéséről; egyik nagy jövedelemforrása ebből fakad.
Párizs körülzárolása alatt Mr. Boisgoberry souspréfet úr stratégiai elővigyázatból átszakíttatta mind a halastavak gátjait, azok aztán alaposan megrontották a chaussée-kat; történetesen azonban a németeknek nem esett a hadműveleti tervükbe a seigniers-i kastélynak a megostromlása, mert különben ők majd helyrehozatták volna az országutakat. Így tehát Boisgoberry úrnak megmaradt az a boldog tudata, hogy intézkedései miatt nem taposhatták meg idegen lovak patkói a seigniers-i virányokat. Csakhogy az idegen eltávozta után megint a saját lovai is csak nagy bajjal járhattak rajtuk. Az utak helyreállítása sok pénzt igényelt; az uradalom pedig per alatt is volt, bírói gondnokság alatt is volt: a jövedelem élvezőjének, Alfréd De L'Aisne vicomte úrnak sokkal élvezetesebb kiadásai voltak, mint hogy azok mellett még útcsinálásra is vesztegethette volna a pénzt. A bérlők hevenyészett faderekakból átjárókat készítettek a felvettetett hidak helyébe, s more barbaro, ahol járhatatlan volt az út, kicsaptak a gyepre. A maire és a souspréfet még nemigen mertek parancsolgatni, mert nem tudhatta az ember, hogy ki lesz az úr ebben a zavaros világban.
A helység, mely az uradalomnak a nevét adja, csinos kis mezőváros szép városházával, prefektúrával, tisztességes vendéglőkkel ellátva. Ezeknek egyikébe szállt meg Lándory, sárpettyektől alig lát szó bérkocsijával.
Ott megtudta, hogy Lis Blanc grófnő is ugyanoda van szállásolva leányával, társalkodónéjával és többrendbeli cselédjével együtt. De L'Aisne vicomte pedig az átellenben levő fogadóban tanyázik.
Az történt, hogy erre a napra mind a ketten kiadták a meghívókat - egymásnak: kölcsönösen magukat tartva a gazdának, s a meghívottat a vendégnek.
Ebből aztán az lett, hogy egyik sem szállt a kastélyba, s egyik sem gondoskodott a vendéglátásról, ami egészen természetes volt.
Lándory bejelenté a megérkezését a mairie-n, s ott tudomásul vette, hogy déli tizenkét órakor lesz a hivatalos tárgyalás ez ügyben, amikorra szíveskedjék megjelenni, a corpus delictivel együtt. Egyéb látogatást nem tartott szükségesnek.
A hotelbe visszatérett találkozott a lépcsőn két hölggyel, kik lefelé jöttek. Mind a kettő mély gyászban volt, arcaik sűrű fátyollal takarva. Az egyik, aki termetére fiatalabbnak látszott, úgy haladt el mellette, hogy az arcát sem fordítá felé; hanem az idősebb megállt, s az arcába nézett; még vissza is fordult.
Lándory azt hallá suttogni: ,,Ez ő!"
Ő is kitalálhatta, hogy ezek ,,ők".
Egy óra múlva ismét találkozhatott velük a hivatalszobában. Szokása szerint ő volt a legelső a megjelenésnél, kísértetve Péter által, ki a kincsesszekrényt a táskájában hozta utána.
Még akkor csak a jegyző volt ott, egy fiatal provinciális gavallér, aki nagyon el volt merülve a hírlapolvasásban, s emellett folyvást fredonnírozott, mintha csupa chansonette-eket olvasna.
Másodiknak érkezett meg a maire: egy köpcös kis bonhomme, ki nem késett azonnal ismeretséget kötni a külföldi jövevénnyel, s végül meghívta őt szalonkavadászatra.
A harmadik lett a plébános, a néhai gróf gyóntatója, egy szikár termetű, finom, sovány arcú tipikus alak, ki minden jelenlevőnek lekötelező szavakat igyekezett osztogatni, és sohasem oda nézett, ahova beszélt.
Az új ajtónyílásnál a két lefátyolozott hölgy lépett be.
Azoknak már udvariasan szökött eléje a fiatal jegyző, s odavezette őket a számukra elkészített pamlaghoz.
Azután jött egy gazdatisztforma egyéniség, aki meghúzta magát egy széken, s igyekezett magát semmi irányban nem kompromittálni. Valószínűleg egyike a tanúknak.
Jövetelét előre hirdeté a következő, a Szép Helenából énekelve a ,,Kréta szigetre! Kréta szigetre!" áriát. Ez volt Alfréd vicomte. Sztereotip mintája a ,,gommeux"-nek.
(Legújabban ez a név váltotta fel a petit crevé-t.)
Mikor belépett, meglátta az idegen alakot, s miután a többieket mind személyenkint ismeri, elég leleményes volt kitalálni, hogy ,,Ez ő!" Feltette a ,,pincenez"-ét az orrára: úgy vette szemügyre.
Lándory aztán megértette vele, hogy minden médaillonnak két oldala van, s kinézett az ablakon.
Erre aztán a vicomte odasasírozott a hölgyekhez, félrekomplimentozta az útjából a kis jegyzőt, s elkezdett causírozni: olyan vidám enyelgő modorban, mintha a legjobb egyetértés hozta volna őket ide össze; az éltesebb hölgy elfogadta a társalgást, s a fátyolát egész az ajkáig felveté az arcáról. - Arról enyelegtek, hogy melyikük fogja ma a másikat szívesen látni ,,dîner"-re a kastélyban.
- Hát önnek mi véleménye van, De a grófnő? - szólítá meg az ifjabbat. - Az volt az elvált felesége.
- Nekem mindegy! - volt a válasz.
Ez volt az első hang, melyet hallott ez ajkakról Lándory.
A hölgy hangja hasonlított Rachel Felix asszonyéhoz, az a visszadöngő hang, amely olyan mély, mint a férfié, de tele lágysággal, érzéssel.
Utolsónak érkezett meg, mint illendő, Mr. Boisgoberry, a souspréfet; magas termetű, gyomros, tekintélyes alak; kopasz fej, a homlokon egy csomó üstök, mely magát keményen védelmezi, midőn körüle már simára letarolva a mező; arca leborotválva, két oldalszakáll kivételével: élénk meghazudtolásaul a hivatalszoba falára felakasztott arcképnek, melyen a souspréfet úr erősen kiviaszkolt bajusszal és hegyes szakállal ékeskedik. Hanem hát mikor azt festették, még a császár Párizsban volt. Most pedig már... Chislehurst! A köztársaság elnöke nem visel bajuszt, csak pofaszakállt.
A főhivatalnok udvariasan üdvözli a jelenlevőket: megtartva a rangelsőbbséget. Lándory úr már bemutatta magát nála a nap folytán, a mögötte álló Pétert, mint esetleges tanút jellegezve. Rögtön hozzáfogott a hivatalos eljáráshoz; felvette a háromszínű vállszalagot, s leülve a rácsozott hivatalasztalhoz, helyet kínált a jegyzőnek az asztal másik oldalán. S azzal előadá a hivatalos ténykedésnek az okait és céljait, ékesítve a tényállást patétikus megjegyzésekkel s költői magyarázatokkal. Ez már sablon a souspréfet úrnál. Fantasztikus feldíszítés nélkül s a geográfia, topográfia és etnográfia adatainak tetszés szerinti idomítása nélkül ő már tény állást megállapítani nem tud.
Elmondá, hogyan hatoltak be a rablók a seigniers-i kastélyba, hogyan vitték el a meghalálozott gróf ékszeresszekrényét, melyben a család egymilliót érő gyémántjai voltak; és azonkívül, a gróf által a jelen levő tanúk bizonyítása szerint, pótvégrendeletnek nyilvánított, lepecsételt irat. Ennek következtében a korábbi végrendelet lőn végrehajtva, mely a gróf fiának kizárásával De L'Aisne Alfréd marquis-t teszi általános örökössé; aki a birtokba és kastélyba a formaságok mellett be is helyeztetett. Azonban a rablást elkövetett bandának a feje Ausztriában az ottani főinkvizítor, Mr. Bertalan de Lándory által elfogatott, convicáltatott, s e kitűnő prestidigitateur által, a hipnotizmus segélybe vétele mellett, a kincsesláda rejtekhelye kitudatott; mely is feltaláltatott a Volga melletti Trente cinq tartomány egyik várromja pincéjében a jelen levő főinkvizítor által; ki ezt személyesen ideszállítá. Ezennel hivatalosan felszólíttatik, hogy a magával hozott corpus delictit tegye le a prefectura asztalára.
Minderről a kis jegyző által protocollum lett fölvéve.
Lándory inte Péternek, hogy tegye le a szekrényt a rácsos asztalra.
A szekrény előtűnésével valami csendes suttogás zúgott végig a jelenlevők során.
- Felhívom a meghívottakat, akik jelen vannak - folytatá a souspréfet -, hogy konstatálják a szekrénynek az azonosságát. Nem szükség önök előtt magyarázatot adnom az iránt, hogy egyike a meghívottaknak, az ifjú marquis Lis Blanc Lyonel miért nem jelenhetett meg ez órában. Ő főhadnagy volt a tizenkettedik huszárezredben; - a sedani katasztrófa elmondja a többit.
Itt reszketett és elhalt a szava a derék férfiúnak, a zsebkendőt nem ok nélkül helyezte maga mellé az asztalra.
Lándory felnézett a plafonra. Bosszantotta ez a hamis pátosz. Ő tudta, hogy miért nem jöhet ide Lyonel marquis.
A jelenlevők mind elismerték, hogy ez a valóságos Lis Blancszekrény.
Ez a hivatalos tény tehát be volt fejezve.
A souspréfet felkérte a jegyző urat, hogy szíveskedjék felolvasni az általa megírt protocollumot, aminek a fiatalúr tehetsége szerint megfelelt, nagy igyekezetet fejtve ki a saját kalligráfiájának a lehüvelyezésében.
- Van rá a jelenlevőknek észrevétele? - kérdé a souspréfet.
- Nekem van - mondá Lándory.
- Tessék előadni.
- Holmi apró helytelenségeket is óhajtanék kiigazítva látni. Például ha a tisztelt jegyző úr a nevem végére y-grec-t kegyeskednék írni ,,é" helyett. Megaranyozva még nem vagyok. (Nagyon jó! - szólt bele az elnök.) Azután, ha lehetne Ausztria helyett Magyarországot. (,,Az nem lényeges dolog!") Továbbá, hogy nem a Volga, hanem a Vág mellett fekszik a várrom, ahol a szekrény feltaláltatott. (,,Az irreleváns dolog") S a vármegye neve nem Trent cinq, hanem Trentsin, francia ortográfiával ,,Traintchine". (,,Van-e még valami baj?") És hogy én nem a hipnotizálás, se nem clairvoyance utján tudtam meg a szekrény rejtekhelyét.
Már ebben nem engedett a főúr.
- Ah! Ezt mi nagyon jól tudjuk. A hírhedett Hermann s a még híresebb Houdin e téren a csodákig vitték az ügyességet. A hipnotizmus egy tudomány, uram, mely egykor a bírói vizsgálatot fölöslegessé fogja tenni. Fluidumok, médiumok ismeretesek előttünk.
- No, hát legyen úgy - hagyta rá Lándory. - Azonban amit kifogásolok az egész expozéban, tehát nemcsak a jegyzőkönyvben, az egy hézag. Ki méltóztatott hagyni, hogy az elrabolt tárgyak közt volt még e kincsesszekrényen kívül egy értékpapír-csomag is, mely ötszázezer frankot képviselt. Ezt szeretném beleiktattatni.
Ez meg már éppen heves forrásba hozta Boisgoberry úr vérét! Hibát találni az ő expozéjában.
- Azt mi jobban tudjuk, uram. Ami nincs itt, az nem tárgy. A végrehajtott végrendelet utolsó alineája így szól: Az ötszázezer frankot képviselő értékpapírjaimról külön codicillusban rendelkeztem. Ilyen codicillus pedig nem került elő. S mivelhogy sem örökséget képező tárgy, sem ahhoz igényt tartó hagyományos nem létezett: annálfogva azt a hivatalos jelentésbe belefoglalni sem lehetett. Ezt mi jobban tudjuk, uram!
- Nekem okom volt azt a megjegyzést tenni - mondá Lándory. - Most lássuk a láda tartalmát. Nyissa fel, jegyző úr - intézkedik az elnök.
A kulcs bele volt dugva a szekrény zárába. Hanem a jegyző hiába forgatta azt jobbra-balra, az nem nyílt ki. A család jelen levő tagjai sem tudtak felvilágosítást adni a zár megnyitásának módjáról: sem a tiszttartó, sem a pap, ki többször látta a szekrényt az öreg gróf által kinyittatni, anélkül, hogy a furfangját eltanulhatta volna.
Mindenki megbukott a kísérlettel, még a gépgyárból előhívatott műlakatos is.
- Talán az én emberem majd ki tudja nyitni - mondá Lándory, mikor már megunta a kínlódást nézni.
A Péter aztán egy perc alatt felnyitotta a szekrény felső födelét. Az alatt még csak a második födél volt látható, minden zár nélkül. - Hát ez hogy nyílik fel?
- Azt is az én emberem fogja megmutatni.
- Hát ő azt honnan tudja?
Lándory iróniás mosollyal mondá:
- A hipnotizmus. Tetszik tudni.
Mr. Boisgoberry csiklandozva kezdte magát érezni. El kellett fogadni a választ a saját nyilvánítása alapján.
- Eszerint ön már szemügyre vette a szekrény tartalmát. Iii adott önnek erre jogot?
- Tetszik tudni: a ,,nagy inkvizítor" vagyok.
- Akkor a felelősség önt terheli a szekrény tartalmáért.
- Kifogást tehetnék ugyan a felelősség ellen: miután az egész szekrény előbb azon homályos gentleman kezében volt, aki ezt innen elvitte, s a felnyitás titkát az is jól tudta, s eszerint azt vehette ki belőle, ami neki tetszett. Azonban elvállalom a felelősséget, miután meggyőződtem róla, miszerint a gróf saját kezű jegyzéke szerint minden megnevezett tárgy együtt van benne.
Azzal odaszólt Péternek magyarul, hogy nyissa fel az alsó tábláját is a szekrénynek.
Az is megtörtént.
Akkor a hölgyek is felkeltek a pamlagról, s odamentek az asztalhoz. A kíváncsiság diadalmas versenytársa minden emberi indulatnak. Még a fátyolaikat is hátravetették az arcukról.
A jelenlevők mind összedugták fejeiket az ékszerek bámulatára. Az elnök egyenkint szedegette azokat elő a szekrényből, a maire olvasta a tárgyjegyzéket, s a jegyző írta azoknak a megnevezéseit a protocollumba. Ez eltartott másfél óráig.
Az elragadtatás általános volt.
Bizonyára kár lett volna ennyi kincsnek ottmaradni eldugva - a Volga mellett!
Legnagyobb tetszést vívott ki a fekete gyémánt.
- Ha a végrendelet engem tesz az ékszerek urává - mondá Alfréd Médeának -, én a fekete gyémántot a grófnőnek fogom felajánlani.
- Sajnálom, hogy a jóakaratot nem viszonozhatom - mondá a fiatal grófnő -, miután az egész a bátyámé.
- Talán még nem? - mondá a vicomte hideg, kegyetlen gúnymosollyal. (Ő is tudta, hogy hol van Médeának a bátyja.)
Végre rákerült a végrendeletre is a sor.
Az ezt lepecsételt tanúk sorban mind elismerték, hogy ez volt a nekik bemutatott irat, s az elnök konstatálta, hogy a pecsétek sértetlenek.
Akkor azután ő saját maga felmetszette a pecséteket.
A végrendelet egy egész ívnek az első lapját betöltötte, mind a meghalt gróf keze írásával.
Elő volt benne adva, hogy ezzel a korábbi végrendelet megsemmisíttetik. Az okok megszűntek. Lyonel családot alapított: egészen atyjának akarata szerint. Annálfogva a kitagadás visszavonatik, s Lyonel általános örökössé lesz kinevezve.
Azonban a hagyományozó nem tett le a skrupulusairól. Jónak látta körülzáradékozni a végrendeletét. Sok mindenféle esetre gondolt előre. Lyonel nagykorúságáig Sidonia grófnő marad a teljhatalmú gyám, aki a birtok jövedelméből annyit juttat a mostohafiának, amennyit jónak lát. Lyonel csak a 24-ik éve elértével veszi át a birtokot, melyre a mostohaanyjának stipulált életjáradék be lesz táblázva. Médea grófnő megkapja az apai birtokát Erdélyben; neki hagyományozza a gróf az atyja beváltott adósleveleit.
Ellenben következtek azok az esetek, amelyekben Lyonel ismét elveszíti az apai örökséghez való jogát, s helyébe lép az első végrendelet hagyományosa, De L'Aisne Alfréd marquis.
Ilyen eset az, ha Lyonel a római katolikus vallást elhagyná, s akármi más hitre térne által.
Hasonlóul, ha valamely olyan hatalomnak a szolgálatába állna, mely Franciaország ellensége.
Éppenúgy az egész birtok szállni fog De L'Aisne Alfréd marquis-ra, ha Lyonel törvényes utód nélkül halna el. Itt következett egy marginális jegyzet: Hasonló beszámítás alá esik a ,,polgári halál" is.
Ellenben: (ez a pont arra nézve, aki a viszonyokat nem ismeri, a hóbort színét viseli magán) ha Lyonel valamely egyházi rendbe találna belépni, például a máltai lovagok rendébe, akkor azonnal kapja meg a birtokot szabad rendelkezésére, még ha a nagykorúságot el nem érte volna is.
(Ehhez már csakugyan clairvoyance kellett!)
Az aláírás biztos, szilárd kézvonással odakanyarítva.
Mikor a négyrét hajtott ívet szétnyitották, annak a belsejéből még egy vékony papírlapra írott pótrendelkezés került elő.
Ez volt az említett codicillus.
Ebben a hagyományozó a készpénzével és az értékpapírjaival rendelkezik.
Ez utóbbiakból kétszázezer frankot hágy Sidonia grófnőnek, százhatvanezeret De L'Aisne Alfréd unokaöccsének; a többit jótékony célokra; szolgáinak, tisztviselőinek, gyóntatójának húszezer, Hermione kisasszonynak tízezer frankot; a végrendeletet végrehajtó souspréfet-nek szintén annyit.
- Eszerint ,,ennek" mégiscsak bele kell jönni a jegyzőkönyvbe mondá Lándory.
A souspréfet úr még mindig védeni akarta a pozícióját.
- De hát mit ér a bőkezű hagyományozás, ha senki sem tudja, hogy hol kapható az ötszázezer frank papírban?
Többen is visszhangoztak neki: Alfréd meg a pap.
- Gombát ér! Heringfejet ér.
- Én tudom, hogy hová lett, és hol kapható meg - szólalt meg Lándory.
Ezzel egyszerre az általános érdeklődés tárgyává lett.
- Ő tudja! Hát miért nem mondja?
- Ha megengedi a souspréfet úr, hogy előadjam.
- Nagyon kérem. Tessék ide mellém leülni.
A főúr maga húzta oda Lándory számára az asztalhoz a széket; amelyet sietett alája tolni Alfréd marquis.
Hisz ez derék férfiú!
- Legyen szíves előterjeszteni becses véleményét.
- Tehát az én véleményem szerint az az ötszázezer frank a Traumhold bécsi bankár tömegében található fel; akinél azt a rablást elkövetett Monterosso letéteményben hagyta. Erről nekem biztos tudomásom van.
- Tehát mégis ér valamit a codicillus! - rebegé a souspréfet úr.
- Van Isten az égben! - sóhajtá fel a plébános.
- Ön valóban nemes szívű férfiú - nyilvánítá ki véleményét Alfréd marquis minden indokolás nélkül.
Az indokolást egyébiránt Lándory kitalálhatta. ,,Traumhold bankár leánya neje volt Lándorynak; most Lándory a neje virtualitásainak az örököse; nagylelkűség tőle, hogy felfedezi, miszerint a rá néző hagyatékot félmillió franknyi idegen vagyon terheli, amidőn a letéteményező maga nem jöhet elő azt visszakövetelni."
Lándory nagyszerű volt a vállvonogatásban. Az embert nem kell azért megdicsérni, hogy nem lop.
- Igazítsa ön ki rögtön y-grec-re Lándory úr nevének végbetűjét! - rivallt rá a souspréfet úr a kis jegyzőcskére, mely parancsnak az rögtön igyekezett eleget tenni.
- Úgyszintén a ,,L'Autriche"-t igazítsa ki ,,La Bulgarie"-ra.
- Inkább La Hongrie-ra, ha úgy tetszik - esedezék Lándory. A kis jegyző aztán odaírta neki ,,Lohengrin"-t.
- És én most ezzel feladatomat befejeztem - monda Lándory az elnökhöz fordulva -; nem kívánja ön további személyes jelenlétemet?
A souspréfet ünnepélyesen kinyilvánítá, hogy meg van elégedve monsieur Lándory eddigi hozzájárulásával ez ügy kibonyolításához, s ezért neki a hatóság nevében köszönetet szavaz: az utazási költségei, napidíjai és a többi, végzésileg fognak megállapíttatni.
Lándory erre azzal válaszolt, hogy mindezekről lemond: utazását tanulmányozási célból tette; a többi pedig ,,nobile officium".
Azzal kurtán üdvözölte az ott maradókat, Péterrel együtt elhagyta a prefecturát.
Nem mentek egyenesen vissza a hotelbe, hanem egy sétát tettek a platánsorral szegélyezett folyócska partján végig.
- Különös az - szólalt meg Péter -, hogy az érdekelt felek közül az egyik nem mutatott jókedvet, a másik nem tüntetett bosszúságot a végrendelet felolvasásakor; pedig azt már a legrosszabb vaudeville-író is utasításba tette volna a szereplő színészeknek, hogy a végrendelet felolvasása után ,,nyertes fél arca sugárzik, vesztes félé elsötétül".
- Hátha ezek jobb színészek. De más alapja is van az egykedvűségüknek. A végrendelet egy pontja De L'Aisne Alfrédnek adja vissza a Lis Blanc birtokot azon esetre, ha Lyonel akár testi, akár polgári halállal tűnik el a világból. Márpedig - ez órában - mind a nyertes, mind a vesztes félnek nagy oka van azt hinni, hogy Lyonelt a két baleset közül az egyik utoléri. A grófnő diadalát lehűti a rettegés, a marquis bánatát enyhíti a reménykedés.
- Ezt figyeltem meg mind a kettőnek az arcán, midőn önnel voltak szemben. Hanem azt csakugyan nem tudom kitalálni, hogy a fiatal grófnőnek mi oka lehetett azokat a csodaszép szemeit olyan öldöklő modorban forgatni ön ellen, mikor néha egy pillantást vetett felé? Majd kitudom én azt, csak egy olyan magam rangjabeli gentlemannel akadjak össze a társaságból.
Lándory most egyszerre ezzel a kérdéssel lepte meg Pétert:
- Tudsz te lovagolni?
- Arra, hogy az akadályversenyen pályázzak, nem vállalkozom, hanem ha egyszer a nyeregben ülhetek, nem maradok le róla.
- Akkor szerezz ma estére egy hátaslovat a városban; s végy lovaglócsizmát és ostort magadnak.
Mikor a hotelbe visszakerültek a sétából, már akkor mind a két átellenes vendéglő udvarán mosták a sáros hintókat a szolgák, s a kocsisok jártatták a lovakat. Tehát az uraságok már a kastélyban vannak. Az új statutio végbement.
A lépcsőházban már ott várt egy ezüst vállzsinóros inas Lándoryra. Levelet hozott neki a grófnőtől.
A levélben meghívás volt a mai ebédre a Lis Blanc kastélyban a déli egy órára.
Lándory válaszolt, köszönte a meghívást, ott lesz.
Péter utánament az inasnak.
Jó vártatva visszatért, s hamisan hunyorítva a fél szemével:
- Mindent tudok - mondá. - Egyszerre jó pajtások lettünk a kollégával. Régi cselédje volt a grófnak (a grófné zsoldjában). Kíváncsi volt rám.
- ,,Te vagy az a méregkeverő?" - kérdezé tőlem.
- ,,No, hát hogyne volnék az?"
- ,,Akkor kollégák vagyunk. Én is sok mérget kevertem a gazdámnak, amitől az hamarébb ment a pokolba. Ez a te gazdád ugye bűvész halottfeltámasztó, ördögidéző."
- ,,A bizony!" - Én aztán rágalmaztam önt egész lelkesedéssel. Ez viszontlelkesedést idéz elő. - ,,Hát ti a korcsmába tértetek vissza ekvipázsaitokkal?" - kérdezém. - ,,Nincs istálló a kastélyban?"
- ,,Istálló csak van! De se egy szál széna, se egy szem zab."
- ,,Hát nem tartott a marquis lovakat?"
- ,,Odabenn Párizsban. Azokat megették az ostrom alatt. A régi gazdámnak, Lis Blanc grófnak hírhedett écurie-je volt. Hámos lovai, arab paripái, különösen a gazdasághoz való trakéni ménei jutalmat is nyertek a világtárlaton. De amint a marquis átvette az örökséget, az egész ménest, istállót mind eladta; a grófnak derék rambouillet nyája volt: azt is mind ezüstre váltotta fel. Most aztán (az ajtón keresztül hallottam) a grófnő és a marquis, amint a beiktatás után magukra maradtak a belső szobában, csúnya nagy perpatvar támadt közöttük. A grófnő szemére lobbantotta a marquis-nak, hogy mind elpocsékolta a gazdasági felszerelést, lovakat, juhokat, teheneket. - Erre aztán azt vágta vissza neki a marquis, hogy >>Ön éppen azt teheti a Lis Blanc gyémántokkal, hogy mikor én kapom vissza az uradalmat, csak az üres szekrényt találjam.<<"
- ,,Azt meg is fogom tenni!" - mondá a grófnő. - ,,Akkor jó lesz önnek sietni a vásárral, mert a versailles-i bonhomme-ok piacra akarják dobni a koronagyémántokat, s akkor ennek a csemegének nagyon leverik az árát."
- ,,A gutát! Ilyen hangon beszélnek egymással?" - mondám én. - ,,Ez még hagyján!" - monda ő. - ,,De azt láttad volna, mikor a souspréfet, aki az új (de régi) örökösöket beiktatta a birtokukba, s a kulcsárt előre bocsátva, egyenkint nyitogattatá fel az ajtókat, bevezette őket a termekbe, s nagy pofával hirdetve, hogy íme, mindent a régi rendben találtak: hát ott is folyvást azon veszekedett az öreg grófnő a marquis-val, hogy az eredeti festményeket kicserélte müncheni másolatokkal. Ezen patvarkodva el-elmaradtak egy-egy gyanúba vett Rembrandt-képnél. Pláne egy rámánál, amelyben egy Meissonier szemtelenül helyettesítve volt egy olajnyomattal, csaknem hajba kaptak, úgyhogy utoljára a souspréfet-nek nem maradt más vezetnivalója, mint az ifjú grófnő. Az meg csak ődöngött, a fejét erre-arra hajtva, mintha nem is tudná, hol jár? Egyszer aztán, amint egy ajtót felnyittatott a souspréfet, lekötelező mosolygással mondta, ahogy szoktak az ilyen hivatalos urak: >>Ez pedig itten a grófnőnek a hálószobája!<< Tudod? Az a nászéji szoba. A közepén egy feldöntött asztal, összetört porcelánok, szétgurult poharak társaságában, mellette egy Nílus-kék atlasszal bevont causeuse, mely világos tanújelét hordta magán annak a katasztrófának, mikor valaki többet ivott, mint amennyit megbírt; - no iszen, azt a képet, azt a szemet láttad volna, amit Dea grófnő mutatott erre a látványra! Hej, hogy csapta be azt az ajtót a souspréfet úr orra előtt, s azzal megfordult a sarkán, s kiszaladt az erkélyre. - No, majd beszélek én még neked erről a nászéjről, mikor egyszer együtt keverjük a mérget: abszintet, veres borral! Ma estére aztán jól kicsípd az uradat; mert sok szem megakad rajtat"
Lándory utánagondolt a Péter által elmondottaknak. Végigmenve az egésznek során, kezdte megérteni azoknak a félelmes szép szemeknek fenyegető ragyogását.
...Ha azt tudják, hogy Pétert mint elítélt méregkeverőt hozta ki a börtönből Lándory, akkor az ő életének megelőző körülményeiről is jó értesüléseiknek kell lenni...
..ha az a szó, amit Hermione kisasszony az öreg Lis Blanc grófnak elmondott - ,,egy olyan férjnek való ritka példányról" - Médeának is fülébe jutott...
...s ha szóbeszéd tárgya volna az, hogy egy jámbor szamaritánus, ki két évig ápolt gondosan egy hitvest, a Közép-tengernek egy szigetén elzárkózva a világtól...
...akkor aztán könnyű megérteni, mit beszél az a lefelé nyíló szem, az a középen felnyíló száj, mely fehér fogait mutatja: ,,Vigyázz! Ez éget! Ez harap!"
Mégis be mert lépni ennek a szép fenevadnak a ketrecébe! Sidonia grófnőre nem volt semmi meglepő sem a végrendeletben, sem a codicillusban. Mindkettőnek a tartalmát ismerte lényegében Lis Blanc házipapja, s ez közölte azt a grófnővel. Úgyhogy a grófnő egész felkészülten jött már Seigniers-be. Előreküldte a szakácsát a statutió lakomájához szükséges minden felszereléssel; még virágokról is gondoskodott. Az akkori divat szerint az étkezőasztalt telehintették üvegházi virágokkal. A porcelán, ezüstnemű is megfelelt a pompás menünek. - Hasonlított ez a lakoma a debreceni bűvész Hatvani professzor vendégségéhez, ki egy üres konyhából a szultán ebédjét hordatta elő a szolgaszellemeivel.
Csupa férfitársaság volt, a két háziúrnőt kivéve, kik együtt vitték a ,,honneurs"-öket. A városka notabilitásai: a helyőrség parancsnoka segédtisztjével, gyárosok és szállítók, akikre az uraságnak szüksége van.
Lándoryt mindenki sietett protezsálni. Először mindenki meg volt lepetve, hogy nincs turbán a fején, sarkantyús csizma a lábán. Azt, hogy franciául hall és beszél, természetesnek találták. És aztán aki csak előfoghatta, mind iparkodott vele még az ebédhez ülés előtt megismertetni a legközelebbi múlt idők szenzációs eseményeit.
Még mindig a commune leveretése volt a kedélyeken uralkodó tárgy, ahhoz tudott mindenki valami új adattal szolgálni. Talán hallottak róla már valamit, hogy itt van egy csodaember, aki két esztendeig nem olvasott újságot. Lándory hallgatta mindazt áhítatosan, mintha csupa újdonság volna rá nézve. Majd a hölgyekkel váltott néhány szót, s azon az alapon, hogy Médea grófnő atyai részről a magyarokkal rokon, beszélt neki egy pár érdekes apróságot arról az országról, ahol a birtoka fekszik. A grófnő még emlékezett vissza a gyermekkorából arra a vidékre. Csakhogy igen messze van. Két nap kellett kocsin ülni, s egy helyütt, ahol elvitte a hidat a megáradt folyam, tutajon átkelni. Lándory kellemes újdonságot vélt a grófnővel közölni, amidőn értesíté, hogy oda most már vasút vezet; a pályaház ott van a kastély parkja végében: egy nap alatt Budapestről oda lehet jutni. A főváros is sokat változott azóta, hogy a grófnő utoljára látta. Most egy sugárutat törnek rajta végig, mely a párizsi Boulevard Sebastopollal akar valaha versenyezni. - Erre csak egy iróniás mosoly felelt, és azon száraz válasz, miszerint a grófnő nemigen reméli, hogy akár Magyarország fővárosát, akár az erdélyi kastélyát valaha meglássa.
Itt azután el lehetett szakítani a beszélgetés fonalát.
A komornyik jelenté, hogy fel van tálalva, s szétnyitá az étterem kettős szárnyajtaját. Lándoryt az a kitüntetés érte, hogy Sidonia grófnő az ő karján vezetteté magát az asztalhoz; ezzel Alfréd ellen is tüntetett, ki rangra előkelőbb volt, és közeli rokon, s ma reggel még ura ennek a kastélynak. Talán éppen azért! Alfréd azzal akarta elpalástolni a mellőztetést, hogy Médeát vezesse az asztalhoz (hiszen felesége volt!), de azzal is elkésett, mert az meg már akkor a souspréfet karján csüggött.
Az asztalnál is ez a rend volt megtartva. Az asztalfőn Sidonia grófnő, jobbról mellette Lándory, balról Boisgoberry úr, amellett Médea grófnő, azon túl a colonel, Lándory szomszédja volt a maire. Alfréd az asztal túlsó végén foglalt helyet, mint ex-házigazda. Tehát Lándory csaknem szemközt volt Médeával.
A jó borok felnyitották a nyelveket. A ,,Château-Laffitte"-nál még a conjectural-politika járta: vajon Joinville és Aumale hercegek belépnek-e az assemblée-ba? Vissza fogják-e kapni a birtokaikat? Sikerül-e Dupanloup-nak a Bourbonok két ágát egymással kibékíteni? Mit jelent Franclieu marquis támadása az orleanisták ellen a legitimisták nevében? Találkozott-e Thiers a hercegekkel, vagy végképp szakított az orleanistákkal? Megbukik-e Thiers Gambetta heves támadása miatt? Hát Daru rohama Jules Favre ellen a napoleonidák érdekében biztat-e sikerrel? - Az ,,Haute Sauterne"-nél már az aktuális politika terére szálltak át: meddig marad a pápa Rómában? Sikerül-e Plon-Plonnak a korzikaiakat meghódítani? Volt, aki már azt is tudta, hogy meg is bukott Ajaccióban irgalmatlanul a ,,vörös herceg". A ,,grand vin"nél pedig már egészen tűzbe jöttek a fejek, s belemélyedtek a pártpolitikába; szomszédok és átellenesek, ki-ki a maga jelszavára koccintott, hogy csak úgy tört bele a pohár! Egynek a zászlója trikolór volt, a másiké fehér, a harmadiké a császári sas; volt, akinek a veres zászló tetszett.
Az erdei szalonka után a souspréfet úr poharat emelt az új birtokosokra, a két grófnőre: ahogy szokás; azután a volt birtokosra, ki nemes lemondással hajolt meg a törvény előtt, ahogy illik; és végül a család hírneves vendégére, Lándory úrra, ahogy a méltányosság hozza magával.
A tószt rövid volt és szép.
A felköszöntésre Alfréd is odajött az asztal túlsó végéről ,,rokonaival" poharat érinteni; mely udvariasságot Sidonia grófnő azzal viszonzott, hogy ott marasztotta a marquis-t, helyet adva neki az asztalfőnél maga mellett, úgyhogy Alfréd most már a grófnő és Lándory közé jutott.
Mikor a pohárcsörgés elhangzott s a souspréfet úr leült a helyére, poharát még egyszer Lándoryéhoz koccintva: egyszer csak eszébe ötlött valami.
- À propos! Hát azzal a húszezer frankkal mi történik, ami a prefektúránál le van téve, jutalmul az elrabolt kincsek és végrendelet kézrekerítőjének?
Lándory nem bánta volna, ha azt nem itt, az ebédlőasztalnál hozták volna elő.
- A felfedező nem akarja magát megneveztetni - felelt a kérdésre szárazon.
- De azért a kitűzött jutalmat mégis valakinek ki kell adni: ez a világ végéig nem maradhat a közpénztárban, mint az Ahasverus kincse.
- Tehát legyen átadva ez összeg azoknak a szegény gyermekeknek, akik Párizs ostroma alatt árván maradtak.
Ez a nyilatkozat általános helyeslés moraját idézte elő az asztaltársaságnál.
Sidonia grófnőnek az arca még az alatt a remek émail alatt is, mely az Elysée titka volt, elvörösödött.
- Akkor mi ez összeghez még egyszer annyit adunk a leányommal - monda büszkén.
Ez volt a tromf.
- De akkor mégiscsak meg kell nevezni valami emberi nevet, hogy ki adja ezt a pénzt! - erőlteté a maga jussát Mr Boisgoberry.
- Írja ön a mi összegünk alá e nevet: ,,Médea".
- És az öné alá, monsieur Lándory?
- Az enyim alá pedig ezt a nevet: ,,Godiva".
Egyszerre, mintha megbénult volna az egész társaság, mindenki elhallgatott. Hisz azt már mindenki elmondta egymásnak, hogy ez a ,,Godiva" nem csupán annak a híres angol honleánynak a neve aki országa fővárosát megmenté a diadalmas ellenség pusztításától - egy kényes természetű lovaglás által a városon végig; - hanem azonkívül a jelen levő külföldi celebritás meghalt feleségeé is.
Lándory csak azt a hatást vizsgálta, amit e név kimondása Médea arcán előidézett.
Soha ennyi pokolbeli gyűlöletet és megvetést egy tekintetben! A szemei éppen úgy mélyedtek Lándory szemeibe, mint mikor a gyakorlott vívó, a kard hegyét ellenfele szívének irányozva, azt egy féltempóval megelőzni készül.
Legelső volt a plébános, aki szavakat talált méltó megjegyzésre.
- Íme, egy férj, aki a nejéhez még a túlvilágon is hűséget tart.
- Igen, igen, nagyon szép! - dörmögék végtől végig; ámbátor senki sem fogadkozott rá, hogy utánacsinálja.
De L'Aisne Alfréd ezáltal kényszerítve érzé magát, hogy csípőssé legyen.
- Hát egyátaljában hiszi ön a túlvilágot, monsieur Lándory? nyefegé, hátravetve magát a székében. (Ezzel nyilván a papot akarta megcsippenteni, aki felől jól tudta, hogy a második végrendelet értelmi szerzője volt.)
A pap szembe is szállt vele a kihívó szóért.
- Mi az? Uram! Hát pogányok lettünk-e? Elfelejtettük-e a hiszekegy utolsó mondását, az ámennel együtt?
- Hát az jó a parasztoknak; meg az asszonyoknak, azok hadd járjanak a paradicsom után; de én ki nem tudom találni, hogy én mit keresnék a mennyországban, ahol az örökkévalóságig énekelnek és muzsikálnak, amihez én nem értek, legfeljebb okarínát tudnék ott fújni.
Erre az elmésségre többen nevettek, míg Sidonia grófnő kínai sárgateknőc legyezőjével takarta el a sacrilège rokon ajkait. Lándory a nevetés körben odaszólt a marquis-nak:
- De hát, uram, hogyan egyeztethető össze az a hittagadás a Lourdes-i szűzhöz való zarándoklással?
Erre a kérdésre aztán mindenki nevetett. Alfréd zavarba jött.
- Hát már ön azt honnan tudja? Cagliostro ön?
- Houdin! Houdin! - kiálta diadallal Boisgoberry úr.
Alfréd most már nagyon komoly arcot csinált (a maga rovására senki sem szeret a nevetőkkel tartani).
- Hja, uram, az ember hitét, meggyőződéseit nagy katasztrófák képesek sarkaikból kifordítani.
Ez nagyon is érthető volt. Mikor az ember véletlen örökség útján roppant vagyonhoz jut, ez élő bizonysága az isteni gondviselés létezésének; mikor aztán két év múlva az ember ugyanazt a gazdagságot, egy előkerült új okirat erejénél fogva, kénytelen a kezéből kiereszteni, ez már csak elég indok arra, hogy Istent, másvilágot, halhatatlanságot megtagadjon.
Lándory szarkazmussal kérdezé.
- És ha egy ellenkatasztrófa ismét rehabilitálná a megrontott helyzetet, akkor ismét teljes ércértékéhez jutna a krédó?
De L'Aisne vette észre, hogy ez az ember a kártyájába lát. Sietett azt eltakarni.
- Hát Napóleon híveiből nem lettek-e Sedan után republikánusok?
Ezt nem tűrhette el a pap, hogy közbe ne mennykövezzen.
- Ön csak nem helyezi egy kategóriába az isteni felséget egy halandó emberrel?
A marquis-nak szűksége volt rá, hogy a figuráját az ateista álarc alá rejtse.
- Kicsinyekről következtetni a nagyokra. Hát monsieur Lándory, ön, mint hallom, nagy természetbúvár, még nagyobb szellemidéző. Hát mondja ön, látott ön már egyetlenegy érzékeinkkel felfogható lényt, amely a túlvilág létezéséről tanúskodik?
- Láttam - volt rá a rövid válasz.
- Ah! Ah! - hangzott mindenünnen, a vendégek kezdtek figyelmesek lenni; magának Médeának a szemei is egészen kerekre nyíltak fel. Egy ember, aki már látott túlvilágról jött lényt.
- És önök is mind látták azt. Ez az a sárga lepke, mely nyáron kertjeinket ellepi. Ennek a fiai nyár derekán kelnek ki a falevélben, és e szemmel alig látható lénynek már akkor van tudata arról, hogy ez a falevél neki csak ideiglenes hazája, hogy ez a forró napsugár, mely őt életre kelté, el fog hidegülni, s aztán jön egy idő, mely rá nézve a halál. De azzal nincs vége az életnek, jön egy szebb világ: az ő fajára nézve üdv, s annak folytán ő szárnyakat fog kapni, s virágról virágra száll. Ez a ,,hit", ez az ,,ösztön" készti ezt a parányi teremtést, hogy a maga túlvilágát előkészítse; közös erővel koporsóvá göngyölíti össze a falevelet, mely földi otthona, s sejtve azt, hogy az le fog hullani a fáról: mindenik állatka egy szál selyemmel, mit a szájából ereszt, odakötözi azt a gallyhoz. Hát ha e mikroszkopikus állatnak van tudomása a halál utáni létről, megdicsőülésről: a lelkes ember irtsa-e azt ki magából?
A hatás nagyon vegyes volt erre az allegóriára.
Sidonia grófnőnek nagyon tetszett. Médea ellenben ajkát pittyeszté, csillagvizsgáló, botanikus entomológ - mind rossz firma! A souspréfet azt mondá, hogy a lepkét már az ó-egyiptomiak is a halhatatlanság jelképének tarták, a plébános úr ellenben határozottan tiltakozott az ellen, hogy a mennyei paradicsom mellett természetrajzi példák tanúskodjanak, mikor azt világosan megállapítja az Újtestamentom és szent Chrysostomus.
A marquis-nak pedig teljesen kiszolgáltatta magát ezzel a metaforás ömledezéssel Lándory.
- Hát jól van, monsieur Lándory; elfogadom, hogy egészen helyesen cselekszik egy magasabb intéző kéz, ha a papiliók, phalenák és egyéb kukacok seregének szívébe a feltámadás hitét beoltja, hogy azok aztán tavasszal simára letarolhassák a kertjeinket; de ugyan mondja ön meg, mi célra támasztaná fel egy mennybéli hatalom azt a tizenötezer communardot, akiket június 8-án a Père-Lachaise-ben, meg a st. cloudi kapunál és a torlaszok között elgázoltattunk; kívánja azt valaki, hogy ezek még újra feltámadjanak, s szárnyakat is kapjanak, hogy onnan felülről lövöldözhessenek bennünket a petróleumpuskáikkal?
Ez már aztán általános hatást gerjesztett.
Eklatáns siker volt. Az egész asztaltársaság feljubileált rá; s egyik vendég a másikat igyekezett túlkiabálni az adatok halmozásában.
- A gonosztevők serege, ki saját hazáját pusztította!
- Akik a Louvre-t, az Hôtel de Ville-t, a templomokat felgyújtották!
- Akik a feszületekből, a szentségtartókból pénzt verettek! - Akik a párizsi érseket meggyilkoltatták.
- De nem elég, hogy ezeknek a vére kifolyt - tüzeskedék a souspréfet -, még annak a tizenkétezer gonosztevőnek is ki kell végeztetni, akik fegyverrel a kezükben fogattak el a sáncok között.
- Minden bizonnyal! - helyeslé a colonel. - Azok nem tekinthetők hadifoglyoknak, hanem rablóknak.
- Gőz-guillotine-t kell felállítani, ami egyszerre sorszámra gyalulja le a fejeiket! - kegyetlenkedék a maire.
- Talán mégis nem valamennyit - kegyeskedék a pap -, de a vezetőket minden bizonnyal.
Erre aztán mindenki sietett a maga jelöltjét megnevezni, aki leginkább megérdemli, hogy a feje leguríttassék. ,,Millière-t, aki a gyújtogatást elrendelé!" - ,,Van de Hoovent, a torlaszparancsnokot." - ,,Brunelt, aki petróleumpuskákkal lövetett a katonákra." ,,Armand Després-t, aki a verestollas enfants perdus-ket vezette június 14-én az általános gyújtogatásra!" - ,,Főképpen a katonai vezéreket, Dombrowskit, La Ceciliát, Piadyt!" - ,,Még inkább az értelmi vezetőket: Courbet festőt, Cluseret-t, a >>Lanterne<< szerkesztőjét, aki Henry Max álnév alatt dolgozott, Vermorelt, Cavalier-t, akit Pipe en bois (fapipás) név alatt ismertek!" - ,,Kivált az idegen kalandorokat: Vanderburchot, Bagrationt, Okolovicsot, Littenberghert Allighierit, Amemberit, Zembert!"
Kifogyhatatlan volt a névsor, s azt összevissza kiáltozta mindenki, a maga kiválasztottját ajánlva halálnak és pokolnak.
- Hát a legnagyobbat kifelejtették önök? - kiáltá Boisgoberry úr. - Raoul Ripaille-t! Az Orsini-bombák hősét!
Dehogy volt az kifelejtve! Azt már kandidálni sem kellett!
Meg volt választva! Éppen úgy, mint Jules Ferré, mint Rossel, mint Jules Vallès és Vermorel, akikről beszélni sem kell már! El vannak ítélve!
Lándory tudta, hogy ez a tűzakna nem őellene lett felrobbantva; - hanem Lis Blanc grófné ellen.
És a grófnőnek ott kellett ülni az asztalfőn; és hallgatni mozdulatlan arccal azt a méltó haragtól lángoló ostromzajt. Még csak a szemöldökeit sem volt szabad összeráncolnia. (Erre a londoni csodadoktor előre figyelmeztette: strapaciákat a berakott szemöldök nem áll ki.)
Médea egykedvű arcot csinált, mint egy márványszobor.
Mikor aztán Alfréd látta, hogy a grófnő eléggé meg van kínozva, nagylelkű akart lenni.
- Ejh, uraim, hagyjuk ezt a szomorú témát! Ürítsünk inkább poharat a mi távollevő kedves rokonunkért, az én kedves unokaöcsémért, Lyonelért!
Ezt nevezte ő nagylelkűségnek.
A vendégsereg sietett Sidonia grófnőhöz, poharát az övéhez koccintani. Abban minden cseppnek méreggé kellett válni.
Lándory szemei mindent láttak. A marquis ördögi kedvtelését, a grófnő kárhozati kínját, és azt is, hogy Médea egy cseppet sem ivott a szájához vitt pohárból.
- Nahát, monsieur Lándory - kötődék Alfréd marquis -, ezúttal csak mondjon le ön arról, hogy a hernyókra nézve van feltámadás.
- Igen! - erősíté a souspréfet. - Holnapután fog az assemblée elé kerülni a tizenkétezer lázadóra kimondott ítélete a vésztörvényszéknek, s akkor kezdődik a ,,nagy lakodalom!"
- Én úgy tudom - szólt Lándory -, hogy nem lesz semmi tömeggyilkolás.
- Kitől tudja ön? - kérdé felförmedve Mr. Boisgobery.
- Az igazságügyminisztertől, akinél tegnap voltam kihallgatáson.
- S a miniszter megmutatta ,,önnek" az ítéletet?
- Sőt kegyes volt a véleményemet is meghallgatni felőle.
- És mi van az ítéletben? (Ezt a kérdést több oldalról is ismételték: úgy tetszik, hogy egy suttogó hang is volt közötte. Talán Sidonia grófnőé?)
- Nem élhetek vissza a bizalommal. Holnapután úgyis megtudja mindenki, mert a nemzetgyűlés elé kerül. Annyit mondhatok, hogy a tizenkétezer fogoly commune-tag közül csak négy lett halálra ítélve.
- Kik azok? - kiálták sokan egyszerre.
- Kötelességem a titkot megőrizni.
- De Raoul Ripaille csak közte van a négynek? - szorgalmazá a souspréfet.
- Az nincs köztük.
Három ember iparkodott e szónál a legkisebb mozdulatot is eltiltani az arcának: Sidonia, Médea és Bertalan; a többi mind dühöngött.
- Ezt még az assemblée meg fogja dönteni! - kiálta a maire. - Emiatt fel fog lázadni a hadsereg! - fenyegetőzék a colonel.
- Én magam vezetem az új revolúciót a kormány ellen! - harsogott Mr. Boisgoberry.
Az ebédnek vége volt már, az inasok felhordták a szájöblítőket. Soha asztaltársaságnak erre nagyobb szüksége nem volt!
Sidonia grófnő asztalt bontatott, a mokkát a teremben élvezhetik az uraságok. Rá nézve ez megszabadulás volt a purgatóriumból.
Ismét Lándory karját fogta el, s az öreg inasnak azt parancsolá, hogy a kávét hozza oda utánuk a télikertbe.
A társaság a nagyterembe ment át; ott rá lehetett gyújtani. Médea a zongorához ült, és elkezdett valami Chopin-féle variációt játszani; ez többeket odavonzott. Sidonia grófnő háborítatlan vonulhatott félre a teremből nyíló télikertbe.
Úgy vitte oda magával Lándoryt, mintha csak az üvegháza díszét, a virágzásnak indult ,,musa ensetét" akarná neki megmutatni; meg a gyümölccsel rakott derék narancs- és citromfákat. Amíg az inasok a kávét, a chartreuse-t meg a szivarskatulyákat egy japáni bronzasztalkára elhelyezék, addig mind a kertészről beszélt a gróf nő, hogy az milyen derék, becsületes ember, hogy el nem adta a rábízott egzotikus növényeket, holott másfél év óta nem kapta meg a fizetését a marquis-tól.
Majd maga jó példával ment előre, egy papírszivarkára gyújtva; s aztán megkínálta Lándoryt is egy havannával, elébb ő maga leharapva a szivarnak a végét a fogaival.
A legvilágosabb kegynyilvánítás egy szívesen látott vendég irányában.
Lándory arra gondolt, hogy mégis derék ember az a pesti fogorvos!
Akkor aztán leült Sidonia grófnő egy kínai oldaltkaros székbe, eltakarva egy majolika vederben pompázó retinospora által.
- Ön régóta ismerős a mi igazságügyminiszterünkkel?
- Még abból az időből, amikor egyszer Magyarországot beutazta, hogy az ottani börtönrendszerrel megismerkedjék; én kísértem őt ez utazásában.
- Ah! Miniszterünk a külföldön is utazott? (A grófnőnek sajátszerű meghatározása volt a ,,külföldről".) Ön tehát a látogatást adta neki vissza?
- Nem, grófnő, én tudom, hogy a kormányférfiak ideje nem látogatások számára van beosztva. Egyenesen azért az ügyért mentem hozzá, ami ide vezetett. Mint az igazságügy legfőbbb vezetője, kellett, hogy értesülést vegyen az oly nevezetessé lett Lis Blanc ügyről, mely a két kormány között jegyzékváltásra is adott alkalmat.
- És aztán csak úgy, ,,en passant" jött a communard-ok dolga?
- Nem biz az, grófnő; causalis nexus van a kettő között.
- Causalis nexus? - mormogá a grófnő. - De jó, hogy nem tudok deákul! (Pedig nagyon jól értette, hogy mi az!)
- Akarja a grófnő, hogy beszéljek a communard-ok peréről? - Nem tudom, mennyiben érdekelhet ez engem?
- Akarja a grófnő, hogy beszéljek Raoul Ripaille-ról?
A grófnő bámulva nézett a télikert közepén levő vízöntő nimfára, mintha attól akarná megtudni, hogy ki az a Raoul Ripaille?
- Micsoda név az a Raoul Ripaille? - kérdezé, mosolygó közönyt erőltetve, Lándorytól.
- Az a grófnő mostohafiának az álneve.
- Hah! - Vége volt a tettetésnek. A grófnő ijedten dobta el a szájából a szivarkát, s megkapta Lándory kezét.
- Kitől hallotta ön ezt? - kérdezé suttogva, s ijedt tekintetet vetve a szalon nyitott ajtaja felé. - Üljön ide mellém.
Bertalan széket húzott a grófnő mellé, s a szivart a szája bal szegletébe igazította, hogy ne füstöljön a grófné arcába vele, s aztán, mintha csupa hízelkedéseket mondana neki, egész nyájas arccal közlé vele a valóságot.
- Én ezt az inasomtól tudtam meg, aki viszont az államfogházban hallotta egy fogolytársától: Monterossótól; ez megint igen benső pajtásságban volt Lyonel gróffal. Lehetetlen, hogy a grófnő szalonjában is meg ne fordult volna. Fekete ,,Henri quatre" szakállt viselt, felfelé fésült bajusszal, s pompás sűrű, göndör hajat, mely a nyakáig ért. Én nyírattam le a szegedi börtönben.
- Emlékezem az arcra. Itt vicomte de Mont-Rouge-nak nevezték.
- Ugyanaz a név franciául. No, hát ez volt az, aki Lis Blanc gróf kincseit elrabolta. Nekem nem vallotta ki, hogy hová dugta el azokat, de a fogolypajtásnak igen. Ez meg fölfedezte nekem, mikor a börtönből kihoztam királyi kegyelem mellett. A húszezer frank díj, ami a felfedezőnek volt ígérve, az inasomat illeti meg, s aki lemondott róla - az árvák javára - és a Godiva névre, az nem én voltam, hanem az inasom.
- Akkor az valami rendkívüli ember.
- Hát vannak arra mifelénk ilyen rendkívüli emberek is. Ezen a csatornán át jutott el hozzám Lyonel gróf második alakjának genezise.
A grófnő mohó sietséggel kérdezé:
- El van fogva a mostohafiam?
- Olyan jól van, mint ha el lenne fogva. Tudják a helyét, és jól őrzik.
- De hát hol van?
- Olvasta a grófnő Hugo Victor regényét: a ,,Nyomorultak"-at? Emlékezni fog a föld alatti Párizsra?
- A kloákákról?
- Igen. Ott van.
- Lyonel!
A grófnő nem tudta magának megparancsolni, hogy ne reszkessen. Valóságos láz volt az. Ez az ember ördög! Beteggé tud tenni. - Egyikébe ezeknek a föld alatti utcáknak vette be magát Raoul Ripaille a commune leveretése után.
- Irgalom atyja! Még a nyáron! Azóta mindig ott van?
- Ő és még valami harminc társa. Voltak ott elbújva többen is; de azok lassankint előjöttek, és megadták magukat. Raoul Ripaille és társai azonban el vannak látva hosszú időre élelmiszerekkel és mindenféle pusztító eszközökkel: dinamitbombákkal, petróleumkarabélyokkal; elszánva, hogy ördögök módjára fognak harcolni, ha a katonák megtámadják őket. A kormány azonban nem szándékozik dicstelen vérontást rendezni a föld alatt. Van más módja, hogy a maga foglyait a napvilágra jönni kényszerítse.
- Mi az?
- Hát ha egyszer egy nagy, tartós zápor, egy felhőszakadás zúdul le Párizsra, akkor annak a kloáka-sikátornak a Szajnába torkolló száját betömik, s akkor aztán a csatornákon aláömlő víz kényszeríteni fogja az odarekedt csapatot a csatornagégéken kimenekülni veszedelmes erősségükből.
Sidonia grófnőnek egy verejtékcsepp megindult a halántékáról, s végigfutott az arcán. Most már a hőség állta el minden tagját.
- Említette önnek a miniszter Raoul Ripaille nevét?
- Azért mentem oda hozzá egyenesen, hogy Raoul Ripaille, nem! Lis Blanc Lyonel gróf ügyét védelmezzem.
- Ön védelmezte őt!
- Igen. Mikor a miniszterhez mentem, öt név volt a kivégzésre jelölve. A vésztörvényszék ugyan egész lajstrommal adta a halálítéleteket, de Thiers nem enged többet kivégeztetni ötnél. Raoul Ripaille volt az ötödik.
A grófnő azt hitte, hogy a chartreuse csillapítani fogja a szívdobogását. Idegeinek szörnyű gyötrelmeket kelle kiállni.
- Én addig beszéltem a miniszter lelkére ,,védencemről", amíg - kitörülte a nevét az első kategóriából, s átírta a másodikba.
- Mit mondott ön neki? Hisz nem tud felőle semmit.
- Annyit mondtam el neki, amennyit tudok. Hogy Raoul Ripaille, Lis Blanc gróf egyetlen fia - fiatal gyermek még, akinek tettei nem beszámíthatók. Egész élete kényelem és dúskálkodás volt, akkor egyszerre kitagadta az atyja - erre megjavult, magába tért; akkor kirabolták, megfosztották apai birtokától, ellopták az utóvégrendeletet, melyben atyja visszafogadja, másodszor is ,,nyomorulttá" lett. Huszonegy éves korában. Oda volt kényszerítve, hogy a társadalom ellenségei közé álljon, a birtokos osztály elleni gyűlölet senkinél nem volt annyira indokolva, mint őnála, akit csakugyan igazságtalanul fosztottak meg a birtokától. És most, íme, megkerül az ellopott végrendelet, a sors maga igazságot szolgáltat az elbukottnak. Hát az emberi igazságosztó kéz nyújtsa-e felé kezét, hogy őt fölemelje, hogy engedjen neki utat derék. becsületes emberré lehetni, hazájának, az emberiségnek szolgálni?
Sidonia grófnő nem bírta eltitkolni a könnycseppet szempillái alatt.
- Addig esedeztem a miniszter előtt, míg kitörülte Raoul Ripaille nevét a második kategóriából, és átírta a harmadikba.
- Mit jelentenek ezek a kategóriák?
- Az első = Grève-piac. - A második = az Isle-de-France. - A harmadik Cayenne. - Az elítéltek közül, akit halállal nem büntetnek, ha nagyon terhelve van, megy az Isle-de-France-ra; ha nem olyan nagyon, Cayenne-be. Toulonban ott várja őket már nyolc nagy hajó. Az elsőbbi gyarmatban ugyan paradicsomi a vidék; de az idegenek nyolctized része elhal ott honos nyavalyákban. - Cayenne nem olyan rossz, az általános nyárhőség ugyan negyvenkét fok, de erős természetek kiállják tíz évig is.
- Rettenetes álom ez! - rebegé a grófnő. A csodálatos émail sem bírta eltakarni arcának halálsápadtságát. Lehunyta a szemeit, hogy elhitesse magával, hogy ez csak álom.
A szalonban nagy taps riadt fel. Médea mesteri játékának szólt ez az ováció: Sidonia grófnő felriadt rá.
- Nem nekünk tapsoltak, grófnő! - nyugtatá meg Lándory. Még mi nem végeztük el. En még nem voltam kielégítve a miniszter kegyességével. Kijátszottam az utolsó tromfomat. Így szóltam a miniszterhez: ,,Uram! Lis Blanc Lyonelre nézve az mindegy: akár az Isle-de-France-ra küldik, akár Cayenne-be. A deportáció >>polgári halál<<. A polgári halál esetén Lyonel ismét elveszti a jogát ősei birtokához, s a Lis Blanc hagyatékot örökli De L'Aisne Alfréd marquis. Lyonel gróf az >>Internacionálé<< tagja, Alfréd marquis pedig pur sang orleanista. Már most mi van érdekében a francia köztársaságnak? Ha Lyonel lesz többszörös milliomossá: az bizonyosan megszűnik >>kommunista<< lenni, de ha Alfréd jut ehhez a nagy birtokhoz, az annál hatalmasabb orleanista lesz. Melyik a félelmesebb ellensége a respublikának, az ultrademokrata-e vagy a royalista?" - Ez a dilemma győzött. ,,Vicisti Galileae", mondá a miniszter. ,,Kiástál egy elkárhozott lelket a pokolból!" S azzal kitörülte Raoul Ripaille nevét a harmadik kategóriából is, s beírta, most már nem azt, hanem Lis Blanc Lyonel gróf nevét a negyedik osztályzatba.
- S az mit jelent?
- Száműzetés tíz esztendőre Franciaországból és annak a gyarmataiból, a tiszti rang és légion d'honneur elvesztésével.
Sidonia grófnő megkönnyebbülten lélegzett fel. Lándory felállt mellőle s pár lépést tett a teremajtó felé. Sidonia grófnő utánalebbent, s megragadta a kezét.
- Uram. Önnek nehéz valamit mondani. Olyan nagy a hála, amivel önnek tartozunk: én és az egész családom.
- Grófnő! A hála mindig egy neme a gyűlöletnek.
- Talán ezúttal nem az. Még egy szót mondok önnek. Ha L'Aisne Alfréd megtudja azt, hogy mit köszönhet az ön közbenjárásának: az önnek halálos ellensége lesz.
- Máris az. De amíg ellenségem, addig nem félek tőle; hanem ha egyszer jó barátommá fog lenni, akkor elkezdek vigyázni magamra.
Ezzel átléptek a terembe.
Médea még mindig a zongoránál ült: a fiatal jegyző bal oldalán állt, s fordította a hangjegylapot; jobbján pedig Alfréd tehenkedett a zongorára. Közel hozzájuk egy kis kártyaasztalnál játszott bésigue-t a souspréfet az abbéval. Hármasban voltak a marquisval; a vesztes mindig pihent; ezúttal ő volt a vesztes, ráért Médeát mulattatni, míg rákerül a sor.
Ki is lehetett találni, hogy miről beszélgetnek, mert amint Sidonia grófnő Lándoryval együtt előjött a télikertből, egyszerre félbeszakíták a beszélgetést.
Lándory búcsút vett Sidonia grófnőtől, a kalapját a kezében tartá, s egyenesen Médea grófnő felé ment, hogy attól is búcsút vegyen egy szokásos udvarias bókkal.
Médea, amint őt közelíteni látta, egész tüntetőleg elfordítá a fejét, s a fiatal jegyzővel kezdett el társalogni.
Lándory aztán el is hagyta azt, hogy Médeának mondjon búcsúzó bókot; hanem ahelyett konkurenciát csinált neki. Ő is a kis jegyzőhöz lépett, és kezét annak a karja alá dugva, igen szárazon azt kérdezé tőle:
- Jegyző úr! Készen van a mai hivatalos ténykedésről szóló protocollum?
Erre a kis jegyző nem tehetett mást, mint hogy a szeme közé nevessen. Csodabogár! Ez azt hiszi, hogy a jegyzőnek egyéb dolga sincs, mint jegyzőkönyvet írni. - Médea kerek szemeket csinált rá; egy pár úr félrefordult kuncogni. Hisz ez egy barbár! Aki annyi neveléssel sem bír, hogy mikor a háziasszony diskurzusban van egy vendégével, azt ne zavarja meg. - Alfréd marquis egész impertinens gúnnyal kérdezé Lándorytól:
- Hát olyan igen nagyon sürgetős önre nézve az a mai protocollum?
- Rám nézve egy cseppet sem sürgetős, sőt ellenkezőleg. Nekem előnyös lesz az, ha a jegyzőkönyv holnapra marad. Azt bizonyosan tudni fogják önök, hogy holnap van az utolsó terminus, a Traumhold-tömegnél bejelenteni a követeléseket!
- Ah! Ah! Kérem, kérem! Mi az?
Alfréd egyszerre megszűnt impertinens lenni.
Médea bámulva látta, hogy a marquis nagyon nyájasan csatlakozik Lándoryhoz, karjába ölti a karját, s aztán olyan közelről, hogy majd a szivarjaikkal égetik ki egymásnak a szemét, beszélnek egymással, rövid mondatokban, melyeknek mindegyike mint a villanygép hozza mozgásba a marquis tagjait és arcvonásait. Halkan beszélnek, hogy a közelállók ne hallják.
Lándory mondá:
- A bécsi törvényszék két év előtt záridőt tűzött ki a lefoglalt Traumhold-féle tömeget illetőleg mindazokra nézve, akik hitelezés, letéteményezés vagy károsodás címén követelnek a tömegen valamit.
- Nem hallottam róla - suttogá a marquis. - A Lis Blanc-ok tudom, hogy jelentkeztek.
- Igenis az ellopott ékszerek és a végrendelet miatt, de nem a félmillió frank értékpapírokért, amikről nem volt tudomásuk. A marquis tudott felőlük; de ön megint nem jelenthetett be az iránt követelést, mert az első végrendelet e félmilliót nem hagyományozta önnek, és így az ügyvédje nem talált jogcímet igénytámasztásra.
- És így senki sem jelentkezett?
- Senki. A határidő holnap déli 12 órakor lejár, s ha addig önök, akik között a codicillus azt a félmilliót felosztja, megfelelő lépést nem tesznek, a törvényszék az uratlan ötszázezer frankot odacsapja az ,,árva lányok" intézetének pénzalapjához, melynek a boldogult feleségem az apja örökét hagyományozta. En jobb szeretem, ha ez a jótékony intézet gyarapodik vele. És így, ha önöknek nem sürgetős az a protocollum, nekem nem az.
Médeának a bámulata fokozódott, mikor Alfrédot Lándorytól gyorsan elszaladni s egy ugrással a souspréfet háta mögött teremni látta. Annak éppen tele volt a keze négy ásszal és sext majorral. De amint az első mondatot a fülébe súgta a marquis, lecsapta a ,,maccs"-nak ígérkező kártyát az asztalra, feldöntötte a bésigue-jelző táblát, felugrott a székéről, s mint a vad oroszlán rohant a kis jegyzőre, szikrázó szemekkel ordítva a szeme közé:
- Hát ön mégsem készítette el a protocollumot?
Aztán az abbé is felugrik a kártyaasztaltól, az is odafut a kis jegyzőhöz:
- Jöjjön, jöjjön, barátocskám. Majd én segítek önnek purizálni! Purizálni! Kártyaasztal helyett! - Bűvészet megy itten végbe. Biz a kis jegyzőt elvitték a zongora mellől; nem bánták, akárki forgassa a kótát a grófnőnek.
Lándory végre hozzájutott, hogy egyedül maradt Médea előtt. - Madame! - meghajtá magát búcsúvételül, s aztán indult kifelé.
Médea azt látta, hogy az egész társaság felkavarodik. Alfréd odafut Sidonia grófnőhöz, azzal is abbahagyatja az érdekes epizódot, melyet a colonel bocsát közre az issyi erőd ostromáról. Másfelől pedig a maire reménykedve siet bevágni az útját a távozni készülő Lándorynak, visszatartva őt erőhatalommal. Nem szokás ez művelt társaságban.
- Ah, uram, ön már el akar bennünket hagyni? Éppen most akartam önt felszólítani, hogy üljön le velem egy parti sakkra.
- Nem tudok sakkozni.
- Ah. Pedig az ön hazafiai híresek arról, hogy mind sakkoznak.
- Azok az arabok.
- Aztán a lábaikat keresztbe szedik maguk alá, mikor leülnek.
- De most már hozzászoktak a széken üléshez is.
- És a próféta szakállára esküsznek?
- Hja, az régen volt. Most már a próféta borotválkozik.
Ez a sok bohóság szándékosan volt kifundálva abból a célból, hogy a távozni készülőt valami vitába keverje.
Végre még az öreg inas is beavatkozott a szövetségbe. Egy nagy ezüsttálca volt a két kezében, tele fehér, piros és sárga folyadék tartalmú poharakkal. A lehető legvigyoribb nyájassággal ejté ki az édes hangot a ,,kedves" vendéghez:
- Sorbet!
Lándory nem állhatta meg, hogy erre a mosolygó arcra el ne nevesse magát. (Az inasnak is úszott kétezer frankja a félmillió közt: ez is tudta már, hogy miért mosolyog.)
- A próféta szakállára esküszöm, hogy sohasem iszom sorbetet. De nem tudott tőle megszabadulni, kénytelen volt egy pohár sorbetet magába diktáltatni.
Médea el nem tudta képzelni, hogy miféle villám csapott ide most be?
Jött a souspréfet. Az is elfogta Lándoryt. Most már valósággal cernírozva volt.
Boisgoberry írr egész protektori minával mazurkázott oda a vendég úrhoz, mintha ő követne el rajta valami nagy szívességet.
- Egy óra múlva készen lesz a jegyzőkönyv, s hitelesített másolatban rendelkezésére álland önnek.
- Fölöttébb lekötelezve érzendem magamat, s egy óra múlva a szolgámat érte fogom küldeni.
- De hisz itt is megvárhatná ön.
- Sürgetős leveleket kell még ma írnom és postára adnom.
- Ah, haha! Kár fárasztani magát. Seigniers-ben nincs éjszakai postaszolgálat, sem távirati állomás.
- Azon majd segítek én. Az inasom lóra ül, s elviszi a sürgönyömet a legközelebbi távíróállomásig.
Erre a szóra odakerült Alfréd is. Voltak már négyen, akik Lándoryt fogták. Az utolsó szó kapta meg a figyelmét.
- Ah! Akkor az a derék fiú elvihetné a mi sürgönyünket is a izéhez? Hová kell nekünk azt a bejelentést címezni?
Lándory mély deferenciával hajtotta meg magát, a souspréfet úr felé fordulva.
- Monsieur mindent jól tud.
Monsieur nem akarta elérteni a szarkazmust, hátraveté a fejét, négy ujját a mellényébe dugta, s a zsinóron függő lornyettjével szélmalmot csinálva, tiszteletparancsoló önérzettel tárta fel ismereteinek lajstromát.
- Igenis. Jól tudok mindent, ami az adminisztratív közegek internacionális korrelációjára tartozik; csakhogy az önök dualisztikus államformája mellett nagy speciál stúdium kell hozzá, eltalálni, hogy vajon a szőnyegen forgó esetben az inhibitiót melyik fórumhoz kell adresszálni: a bécsi Lord-Mayorhoz-e vagy a budai palatínushoz.
- Az tökéletesen mindegy - biztosítá őt Lándory.
A marquis bosszúsan toppantott a lábával. Őneki már közvetlenebb ismeretei voltak a budai palatínusról, akinek a neve ,,herceg Czernovicz". A leánya pénztárosnő volt a Café Anglaisban: elragadó szépség, aki fölségesen tudta vegyíteni a sorbet maraschinót; s egynehány jó embertől valami kétszázezer frankot szedett fel kölcsön, amit az atyja, a palatínus fog egykor kifizetni. A dologból cause célébre lett; s végre kisült, hogy Budán nincs palatínus, s ha van, nem hívják herceg Czernovicznak. Ezért a marquis-nak fölöttébb nagy kétségei voltak a souspréfet úr jólértesültségében. Egész könyörgőre fogott hangon dadogá Lándorvhoz:
- Uram! Ha már eddig részt vett ön a ,,családunk" jelen ügyében: most a kapuzárás előtt ne hagyjon bennünket az utca közepén. - Eközben mindenféle arcjátékkal igyekezett a helyzet kritikus voltát megértetni, s sikeres beavatkozásra buzdítani valakit, Lándory vállán keresztül mimikázva.
Lándory tudta jól, hogy kinek integet a marquis. Sidonia grófnőnek. - Csak azért sem nézett hátra.
Médea élesen figyelt a jelenetre. Látta azt a sokféle, megszeppenését elmosolyogni törekvő arcot: azt a protegáló instálást annyi nagy és kicsiny ember részéről, egy idegen, ma látott ember irányában.
Nem érté, hogy mi bajuk lehet, de azt kitalálta, hogy azoknak nagy szükségük van erre az emberre. Ez pedig tudja azt, és packázik velük. Ezek el nem fogják ezt a vadat.
Úgy ült ott Médea, karcsú nyakát előrehajtva, mint a lesben ülő panthera - látta, hogy most az anyja is közeledik Lándory felé. Még az is meg fogja magát alázni.
- Hiszen itt is dolgozhatik ön - marasztalá a vendéget a marquis. - Nekem van itt egy igen kedves dolgozószobám az emeleten. Azazhogy volt az enyém, amíg én voltam itt az úr. Az egészen önnek való hely. Ott megírhatja a leveleit.
Ezt már Sidonia grófnő is hallhatta, s gyors előrelépéséből sejteni lehetett, hogy a marquis ajánlatát háziasszonyi meghívásával szentesíteni siet.
Médea látta a férfi arcából, hogy még a grófnő meghívására sem fog itt maradni szállóvendégül. Azt is tudta, hogy miért ,,nem"? Minden bizonnyal ,,nem". - Valamire határozta magát.
Meg akarta talán kímélni az anyját? Vagy megszánta a publikumot? Vagy meg akarta mutatni az erejét? - Hirtelen fölállt a zongora mellől, s odasietett Lándoryhoz.
- Uram! Én is kérem önt, hogy legyen a mi vendégünk.
S ezzel eléje nyújtá a jobb kezét. - S midőn Bertalan elfogadta ezt a jobbot, akkor a bal kezét is tetejébe tette.
És Bertalannak volt elég vakmerősége mind a két párduckacsót egyszerre a kezében tartani.
- Köszönöm, grófnő, itt maradok.
Ekkor aztán nagy lett az öröm Izraelben. Rögtön futtattak a vendéglőbe, elhozatni Lándory útiszereit, Péter urat meg a készen tartott lovát nagy diadallal hozták fel a kastélyba.
Lándory aztán magával vitte a dolgozószobába a munkabíró urakat, s maga mondta nekik tollba a nyilatkozatokat, amelyek írásban, s azokat, amelyek távirat útján intézendők az osztrák első folyamodású bírósághoz. Ha nem érkezik is meg napjára a levél, de a távirat és a postabélyeg kelete megőrzi az igényt és jogot. Még aztán az érdekeltek megnyugtatására a saját nyilatkozatát is megismerteté velük. Jól indokolt lemondás az a netaláni elkésésből származható minden formális előnyökről.
Az urak, kik a dolgozószobából a szalonba visszaszállingóztak, kifogyhatatlanok voltak Lándory becsületességének magasztalásában, amiért aztán Médea kezdte őt tökéletesen meggyűlölni.
Hiszen legyen ő becsületes ember, nemeslelkű ,,bolond"; toronymagasságig: - de ne kerüljön az ő légkörébe!
A hivatalos munka tökéletesen be lett fejezve, Péternek a nyakába akaszták a táskát az iratokkal, felsegíték a nyeregbe, ellátták revolverrel és certificáttal meg pálinkáskulaccsal, áldást kiáltottak utána, mikor elrobogott.
Aztán a vendég urak is kocsijaikra ültek, s megnyugtatott kebellel távozának. Legutolsónak maradt De L'Aisne Alfréd. Atyafiságosan vett búcsút a hölgyektől, ,,megölelve" a kezeiket (ahogy a francia szokta szemérmesen kifejezni a ,,csókot"). Végül aztán Lándorytól is meleg búcsút vett; azt már formaliter megölelte, biztosítva őt őszinte barátsága felől.
Máris!









Jókai Mór: A lélekidomár


Raoul Ripaille
Sidonia grófnő meghítta Lándoryt teára. Még csak éjfél volt az idő, s az éjszaka csak két óra után kezdődik.
A teát a grófnő budoárjában szolgálták fel. Az ő lakosztálya mind abban az állapotban volt, amelyben itthagyta, midőn a férjétől különvált.
A bútorokban azóta a divat változott ugyan; de falusi kastélyban éppen az ódon a stílszerű. A gobelin szőnyeg pedig mindig elegáns marad, amíg a földön emberek, azazhogy urak lesznek.
A hölgyeknek nem kellett a teához más toalettet venniök, ez évben fekete volt a divat színe Franciaországban.
Mikor Lándory belépett a budoárba, Sidonia eléje sietett, s kezet szorított vele, aztán, odafordulva Médeához, azt mondá a leányának:
- Te nem is tudod, mennyi jót tett Lándory úr a mi házunkkal.
- Hallottam - szólt Médea.
- Csak azt, amit mindenki tud. De amit én tudok, azt nem. Ő mentette meg Lyonel bátyádat a legiszonyúbb balsorstól.
Médea az anyjára bámult.
- Lyonelt? Hát hogy lehet az? Hát nem fogták el Lyonelt Avricourt-nál?
- Fájdalom, hogy nem érte az a dicsőség. Ez a hír csak a te megnyugtatásodra volt kigondolva. Lyonel nem szolgált a háború alatt a francia hadseregnél; hanem annál szomorúbb hírt szerze magának a commune harcaiban. Az ő neve a Raoul Ripaille.
Médea elszörnyedve lépett hátra.
- Raoul Ripaille! Akit úgy átkozott mindenki az asztalunknál!
- Nem tudták, hogy ő az én mostohafiam.
- De a marquis; midőn a távollevő Lyonelért poharat emelt...
- Az tudta, hogy ő Raoul Ripaille.
Médeának az arcán az az eksztatikus undor kifejezése vett erőt, mely az ideges embereket szokta meglepni az ingadozó hajón. Talán ha egy cseppet megivott volna abból a szájáig emelt pohárból, e percben el nem maradt volna a katasztrófa.
- Ez az idegen úr - monda Sidonia grófnő - közbenjárt amellett, akit mindenki üldöz, átkoz, halálra ítél, és elfordította róla a meggyalázó büntetést; Lyonel meg van szabadítva, s azt egyesegyedül ez úrnak köszönhetjük.
Médea arcvonásainak sajátszerű szoktatásuk lehet a köszönet kifejezéséhez: más ember így néz, ha fél, ha gyűlöl, ha az őrüléshez van közel. Szempillái tágra nyíltak, s ajkai össze voltak szorítva.
- Büntetése át lett változtatva tízévi száműzetésre Frankhonból - végzé be Lándory.
- Tízévi száműzetés! - hebegé Médea; s abban a percben egyszerre felengedett a fagy; hosszú, sűrű szempillái félig lezárultak szemeire, s ajkai úgy nyíltak meg, mint aki imádkozni akar; de még nem tud egyebet, mint a kezdőszót: ,,Uram Isten!"
Bertalan pedig értette az elébbi tekintetet is, meg a mostanit is.
- Ez jól van - suttogá Médea, kezét nyújtva Lándorynak.
- Még semmi sincs jól - mondá Bertalan komoran. - S én nem érdemlek semmi köszönetet a grófnők részéről.
- Hogyan? Hisz ön azt mondá, hogy a miniszter biztosítá őt a megkegyelmezésről - szólt Sidonia.
- Az biztosítva van. De hogy talál rá a kegyelemlevél Lis Blanc Lyonel grófra, amíg az Raoul Ripaille alakját és nevét viseli?
- Hát nincs elfogva? - kérdé Médea.
- Megfogva igenis. Egy egérfogóban. Harminc cimborájával együtt. De kézre kerítve nincs.
- Világosítson ön fel! Ezt nem értem.
- Mondjon el mindent - biztatá Sidonia grófnő.
- Tudnak a grófnők uralkodni idegeiken?
- Az én idegeim nehéz próbákat kiálltak már - mondá Médea.
- Nekem pedig nincsenek idegeim - veté oda Sidonia. Bertalan körültekintgetett. Sidonia elérté a nyugtalankodást.
Maga odament az ajtóhoz, s azt bezárta kulccsal. Aztán félrehúzta az alkoven damasztfüggönyét, s az álcázott szőnyegajtóra is ráfordítá a néma zárt; ,,egyedül vagyunk; nem hallgatózik senki".
Bertalan odaállt háttal a kandalló elé, melyben olajfa hasábok pattogtak; Sidonia végignyúlt egy sezlonon; Médea pedig leült egy alacsony selyem guggolóra, fél térdét az összefont kezek közé fogta; a lobogó tűz lángszínűvé festette az arcát.
- Legelébb is azt a helyet kell önökkel megismertetnem, ahol Raoul Ripaille és társai tartózkodnak. Önök hallották emlegetni a párizsi katakombákat?
- Igen.
- De nem voltak bennük?
- Nem.
- Ez egy tömkelege a föld alatti folyosóknak, melyeket az ős Párizs alapítói vájtak, épületköveket fejtve ki belőlük, minden terv, rendszer és kiszámítás nélkül; úgyhogy néhol két folyosón keresztülvonul egymás alatt; egész városnegyedek alá vannak aknázva e ,,carrière"-ekkel. Megtörtént a régibb időkben, hogy egész házak lesüllyedtek tízölnyi mélységbe az alattuk bedőlt katakombába. Most az utcák úgy vannak szabályozva, hogy a házsorok a föld alatti aknafolyosók két oldalát foglalják el, s magukba a folyosókba szabályos távolban fúrt kürtők vezetnek alá, amikbe lajtorjákon szoktak alászállni a katakombák felügyelői. Egy egész tiszteletreméltó néposztály. A főbejárat ott van a Barrière de l'Enfernél.
- Emlékszem már valamire - szólt közbe Médea. - A Barrière de l'Enferről (pokol sorompója) hallottam egyszer beszélni. A név nagyon csábító volt a meglátogatásra.
- Csalódott volna a grófnő. Nincs ott semmi látnivaló, mint piszok, nyirok, fekete pincepenész, sötét odúk, düledékek, átfűtve a nedves, langyos dohától, a rohadt gerendák fojtó busszától, az undorító utcasártól, mely idereked.
- És ott van Lyonel már hónapok óta - szólt Sidonia grófnő összeborzadva. (Hiába mondta, hogy nincsenek idegei.)
- A commune legvégső ellenállása a Montmartre körül volt. Itt valóban bámulatos vitézséggel harcoltak. Az Internacionálé válogatott tábora volt ott egyesülve, akiknek küzdelmeiről, ha más ügyért folyik, hőskölteményt lehetne írni. A leveretés után egy része az Internacionálé csapatainak nem adta meg magát, hanem lemenekült a katakombákba. Onnan aztán rövid időn előbujkáltak: amint az éhséget és a nyomort nem bírták kiállni, s össze lettek fogdosva. - Csupán egy csoport tartja még mindig magát a rejtekében, bámulatos kitartással: a Raoul Ripaille-é. - Hanem ezek jól is kiválasztották a menedéküket, s előre gondoskodtak az ostromzár elleni dacolásról. Rejtekük jól van őrizve: a kürtőkön keresztül minden járásuk-kelésük megfigyelve. Ez a Porte-Mahon folyosója. Egy kőfejtő nevezte el így, valami Décure, aki sokáig volt Porte-Mahonban hadifogoly, s kiszabadulása emlékeül, munkaóráin túl egy kaput faragott e helyen: nem sejtve, hogy fölötte vonul el egy másik folyosó, mely egyszer csak keresztültörte az alsó boltozatot, s maga alá temette a művészt. Most ezen a helyen két összeakadt folyosóból egy tágas barlang támadt, s ugyanannak a fenekén van egy mély kút fúrva, le egész a sziklák alatti agyagrétegig.
Tehát az az egyedüli hely a katakombákban, ahol harminc ember számára van elég levegő és víz.
- Minő levegő! És minő víz! - sóhajta föl Sidonia.
- Élelmiszerekkel is elláthatták magukat: a Montmartre védműveiben nagy tömeg konzervdobozkák voltak felhalmozva, azokból lehetett annyit levinni, amennyi egy csoport embernek évhosszant is eltart; petróleumuk is lehet nagy mennyiségben, a kürtőkön át látni, hogy rejtekükből világosság tört fénye hat elő.
- S mely úton lehet hozzájuk leszállni a kürtőkön kívül?
- Ahol a kíváncsi látogatók szoktak leszállni a katakombákba, az a ,,Tombeau d'Izoard", egy, az egyiptomi építészetre emlékeztető tömör épület. Mindenki más legendát beszél róla. Valamikor a templomos rend hordta ide a halottjait, vagy talán csak azoknak a koponyáit, akik új alvóknak adták át a fekhelyeiket. Egyes kamarák ilyenekkel vannak kirakva. Most veres bort mér benne egy korcsmáros, és égetett italokat, amik nagyon szükségesek a látogatás előtt is, meg utána is. A terem elég tág; a forradalom alatt bált is adtak benne. Hanem a lejárat olyan szűk, hogy azon csak egyesével lehet alászállni: csavar módra tekergő csigalépcsőn végig, ahol az ember se az előtte haladó, se az utána jövő alakját nem látja. Ezen az úton egy ezred sem volna képes tíz embert megostromolni, aki a lépcsők alján várja. Van egy másik kapuja is a katakombáknak a Barrière de l'Enfer alatt; de annak már lépcsője nincs. Ezt nem használják.
- Nem lehetne azokat a szerencsétleneket valami módon felszólítani a megadásra? - kérdezé Médea. - Talán a kürtőkön át lebocsátott levelekkel.
- Már meg volt kísértve, grófnő. Mindannyiszor egy petárda-felrobbantás volt rá a felelet, mely a kürtő vasfödelét a levegőbe hajítá. A bezárt csoport azzal fenyegetőzik, hogy dinamittal az egész városnegyedet levegőbe fogja röpíteni. - Ez ellen most a katonai parancsnokság ilyen stratagémát talált ki. - Egy napon, amikor erős záporeső szakad alá a Montmartre-on, az alárohanó ár elől elzárják a Szajnába levezető föld alatti csatorna zsilipjét, s ahelyett utat nyitnak előtte a Barrière de l'Enfer elhagyott bejáratához. Akkor az az egész zuhatag rövid időn megtölti a Porte-Mahon alsó folyosóját, azután a mély kutat, s minthogy a Place du Mementóhoz vezető vaskapu bevan zárva, ott megreked az özönvíz, s folyvást emelkedve, lassankint a Tombeau d'Izoard felé szorítja a föld alatt rejtőzőket; akiknek azután nem marad más választásuk, mint vagy a vízbe fulladni, vagy a csigalépcsőn feljönni, s egyenkint megadni magukat.
- Acheroni terv! - sziszegé Sidonia grófnő.
- Sőt anti-infernális - szólt Médea -; miért fenyegetnek annyi ártatlan embert a légberöpítéssel?
- De Lyonel is köztük van!
- Az az ő hibája.
- Csakugyan nincs szíved.
- Megígértük Lándory úrnak, hogy nem leszünk idegesek.
- Folytassa, kérem.
- Idáig tehát egészen tökéletes volna a terv - folytatá Bertalan. - Lyonel gróf a legelső nagy zivatar után napvilágra fog kerülni; de attól fogva kezdődik azután a komoly aggodalmam az ő sorsa iránt. Ahogy én őt ismerem, mindazok után, amiket felőle hallottam, ő egy heves vérű, vakmerő, indulatos jellem: hozzászámítva az elkeseredést, az egész világ iránti gyűlöletet, a minden reménytől elesett végső kétségbeesést: nem fog-e ő abban a pillanatban, amidőn győzelmes elleneinek arcát megpillantja, fegyveres kézzel rájuk rohanni?
- Ez igazán kitelik tőle.
- Így tett egy communard vezértársa, Vermorel, mikor felismerték, s el akarták fogni, előrántotta a kabátja alól kétélű tőrét, a szuronyok közé rohant, három katonát leszúrt, míg magát is keresztül-kasul szurkálva, le nem teríték. - Hasonló esetet beszélnek Valentinről; ki az üldöző katonatiszt kezéből kifacsarta a kardot, s addig szúrt, vágott maga körül, míg puskaaggyal össze nem zúzták a koponyáját.
Sidonia grófnő a selyemvánkosba takarta az arcát, s tenyereit a két fülére tapasztá. Hallani is rettenetes!
- Ezen ugyan lehetne segíteni olyanformán - folytatá Lándory -, hogy a katonáknak utasításul lenne adva, miszerint magát Raoul Ripaille-t, mindenesetre, még ha fegyverrel védi is magát, megkíméljék, s életveszély nélkül fegyverezzék le. - De az a nehéz kérdés, hogy miként ismerjék meg Raoul Ripaille-t? - A bősz tusában senkinek sem kérdezhetik meg a nevét, s ha kérdezik, nem mondja meg.
- Én ráismernék! - kiálta fel élénken Sidonia grófnő.
- Ön? Grófnő! S gondolja ön, hogy az önnek való concert philharmonique volna; amint harminc föld alul kibújó lucskos, marcona alakot a katonák legyűrnek, lefegyvereznek, megkötöznek? Az a káromkodás, az az átok, szitok, kardcsattogás, kínordítás, revolverlövések?
- Nem veszteném el benne az eszméletemet, amíg Lyonelre ráismernék.
Lándory lehorgasztotta a fejét. Önkéntelenül szaladt ki a száján ez a szó.
- Bizony Isten, szeretném, ha Lyonel igazi fia volna a grófnénak.
E szónál úgy tetszék Bertalannak, mintha a háta mögé tett kezét egy gyöngéd kéz érintené. Könnyű simogatás volt az: észre sem is kellett venni. Talán csak véletlenül ért hozzá Médea keze.
- Hát én elhiszem, hogy a grófnő képes ilyen erős elhatározásra. Azonban előre megmondhatom, hogy a grófnő sem fog ráismerni a mostohafiára Raoul Ripaille alakjában. A nyomor, a nélkülözés, a föld alatt otthonos szenny, a vad szenvedély, annyi idegen vonással torzítja el, olyan sötét patinával vonja be az arcokat, hogy utoljára csaknem egyformákká lesznek: az egyik olyan, mint a másik; s hozzá a rongyokká mállott öltözet, az elvadult szakáll, talán egy sebhely az arcon - az üldözöttek szoktak hamis ráncokat etetni az arcaikra pokolkővel. - Nem! A grófnő, aki nem ilyen alakban szerette látni Lyonelt, nem fogja őt megismerni a válságos pillanatban. Én biztosabb módot ajánlok.
- Hallgassuk meg. De azért az enyimet se vessük el.
- Hirdetni fogjuk nagy veresbetűs plakátokon, hogy aki Raoul Ripaille-t felismeri, mikor az a Tombeau d'Izoard-nál előkerül, kétezer frank jutalmat kap.
- Mondjuk ötezret!
- Higgye el, grófnő, hogy kettő is elég. Nem Lyonel grófot, hanem az árulót taksálva. A kormányhoz ez ideig négyszázezer denunciációt küldtek be. Nagyon nagy a konkurencia. Igen leszállt az értéke az árulkodásnak a kínálat miatt. Ingyen is megteszik. Ez most sport. Aki az ifjú grófot Raoul Ripaille alakjában fel fogja ismerni: fejedelmileg meg lesz jutalmazva kétezer frankkal.
- Ki teszi azt meg!
- Hát valaki, aki őt olyan alakban szerette látni, amilyen Raoul Ripaille.
Médea fölkelt a tabouret-ról, s olyan zugba ült le, ahová nem világít a kandalló tüze.
- Hanem azért én is ott leszek - mondá Sidonia grófnő.
- Nem akarom lebeszélni róla a grófnőt. Sőt, elmondom az útját, ahogy odajöhet. Mert az nem megy olyan egyszerűen. Arra a kormányelnök engedélye szükséges. - Ön utazzék el holnap rögtön Versailles-ba. Keresse fel az igazságügyminisztert, s köszönje meg neki a kegyelmet, amit Lyonel gróf irányában gyakorolt. Azután kérjen elfogadást Thiers úrnál. Ott már kevesebb emfázissal beszéljen. Ellenben komolyan hangsúlyozza azt az ígéretet, hogy a jövőben minden bonapartista cselszövénytől távol fogja tartani magát: - önt úgy ismerik, mint Eugénia volt császárnő bizalmas udvarhölgyét. Aztán kérje ki tőle azt a kegyet, hogy mostohafia elfogatásánál jelen lehessen: abból a célból, hogy őt felismerhesse. Talán szólni is akar ott vele?
- Ön a legtitkosabb vágyamat találja ki. Médea erre előjött a homályból.
- Nem! Nem! - suttogá hevesen az anyja fülébe.
- Kérem, grófnő. Önnek meg kell szóról szóra mondani, hogy mit akar a mostohafiával beszélni. Olyan tárgyakról, amiket annak megismernie szükséges. Megkegyelmeztetését, tízévi száműzetését, atyai vagyonának visszanyerését, gondnokság alatt állását. Ezeket tudathatja vele: ott rögtön, az elfogatása után. Mindez közölve lesz a parancsnokló tiszttel. Ha egyébről is találna ön beszélni, félbe fogják szakítani.
Médea megint visszaült a helyére.
Sidonia grófnő hálateljesen nyújtá a kezét Lándorynak.
- Ön a mi jó angyalunk!
       
És a megszabadítás pillanatában, az üdv és kárhozat közötti borotvaélen, már arra gondolt, hogy hogyan kövessen el árulást az ellen az ő megszabadítója ellen.
És Lándory azt is jól tudta előre.
A megállapított tervvel igen nagy szolgaságot vállalt magára Lándory. - ,,Hivatalból" ott kellett maradnia a Lis Blanc grófnők közelében, hogy a stratagémához szükséges meteorológiai esemény pillanatában kéznél lehessen. Éjjeli, nappali kényszerített vendégük volt. Párizsban azokat a szobákat rendezték be a számára, amelyekbe Lyonel szokott szállni, mikor látogatóba jött.
Szerencsére nem tartott e kényszer-vendéglátás soká. Egy délután, mikor éppen az ebédhez csengettek, Bertalan azzal a szóval nyitott be Sidonia grófnő szobájába: ,,hagyjuk az ebédet most, grófnő; a >>guinguette<<-ben majd kapunk >>cervelas-t és cidre-t<<; vegye fel a waterproofot: a gig be van fogva!"
- Gondolja ön, hogy most lesz?
- Az aneroid 73-ra ugrott: a Montmartre felől tornyosodnak a felhők. A zivatar bizonyos. Talán jégeső is lesz. A grófnő sárhoz öltözzék, mert a giggel nem lehet egész a Barrière de l'Enferig hatolni, a kövezetből sáncokat csináltak, s még nem értek rá visszahordani.
Sidonia grófnő úgy engedelmeskedett, mint egy csatába induló katona. Felvette a turistaöltönyét, a kaucsuk sárcipőket, s egy nagy vászon esernyőt vitt magával.
Lándory olyan öltözetet választott, amilyent az egylovas fogatok bérkocsisai viselnek: a vastag darócblúz fölé öltött bő köpönyeget és széles karimájú viaszosvászon kalapot.
A bérbe fogadott gigbe egy kemény szájú póni volt fogva; maga Bertalan hajtott, mellette Sidonia az első ülésben, a háttal forduló ülést Péter foglalta el, külvárosi munkásnak öltözve.
Amint az északi vaspálya induló-házánál a Rue Lafayette-ból a Rue Dunquerque-be bekanyarodtak, már szembe találta őket a zivatar. Egyike volt ez azoknak a napéjegyeni villamos égiháborúknak, amikben a haldokló nyár jelenti be búcsúlátogatását, valamennyi megmaradt mennyköveit egyszerre kiürítve, a zápor úgy szakadt, hogy alig lehetett a ló fejéig látni, s a szél kicsavarta volna a grófnő kezéből az esernyőt, ha a Péter nem fogta volna fél kézzel a nyelét.
Szerencsére nem sok versenytársa akadt a gignek: a fő utcákat tisztára seperte a zápor minden emberi lénytől. Csak a szakadatlan egymást követő villámfénynél volt képes Lándory felismerni a kiválóbb nagy épületeket, melyek tájékozására szolgáltak: a vágóhidat, a csillagvizsgálót, a lutheránus templomot. Nappal ez a városnegyed olyan, mintha ki volna halva. Csupa kishivatalnok, művész, kereskedő, boltossegéd, munkás lakik benne, kiknek reggeltől estig a belső városban van dolga; csak éjszakára kerülnek haza. A Montmartre utca más évben ragyog a boltkirakatok pompájától: e szomorú esztendőben csak a bezárt vastáblák következnek egymás után, némelyikre krétával felírva: ,,Mort au voleur!" A díszes utcakövezet gránitkockái a keresztutcáknál torlaszokul vannak felhalmozva, s a gyalogjárókon lépésnyi távolban vannak kövek sorba rakva, hogy esős időben a sárba ne kelljen taposni.
Egy mellékutcából (talán a Rue de Jour) azonban már szemközt jött a giggel egy futó csoport; férfi, asszony vegyest, mely később versenyt futott vele: egyre szaporodva minden utca szegletén; úgyhogy a Messagerie táján már nem lehetett a kocsival az emberektől haladni. Ezeket az előre híresztelt haditerv csalta e helyre; és talán a kétezer frank jutalom is Raoul Ripaille felismerője számára. Ez nem a belvárosi bourgeois, aki a zápor elől megszalad.
Egy kaucsuk-köpenyes férfi lépett oda a kocsihoz, s azt kérdezé, hogy hová igyekszik az úr meg az asszonyság? - ,,Mouchard" volt. Lándory megmutatta neki a rézlemezt, melyet a rendőrfőnök szolgáltatott ki a számukra, mint passepartout-t, s őszintén elmondá, hogy madame az anyja Raoul Ripaille-nak, aki fia felismerőjének a jutalmat kitűzte, a köztársaság elnökének az engedelme jogosítja az idejövetelre.
- Akkor térjenek önök ide be a ,,Nouveau Tivoli"-ba a kocsijukkal; tovább nem lehet előrehatolni. Majd én elsietek a Barrière de l'Enferig, s onnan hozok egy katonai őrjáratot, mely önöket a Tombeau d'Izoard-ig elvezeti.
El kellett fogadni az ajánlatot.
Lándory lesegíté a kocsiból Sidonia grófnőt; rábízva kocsit, lovat Péterre; s aztán a mouchard elöl, ő pedig hátul utat törtek a közbevett grófnőnek a tömegen keresztül; a mouchard folytonosan kiabálta: ,,Citoyennes! Respect au malheur! La mére d'un condamné!" S ennek sikere volt. Szerencsésen be tudtak jutni a híres új Tivoliba.
Az egy nyári vendéglő, melynek tágas udvarán vasárnaponként galamblövészetet szoktak tartani. Olcsó étkezőhely. Huszonöt souért egész ebédet adnak, bort, kenyeret beleszámítva. - Az eső mind a terembe szorította a vendégeket. Lándory és a mouchard egy hosszú asztalnál szorítottak annyi helyet a grófnő számára, hogy leülhetett. A garèon rögtön ott termett, s igen jó lapin-raguval szolgált és extra bordóival. Sidonia belekóstolt; de csak azért, hogy meg ne sértse az asztaltársaságot.
Természetesen, hogy a várt esemény volt a beszélgetés tárgya. Az asztalnál ülő polgárok többnyire montmartre-i kertészek és tehenészek voltak. Leghangosabb szóvivő volt köztük egy vörös képű, széles vállú polgár, fején lefityegő hálósipkával, s annak a tetejébe nyomott kalappal; nyaka vastag veres gyapot sálba tekerve.
- No, mondhatom, hogy senki sem fog úgy örülni, ha ezeket a vakondokat mai nap kiöntik a lyukaikból, mint magam. Ott vannak a sampinyon telepeim, ahol ők garázdálkodnak. Engem tettek koldussá a gazemberek! Mindennap egy szekér sampinyont szállítottam az Halles-ba. Az én termésemet nem verhette el a jég. S most ők zabálják fel, az istentelenek! - Jó nekik mindennap csiperkegombát enni! A világ végeig is elélhetnek odaalant hercegi módon; mert a sampinyon mindennap újat terem!
A szomszédja azt mondá, hogy mit ér a csiperkegomba, ha nincs hozzá pecsenye.
- Hát hogyne volna? Nincs odalenn patkány elég? Azt gondolják az urak, hogy az megvetendő csemege? Az ostrom alatt szorultságból megkóstoltam, nagyon jó, ha ragunak csinálják. Eppen olyan, mint ez a lapin-ragu.
Sidonia grófnő most már bánta nagyon, hogy megkóstolá.
A szomszédnak mégis volt skrupulusa.
- A raguhoz vaj is kell.
- Hát azt talán nem tudnak odalenn csinálni? Kérdezd meg csak a Martineau komámat, a tehenészt, hogyan szokták megfejni a kútágast? Nagyon egyszerű mesterség az! A konyhamoslékban sok vaj, zsiradék elvesztegetődik. Ha azt odalenn egy nagy tartályban felfogják, két óra múlva feladja a fölét, azt szépen leszedik, mészvízen keresztülszűrik, az is van elég a katakombákban, az elveszi a színét meg a szagát, a leggyönyörűbb írósvaj lesz belőle.
De már ezt csakugyan nem állhatta ki tovább a grófnő.
- Gyerünk ki inkább az esőre.
De még oda is utána hangzott a derék csiperkegomba-termesztő tréfás véleménye.
- Fogadok, hogy ha az az átkozott Raoul Ripaille előkerül, s kegyelmet kap (hogyne kapna, mikor egy marquis-nőnek a szerelemgyermeke), hát a szakácsnéval mindennap patkányragut készíttet csiperkegombával, s Martineau komám felhozatja hozzá a vajat!
S teljesen igaza volt, mikor azt tette hozzá, hogy nincs ezen semmi nevetnivaló.
Eközben az ég nyugat felé kitisztult: az alkonyodó nap végigönté ragyogásával az óriási várost; a Montmartre-on azonban valóságos felhőszakadás volt. Látni lehetett, amint egy sötétkék felhő függélyesen omlik alá, felül egészen elenyészve; a magasabban álló felhők bizarr világítás visszfényében ragyogtak alá a házakra; míg a Montmartre szélmalmainak sziluett-képe csak a villámlobbanásnál rajzolódik az égre. Messziről lehetett hallani a Fosse Montmartre zuhogását a mennydörgés mellett, minden csatorna abba önté moslékait.
Nemsokára megérkezett a mouchard által rekvirált katonapiquet; nyolc darab zuáv, kiknek ezredeit már a commune harcai alatt hozatták haza Rómából. A néptömeg utat nyitott előttük, kiabálva: ,,Vivent les zuaves!" - (Most ezeké volt a népszerűség.)
Sidonia grófnőt közrefogták, s aztán haladtak gyorsan a Montrnartre utcán fölfelé. A mellékutcák torkolatai mind katonasággal voltak megszállva, s a Messagerie udvarán lehetett látni egy escadron lovas chasseurt, nyeregben ülve.
A mouchard figyelmezteté a grófnőt az utca nevezetességeire. Az ott a Fosse Montmartre, melynek árkából rohan alá a krétafehér vízár; mely az utcát átívelő boltozat alatt a túlsó oldalon a nagy kloákába omlik. Oda, abba hajították bele Marat csontjait, miután egy ideig a Panteonban kevélykedtek, Rousseau és Voltaire hamvai szomszédságában; mellette az egyik utca a Passage du Saumon: más időben csupa ragyogás; a bal oldali utca meg a Rue Justienne; az a szögletház volt Du Barry grófnő lakása, ahonnan a guillotine alá hurcolták. ,,Csak öt percig hagyjon még élni, hóhér úr! Az Isten szerelméért! Csak öt percig még!" - Itt átellenben volt a régi temető, ahol Molière és La Fontaine nyugodtak. Most egy nagy hírlap kiadóhivatala van ott.
Mit érdekelte most mindez a grófnőt! Csak az az egy ragadta meg a figyelmét, hogy ez az egész zuhogó zagyva, mely a nagy kloáka szádába beömlik, a Szajnába levezető csatorna elzárásával kényszerítve van a katakombákba tódulni, s azoknak az üregeit megtölteni. Jobban sietett, mint a katonák.
Végre eljutottak a Tombeau d'Izoard-hoz. A bejárat előtt egy szakasz sapeur volt felállítva, az utcát egész a barrière-ig hosszában elfoglalva tartá egy zuáv zászlóalj.
A bejáratnál a titkosrendőr és a katona-piquet hátramaradt. Az őrt álló tiszt előtt Lándory igazolta magát és a grófnőt a rendőrfőnök engedélyével, s arra be lettek bocsátva a katakombák előtornácába.
A tágas boltozatos terem oldallámpákkal volt kivilágítva. Három oldalát tüzérkatonák tarták elfoglalva; a negyedik volt felhagyva azoknak, akik jelentkeztek, hogy fel tudják ismerni Raoul Ripaille-t. Azok is lehettek valami húszan. Munkások, diákok, mouchard-ok, pincérek nagyobbrészt. Csupán egy katona volt közöttük, egy fiatal hadnagy, tüzéregyenruhában.
A paracsnokló tiszt tüzérőrnagy volt; sebhelyes arcú veterán, becsületes hadfitekintet; udvarias a nők iránt. Rögtön széket adatott a grófnőnek, s Lándoryt megkínálta szivarral; azután meg egy pohárka konyakkal. Mindkettő szívesen lett fogadva.
A grófnőnek is jó lesz egy pohárral meginni. Itt nagyon rossz a levegő - mondta az őrnagy.
- Talán a csertős van? - mondta a grófnő.
A terem padlata lábnyi magasan fedve volt tímárcserrel, mint a tornaiskolákban.
- Nem, grófnő, a csernek kellemes szaga van; ez a nehéz bűz, amit itt érzünk, a katakombák lejáratából jön fel, amint azt az alulról felfelé emelkedő vízár előretolja.
- S azoknak az embereknek ilyen levegőben kellett élni!
- Majd nemsokára vége lesz már a szenvedésnek, amit esztelenül magukra vállaltak. Ha tudnák, hogy mind kegyelmet kaptak!
- De vajon elő fognak-e jönni?
- Azt pedig asztronómiai pontossággal megmondhatom a grófnőnek - szólt az őrnagy, elővéve oldaltáskájából a térképet, mely a katakombák helyszínelését kimutatta. - Tudva van, hogy az ezárt carrieère-eknek a térfogata milyen nagy; az is ki van számítva, hogy percenkint hány tonna víz omlik alá a nagy csatornán ilyen felhőszakadásnál; és így ki lehet mutatni, hogy most hol járnak a föld alatt bujdosók: öt perc múlva megint hol lesznek? Fél órájuknál több nincsen. Az utcai kürtőknél hallani a lármájukat. Nem soká fog várni a grófnő.
- Óh, bizonyára Raoul Ripaille az elsők között lesz: ő mindig legelöl szokott járni.
Ezzel a szóval az a fiatal tüzérhadnagy avatkozott be, aki a felismerésre vállalkozó nézők között volt.
- Ön ismeri Raoul Rippaille-t? - kérdezé a grófnő.
- Óh, igen sokszor láttam őt, igen közelről. És mindenféle alakulásban. Bizonyosan rá fogok ismerni.
A grófnő halkan súgá az őrnagynak.
- Milyen fiatal arca van ennek a tisztnek.
- Azon ne csodálkozzék ön, grófnő. A nagy veszteségek után, melyeket hadseregünk szenvedett, legjobban megfogytunk tüzértisztekben; akkor a katonai iskolák növendékeiből csináltunk tüzértiszteket. S jól beváltak. Igen sokszor fog ön láthatni tizenhat esztendős ifjoncokat, kik az iskolákat folytatják, s mellükön a vitézségi érdemrendet viselik. Ez a fiatal bajtárs is a saint-cyri iskolából való, de mondhatom, hogy kitűnő szakismerettel bír az egész arcolai-ban. Különösen a bombák szerkezetéről a legalaposabb tanulmányai vannak.
- Óh, igen - szólt a fiatal tüzértiszt olyan csengő hangon, mely az első fiatalságra vallott. - Kivált a kézibombák szerkezetét ismerem jól. Az Internacionálénak ez volt a legfélelmesebb fegyvere. Ismeri ön az Orsini-bombákat, madame?
- Nono! Fiatal bajtárs! - inté őt az őrnagy. - Minek a gyöngéd szíveket elrémíteni.
- Óh, aki ebben az órában erre a helyre el mer jönni: az nem lehet ideges.
Azzal a fiatal tiszt megmagyarázta a grófnőnek, hogy a dinamitbombák hogy vannak fölszerelve, lőkupakokkal és csappantyús szegekkel: ahol egy kemény tárgyhoz ütődnek, egyszerre szétpukkannak, s rombolásuk irtózatos.
- Látja ön, grófnő - folytatá a gyermekkatona -, ez a vastag réteg csertörmelék, aztán meg a fejünk fölé vont erős hálózat, az én elővigyázati találmányom. Ha azok a fickók dinamitbombákat akarnának közénk hajigálni, alant a puha csertalp, fenn a háló megakadályozza az elpukkanásukat.
A grófnő tagjai mégiscsak végtül végig borzongtak erre a megnyugtató felvilágosításra.
- Kérem, őrnagy úr. Van a katonáknak utasításuk arra, hogy Raoul Ripaille-t meg ne öljék?
- Van, grófnő. A legnagyobb kímélettel fognak vele bánni.
- Nem vettethetik föl ezt a házat dinamittal az ostromlottak?
- Lehetetlen. Harmincméternyi mély réteg van fölöttünk; azt egy Vezúv sem emelné föl.
Eközben a levegő egyre nehezebb kezdett lenni: olyan sűrű volt már a gőz a teremben, hogy a lámpák csak úgy pislogtak benne. Az égő szivar sercegett a férfiak szájában: a terem hátuljában levő lejárat torkolatából szemmel láthatólag párázott fel az alvilági, mellfullasztó posaj.
Most elkezdett valami leírhatatlan, kifejezhetetlen zűrhang a lépcsőgádorból felzengeni. Ezer meg ezer cincogás, vékony visító sírás egyesült zenéje. - A patkányok már menekülnek.
Elébb csak ötével-hatával ugrálnak ki a lépcsőgádorból, aztán egész csapatban, egymás hegyin-hátán gomolyogva, s amint a világosságra érnek, igyekeznek a nyitott ajtón keresztül elmenekülni. A lépcsőüreg sír, fütyöl, majd üvölteni, hahotázni kezd, mintha a pokol nevetne. Most már a patkányokkal együtt emberek is jönnek fel a lépcsőn. Káromkodásuktól bőg így a lépcsőgádor.
Egyszer csak a patkánygomoly közül egy lámpástartó kéz bukkanik fel; még egy lépcsőfokkal feljebb egy emberfő küzdi fel magát. Bal kezével az arcába ugráló patkányokat veri el magától. Emiatt nem lát: szemeit önkéntelen behunyva tartván. Csak akkor tekint fel, mikor kétfelől megragadják a karjait.
Az övébe tőr és pisztoly van dugva: de már azokhoz késő kapkodni; ökleit hurok szorítja össze.
Ez nem a várt alak. Haja gubancos, őszbe csavarodott, hosszú szakálla a melléig ér.
Ez az öreg ,,père Croque-Mitains"! - kiálták többen a felismerő tömegből. Félretaszították. Hadd jöjjön a másik.
Az már fegyveresen ugrott ki a feljárat üregéből. Egy hatalmas, atlétai alak: sűrű fekete hajzattal, torzonborz szakállal, színpadias jelmezben, mint Masaniello, parancsnok korában. A kezében tartott karddal rettenetes vagdalkozást követett el maga körül, amíg az őrnagy ki nem ütötte azt a kezéből. Arra aztán ökölharcba kezdett a tüzérekkel, s ordított, üvöltött, rúgott, harapott; négy embernek dolgot adott, amíg le tudták a földre teperni és a kezeit hátrakötözni.
- Ez a Martin Crève-Coeur.! - kiabáltak az expertek.
Ezalatt előbukkant a harmadik. Egy fiatal, gyermekarcú, szikár, sovány alak.
Ah! A ,,typographe Michon!" - kiáltá valaki a szögletből.
A legényke azzal felelt a megszólításra, hogy előrántotta a revolverét, s a kiáltó felé lőtt vele háromszor. A harmadik lövésnél kiütötték a kezéből a revolvert, s megfogták a nyakát. A golyók nem tettek semmi kárt; de mind a három ott fütyült el Sidonia grófnő feje fölött. Legalább az az élvezete is megvolt, hogy golyófüttyentést hallott a közelből, ami nem minden úri asszonyságnak tartozik az élményei közé.
A lövöldöző nyomdásznak adtak a tüzérek egypár ,,imprimaturt" a hátára, amíg a másik kettőhöz csatolták.
Ekkor egy borzasztó jelenet következett.
A negyediknek előbukkanó internacionalista arra a kétségbeesett ötletre jött, hogy a ruháit petróleummal itatta be, s a terembe lépéskor, egy gyufával meggyújtá magán az öltönyét. Egyszerre lángba borult az egész alak, tetőtől talpig. A célját el is érte, mert a katonák szétugrottak, amint ezt a pokolbeli alakot a sötét gádorból előugrani látták, s erre az feltarthatatlanul rohanhatott ki a terem nyitott ajtaján; hanem ott a pompier-k közé került, akik készen tartott vizes pokróccal rögtön leboríták, s elfojtották a lángokat az öltönyein. Nem is történt nagy baja; csak a haja meg a szakálla égett le.
Sidonia grófnő rémledezve fordult a fiatal tüzértiszthez:
- Vajon nem ez volt a Raoul Ripaille?
A futó alak arcát nem lehetett kivenni a fekete füsttől, mely feje fölött összecsapott.
- Nem, madame. Ez nem volt Raoul Ripaille. Azt nem látta még senki szaladni.
Most feltolódott az odúból az ötödik alak. Valamennyinél marconább, ijesztőbb.
Fején piszkos veres sipka, bőrernyőjével a bal szemére lehúzva, a jobb szeme egy vérfoltos, mocskos kendővel bekötve; az egész arca fekete a lőporfüsttől vagy a pincepenésztől; a bal pofáját elékteleníti egy elmérgesült seb, mely körül kék daganat látszik. Az ajka vérzik a friss patkányharapástól. Az a fél szeme, amelyikkel lát, veresre duzzadt szemhéjak közül villog nyugtalanul szerteszét. A fél bajusza le van pörkölve, öltözete bő ráncos kalikó blúz, mely a vállain le van hasogatva, s a veres inget engedi láttatni. A két kezét a zubbony zsebébe mélyesztve jön elő, hanyag, csámpás léptekkel.
De amint az utolsó lépcsőfokra felhág, egyszerre kirántja a kezeit a zsebeiből, mindegyik kezében egy dinamitgránát, és rekedt hangon rikácsolja:
- Bon soir, messieurs!
S azzal a két Orsini-bombát elhajítja maga elé. Az egyiket le a földre, a másikat fel a magasba.
Ha csak egy a kettő közül eldurranik, ember épkézláb abból a teremből meg nem szabadul: ámde az előintézkedés igen jó volt. Az egyik pokolgép a puha csertalajon zápult meg, a másik szegeinél fogva fennakadt a magasban kifeszített hálón, egyik sem robbanhatott fel.
S abban a percben felkiálta a fiatal tűzérhadnagy:
- Az ott a Raoul Ripaille!
Sidonia grófnő nem bírta ezt hitébe fogadni.
Ő sohasem ismert volna így rá. Az ő délceg, szép Lyoneljére, ebben a sunda, undorító alakban! Hihető-e, hogy ez a rongyváz, ez a gonosztevőmodell, az ő kedvencével egy és ugyanaz! Ez a rém, aki tömegeket kész gyilkolni, és az a hízelgő szőke fej, mely aranyhaját engedte ylangylanggal illatszereztetni becéző mostohájának. Lehetetlen! Lehetetlen!
Az pedig meghiúsult merénylete után dacosan fonta össze a két karját a mellén, s éles hangon rikácsolá, hencegve:
- No, hát én vagyok a Raoul Ripaille!
S azzal odafordult, ahol a felismerő tüzértiszt állt.
- Hahó! Ezt meg én ismertem meg! Az árulót! - kiálta hevesen rámutatva. - Ez a nyalka tüzérhadnagy, abban a zsinóros egyenruhában - nem férfi, hanem leány! Az én macám: a Lidy Carcasse! Szép kollégája az úrnak! Egy szajha, vállrózsákkal.
Erre a szóra a vezénylő őrnagy eltaszította a tenyerével az oldala mellől a kis tüzértisztet. A pattantyúsok rögtön megragadták azt a karjainál fogva, s szétgombolták a mellén a kabátját. Csakugyan leány volt!
Ekkor aztán a többi katonák is dühösen nekiestek az álcázott némbernek: egy perc alatt le volt tépve róla minden öltöny; úgy maradt ott mezítelen; csak a bakancsait hagyták rajta. Aki csak közel érhette, csattogott a tenyere a fedetlen maradt tagjain.[1]
A bántalmazott némber sikoltozva menekült Lis Blanc grófnőhöz, s kétségbeesetten ölelte át annak a térdeit.
Sidonia grófnő közel volt az elájuláshoz az iszonyattól.
Az elárult Raoul Ripaille nekirohant a leánynak, s meg akarta azt fojtani, s aztán hogy ketten-hárman megkapták a karjait, a sáros talpával rúgott rajta egyet.
Lándory hirtelen leveté a bő köpenyét, s rádobta a meztelen leányra; amibe az reszkető sietséggel beleburkolózott, s aztán igyekezett magát a tömeg között elrejteni.
- No, csak mérséklet, úrficska! - csitítá a dühöngő Raoul Ripaille-t az őrnagy. - Nem kell a viszontlátás örömeit csizmasarokkal kifejezni. Nézze ön: itt van önnek az anyja.
S azzal karon fogta a communardot, s odavezette Lis Blanc gróf nőhöz.
- Eh, ventrebleu! - káromkodék a communard. - Nagy szükségem van nekem most anyára, nem akarok én még egyszer születni.
- Lyonel! Minő beszéd ez? - kiáltá fel megbotránkozva Sidonia grófnő.
- No, hát nem látja ön, hogy most szült az anyám? A drága földanya! Ahogy a poéták csúfolják! Nézze, hogy szüli egyre-másra az ikeröcséimet. Ez a termékeny tehén! Ha a Martineau apró riskája így tudna elleni!
- Térjen ön eszére! Nem ismer rám?
- No, hát mit csináljak az eszemmel? Persze, hogy nem ismerek önre. Ma nincs kifestve. Hát minek jött ide? Gyönyörködni akar benne, hogy hogyan lőnek főbe? Meg akar téríteni a mennyország számára?
- Önt nem ölik meg, kegyelmet kapott Thiers úrtól.
- Ki az a Thiers úr? Nem akarom ismerni. Nem kell a kegyelme! A pajtásaimmal akarok menni. Ha azok a pokolba: én is oda.
Az őrnagy beavatkozott.
- Menni fognak önök, valószínűleg oda; de csak türelemmel; mert ezúttal valamennyi kegyelmet kapott. Senkit sem küldenek a pokolba többé, amíg a pneumatikus vasút el nem készül odáig.
- Ön tetszik nekem, citoyen! No, hát mért óhajtott látni a mama? Nagyon ingerlek valakit arra, hogy megcsókoljon? Egy patkány éppen most vallott szerelmet, itt a csók helye a számon.
A grófnő a könnyekig el volt keseredve.
- Én azt hittem, hogy jó híreket fogok önnel közölhetni, amikért háláda?os lesz. Ön kegyelmet kapott. Nem végzik ki, és nem deportálják Cayenne-be. De száműzve lesz tíz esztendőre Franciaországból.
- Hol van az az ország? Hát van ilyen tartomány? Nem tudok róla!
- Az atyai vagyonát visszanyerte ön. Seigniers ismét a mienk. A második végrendelet előkerült, s mi visszahelyeztettünk örökünkbe.
- Le a birtokkal! Le minden úrral! Bőrét a tímárnak, csontját a kutyának!
- Ön még részeg. Majd ha kijózanodik, gondoljon arra, amit tőlem hallott. Az ékszerek is megkerültek. Én a gyémántot mind el akarom adni, s az árából földbirtokot vásárolni Erdélyben. Közel az ön húgának atyai birtokához, s mi is odaköltözünk, elhagyjuk Franciaországot.
Lándory valamit dörmögött a fogai között, olyanformát, hogy ,,nyomorult".
- Madame! Ez már túlmegy a programon! - vágott a beszédbe az őrnagy; akinek utasításában volt, szigorúan ügyelni arra, hogy a grófnő miről beszél a fiával.
Sidonia grófnő fejbólintással jelzé, hogy végezte a mondókáit.
- Szabad még annyit mondani fiamnak, hogy mind a megszabadulását, mind a vagyona visszaszerzését ennek az úrnak köszönheti, aki itt mellettem áll? - Ezzel Lándoryra mutatott.
- Úgy? - monda az ifjú gróf, még a másik szeméről is felhúzva a köteléket, hogy még jobban megnézhesse Lándoryt. - S azzal cinikus renyheséggel mondá:
- No, ha annyi jót tett velem ez az úr, akkor szabad kérnem tőle még ezt a szivart is?
S azzal, nem várva be az engedelmet, kivette Lándory szájából az égő szivart, s a saját szájába dugta.
- No, hát mehetünk. Éljenek a jó emberek és a rossz asszonyok!
Abban a percben jobban érdekelte az a szivar, mint az egész seigniers-i uradalom és a Lis Blanc kastély, valamennyi gyémántjaival és szép asszonyaival egyben.
- Majd előbb a Mazas-ba fogják önt vezetni - mondá az őrnagy. - Ott megkapja a további rendeleteit.
Sidonia grófnő nem volt kíváncsi megtudni, hogy fogják el rendre a többi menekülteket. Arra kérte az őrnagyot, hogy fiának felismerőjét, a Lidy Carcasse-t küldesse utána a palotájába. Gondoskodni szándékozik a leány jövendőjéről. Érdemes volt rá. Elég szép volt.

[1] Ez a jelenet is meg van örökítve ama rémnapok szomorú krónikáiban.
J. M.









Jókai Mór: A lélekidomár


Még csodadoktor is!
Ismét a zuávcsapat nyitott utat az utcát megtöltő néptömeg között Sidonia grófnő és kísérője számára, egész az új Tivolinál hátrahagyott kocsiig.
A Lidy Carcasse-nak is tanácsos volt a fedezet mellett tovaosonni. A grófnő kívánatára ezt is felvették a kocsiba. Elfért a Péter mellett, a hátulsó ülésben.
Az ég ezalatt kitisztult, az idő egészen beesteledett; teljes holdvilág sütött le a nagy világvárosra. S erre bizony nagy szükség volt most, mert a népcsődület miatt nem lehetett az utcákon a gázlámpákat meggyújtani. Csak a Messagerie-nél vette át az utca ismét szokott nagyvárosi jellegét.
Innen aztán vígabban lehetett továbbhaladni. A boulevardokon már hullámzott a cifra sokaság. Csak az a különbség volt a régi és a mostani élet között, hogy a csévelgő tömegben feltűnően sok volt az egyenruha, s feltűnően kevés a ,,slepp".
(Az ostrom kezdetén hetvenezer hölgyecskét toloncoztak ki erőhatalommal Párizsból, s azokat még nem értek rá visszaszerezni.)
Mikor a gig a Lis Blanc palota elé megérkezett, már akkor Sidonia grófnőnek nem volt annyi ereje, hogy le tudjon szállani az ülésből; Bertalannak a karján kellett őt a kapus páholyáig cipelni: ott egy balzacra fektették, s aztán úgy vitte fel négy inas a lépcsőkön. Rögtön futottak orvosért.
Lándory is felsietett a maga szobájába, mely a mezzaninon volt; s átöltözött és radicaliter kimosakodott. Volt rá szüksége a hajának és szakállának! A katakombák bűze tapad.
Amint Péter eltakarította az alviláglátott öltönydarabjait, azt mondá neki:
- Málházz össze. Itt elvégeztem a mások dolgát. Holnap látok a magamé után. Vendéglőbe költözünk.
- Pedig én már egészen megbarátkoztam az itteni cselédséggel.
- S olyan nagyon megtetszettek?
- Akárcsak az illavai cimborák!
Egy közülük éppen belépett. A grófnő komornyikja.
- Kéreti monsieur Lándoryt Dea grófnő, szíveskedjék hozzá felfáradni.
Lándory rögtön sietett fel az emeletre: Médea grófné a könyvtárszobában várt reá.
Természetszínű selyemruha volt rajta, melynek színe nagyon jól illett az arcához. Azon évek divatja a legvarázslóbbnak volt nevezhető. Egészen sima szabású öltöny, mely mindenütt a testhez szorul; semmi pótlás rajta: amit Isten adott, csak az tűnik ki. Hátul hosszú az öltöny, mint a pávauszály, elöl igen rövid: szép lábak diadalához alkalmas. Ez a divat egészen Dea számára volt feltalálva.
- Bocsásson meg, hogy ide kérettem - mondá Lándory elé sietve -; mi történt az anyámmal? Iszonyú lázban van, valóságos delírium. Irtóztató, amiket fantáziálva beszél! S aztán nem akar az orvossal szóba állni: azt mondja, hogy az ő baját semmi panaceák és arcanumok meg nem gyógyítják. Patkányseregről, fütyülő golyókról beszél, Orsini-bombákról, amik lábaihoz gurulnak; fiának torz alakjáról, kelevényes sebéről az arcán, s egy Lidy Carcasse-leányról, akin nincs semmi öltözet: mind azt hajtja, hogy ruházzam fel azt a saját gardróbomból, úgy hozzam elé. Nem akar semmit bevenni, nem engedi az üterét tapogatni. Az orvos piócákat rendelt neki, s ő azt mondja, hogy az ablakon ugrik ki, ha azokat eléje hozzák. És egyre önt emlegeti, önre hivatkozik, önt hívja segítségül. Jöjjön oda, kérem. Talán az ön látása lecsillapítja a delíriumát.
- Jól van, grófnő. Kérem, kegyeskedjék a grófnő szobájába vezetni.
Médea, egy szőnyegajtón át egy gardróbszobába s onnan egy körül tükörrel borított öltözőbe vezette Lándoryt, annak a kipárnázott ajtaja nyílt Sidonia grófnő hálószobájába.
Egy leernyőzött lámpa tartott mérsékelt világosságot a teremben; a kandalló tűzvilágát elfogta egy remek festésű spanyolfal. Sidonia grófnő az ágyfülke félrehúzott brokátfüggönyei mögött feküdt remek faragványú nyoszolyáján, nyugtalanul hánykódva hímzett vánkosai között.
Az ágy mellett állt mademoiselle Hermione megrémült arccal, s a lámpa előtt az orvos, az óráját nézve.
Dea grófnő bemutatta a két urat egymásnak.
- Monsieur Goncourt, professzor, monsieur Lándory, házunk jó barátja.
Üdvözölték egymást.
- A beteg az ön nevét hangoztatja ismételve - mondá az orvos. - Megfoghatatlan kórtünetek! Az ütér egészen normális, a lélegzetvétel szabályszerű, a pulzométer 37 hőfokot mutat, és mégis a leghevenyebb typhosus delírium tünetei: hagymázos víziók, üldözési mánia: futási ösztön, erotikus gerjedelmek és ami a legszélsőbb indicium: a patkánylátás! Nekem nem akar semmit megmondani. Csak azt hajtja, hogy kérdezzük öntől, mi baja.
- Nincs semmi félelmes baja a grófnőnek - mondá Lándory -, bizonyosan meghűtötte magát a nagy záporban, s ezt majd egy kis grippe-pel fogja beváltani; a bűzhödt levegőben, ahol időzött, valószínűleg erős migrént szerzett magának, amivel majd holnap reggelig szenvedni fog, akkor elmúlik magától, ha egyszer kialussza magát. Nem kell neki egyéb egy csésze teánál. Azt is ki fogja ugyan majd hányni; de aztán megkönnyebbül tőle. Ismerem én már az ilyest.
- De hát a rémképek? A patkánylátás?
- Nem rémképek azok, professzor úr. Azokat a grófnő mind élő szemmel látta, s ha valakinek a széke alatt háromezer patkány futott keresztül, nem lehet tőle rossz néven venni, ha még most is folyvást patkányokat lát maga előtt.
A doktor mégiscsak írt valami receptet a grófnő számára. Azt Hermione vette el, s kivitte, hogy érvényesíttesse.
A doktor aztán elmondta az utasításokat Lándorynak (csakugyan valami házibarátnak nézte), hogy mint kell a beteggel bánni.
- Tudok mindent - monda Bertalan -, több évig voltam én betegápoló.
A doktor megígérte, hogy éjfél után megint eljön.
Sidonia grófnő, amint Lándory a szobába lépett, sokkal csillapultabbá lett: a lázas vacogása megszűnt, a görcsei elenyésztek, a lábait ki tudta nyújtani egyenesen.
Lándory odalépett a fekhelyéhez, s a tenyerét odatette a grófnő homlokára.
Sidonia arra lehunyta szemeit, az arca megnyúlt, az ajkai félig szétnyíltak; a lélegzete meglassúdott, s nemsokára elaludt.
Médea elámulva mondá Lándorynak:
- Az ön kezében magnetikus erő van. Elaltatta az anyámat.
- Nincs biz az én kezemben semmi csodaerő! Hanem a grófnő elaludt, mert ki van fáradva, az idegei kimerülve.
- Hát nem szenvedett igazán?
- Az nem volt testi szenvedés.
- Hát mi volt?
- Az a psychiátriába vág; s én azzal, megvallom, hogy nem foglalkozom. Az utolsó órák élményei, azt hiszem, hogy a legerősebb idegeket is megtámadták volna. Amiket az orvos és a grófnő környezői, mint delíriumban ábrált rémeket hallottak tőle elmondatni: mind szemmel látott tények voltak.
- Hogyan? A patkányáradat a katakombákban? A küzdő rémalakok? A feje fölött elfütyülő golyók?
- Azok mind közvetlen tapasztalatok.
- És mostohafiának torzképe? A sebhelyes arc?
- Azt mind látta.
- És a dinamitbombák, amiknek egyike az ő lábaihoz gurult? - Az mind valóság.
- Hát az a leány, akiről letépték a ruhákat, mind, az utolsó foszlányig, s ki az ő karjai közé veté magát?
- Az most is itt van az udvaron. Ott kucorog egy szögletben, az én köpenyembe burkolózva. Lidy Carcasse. S a grófnő nagy háladatosságot fog vele gyakorolni, ha felöltözteti őt, mert ennek köszönheti legelébb, hogy Lyonel grófot a tüzérek össze nem kaszabolták rögtönözve. A bombahajigálókkal igen röviden szoktak elbánni. Ha a Lidy Carcasse rá nem ismer: darabokra vágják.
- De hát ,,mi" az a Lidy Carcasse?
- Azt ne tudakolja a grófnő. Hanem adasson rá inget, szoknyát; de ne a sajátjából, mert az annak hosszú lesz; inkább a szobaleányától.
- Tehát Lyonelt mentették meg?
- Annak a betege most a grófnő. Majd reggelig kialussza. Szokott női baj az egész.
- Megbocsát ön, hogy idekérettem?
- Hívatlanul is jelentkeztem volna. Nehány búcsúszóval megköszönni a szíves vendéglátást. Holnap elköltözöm innen.
- Ah! Ön elhagyja házunkat?
- Ami itt tartott, az be van fejezve. Most nekem a magam feladata után kell látnom. Én nem azért jöttem Párizsba, hogy itt rémdrámákat segítsek komponálni, hanem hogy egy hivatalos eljárást kerékvágásba hozzak. Tudni fogja a grófnő, hogy megholt nem atyjának a vagyona le van foglalva a Lis Blanc család igénypere miatt. Ezen vagyon megmentett része nőm által jótékony célra van hagyományozva. Nekem ki kell eszközölnöm, hogy a lefoglalás meg legyen szüntetve.
- Azt hiszem, hogy ez könnyen fog menni.
- Nehezebben, mint képzelnők. Azt hiszem, Seigniers-ben, a prefektúránál van fennakadva az ügy, oda kell mennem, utánanézni.
Médea lesüté a szempilláit, s kevés vártatva könnyebbült sóhajjal mondá:
- Jól teszi ön, ha itt hágy bennünket.
- Tartok tőle, hogy még egyszer alkalmatlankodnom kell.
- Mindenkor szívesen lesz ön látva nálunk.
- Még egy kérdést, grófnő. Elbeszélt a grófnő ön előtt mindent, ami a múlt órákban vele történt?
- Amikről én azt hittem, hogy az mind fantazmagória! Mindent elmondott.
- Azt is, amit Lyonel gróffal beszélt?
- Igen.
- Azt is elmondta, amit a gyémántokról beszélt neki?
- A gyémántokról? Nem. Arról nem szólt semmit.
- Hogy a Lis Blanc gyémántokat el szándékozik adni, s azoknak az árából földbirtokot vásárolni Erdélyben, a grófnő atyai jószága mellett, s aztán elhagyják Franciaországot, s oda költöznek át.
Erre a szóra Médea arca, mely kezdett már átmelegülni, ismét azt az északfényszerű, ijesztő hideg ragyogást vette fel.
A szemei oly visszataszítóan meredtek aláfelé, ajkai oly lárvaszerűleg tágultak ki a szegleteiken, orrcimpái csak úgy fújtattak az indulatos lüktetéstől.
- Igen? Azt mondá? - lihegé hullámzó kebellel.
Lándory nem nézett az arcára, félrefordítá a fejét.
Aztán kevésvártatva azt mondá Deának:
- Majd ha a grófnő egészen magához tér, szíveskedjék ön vele közölni, miszerint valamennyi európai hatalmasság megtagadta a commune vezetőitől a menedékjogot. Belgium kezdeményezte. Belgium kezdeményezte. Európában egynek sincsen maradása.
Médea arcán valami csodálatos mosoly vonult végig.
Nem szólt rá semmit.
És Bertalan most sem nézett az arcára, hanem azért tudta jól, hogy mikor torzult el Deának az arca, s mikor mosolyodott el.
Hermione érkezett meg a gyógyszerrel.
- Isten önnel, grófnő. Jó éjszakát.
- Jól teszi ön, ha elhágy bennünket - suttogá még egyszer Médea, kezét nyújtva a távozónak.









Jókai Mór: A lélekidomár


A ,,szükséges semmi"
Szép mulatság az, amit magyarul úgy hínak, hogy ,,Ponciustól Pilátushoz való szaladgálás". Akinek valaha pörös ügye volt, annak nem szükséges a műszaki szótárban keresgélni, hogy ennek a szónak az értelmét megtalálja.
Lándory már korábban hozzáfogott (amint Párizsba megérkezett), hogy a Lis Blanc - contra Traumhold ügyben a felmentő bírói határozatot megkapja. Az ám!
De nem olyan könnyű munka ám az, mint egy ötfelvonásos drámát megírni!
Legelőször is rajta ült a processzuson két ügyvéd: a Lis Blanc grófnőé és a De L'Aisne marquis-é.
Márpedig könnyebb volt Orpheusnak a feleségét kimuzsikálni az orcusból, könnyebb volt Jónás prófétának kiszabadulni a cethalból, sőt emberileg lehetségesebb volt Pompejit kiásni a lávaréteg alól, mint egy processzust, aminek a két végét két prókátor fogja, kiördögidézni.
Mind a kettő úgy megkötözte a másik félnek a kezeit protestációkkal és ellenprotestációkkal, óvásokkal és sequestrumokkal, hogy egyik sem tehetett semmit.
...tekintettel arra, hogy még nincs bebizonyítva, miszerint Lis Blanc Lyonel gróf csakugyan azonos-e Raoul Ripaille communard-ral...
...tekintettel arra, hogy ha azonossága bebizonyul, s Raoul Ripaille személyében Lis Blanc Lyonel gróf testi vagy polgári halált fog szenvedni, s ez esetben De L'Aisne Alfréd marquis-ra száll át a Lis Blanc-örökség s vele együtt a felperesi jogcím a Traumholdügyben...
...tekintettel arra, hogy ha nem azonosul Raoul Ripaille communard Lis Blanc Lyonel gróffal, akkor kérdés támad, hogy Lis Blanc Lyonel gróf valósággal él-e? Egzisztál-e? Testi lételének örvendez-e?
... tekintettel arra, hogy ennek evidenssé tételére múlhatatlanul szükséges Lis Blanc Lyonel grófnak edictaliter való megcitáltatása egy esztendő és egy nap alatt való megjelenésre...
...tekintettel arra, hogy ha Lis Blanc Lyonel gróf csakugyan azonos lesz Raoul Ripaille communard-ral, és csakugyan száműzetésre változtattatik át a büntetése, a törvényes gondnokság a testamentom értelmében ab instantia az özvegy grófnőt fogja-e megilletni, vagy ex officio a szenátus helybenhagyásával, mint született pairnek a legközelebbi agnatus rendeltetik ki kurátorává?
Hát ennek a sok tekintetnek véget vetett a Tombeau d'Izoard-i jelenet, amely által konstatálva lett, hogy Lis Blanc Lyonel gróf csakugyan egy és ugyanazon személy Raoul Ripaille communardral, hogy csakugyan él, s nem halattatik meg; mármost csak az a kérdés, ki lesz hát a kiskorú és száműzött Lyonelnek a törvényes gondnoka, a mostohaanyja-e, vagy a nagybátyja?
Erre felelhet meg a seigniers-i alprefektúra.
Lándory bírt annyi természetrajzi ismerettel, hogy egy seigniers-i souspréfet gyorsaságához képest a csigabiga valóságos villámtelegráf, annálfogva felhagyott a hivatalszobák ajtaja előtti lábpokrócok koptatásával, s maga felült a gyorsvonatra, és leszáguldott a kies tájékú Seigniers-be. Este indult, reggelre odaért, azt hitte, hogy másik este megint vissza fog térhetni.
A souspréfet urat ott várta, amíg megérkezett, az iroda előtermében.
Boisgoberry úr nagyon örült, hogy a kedves barátját újra láthatja. Bevitte a dolgozószobájába, s addig el sem hagyta kezdeni a mondókáját, amíg meg nem invitálta.
- Legyen szerencsém egy kis barátságos ebédre - az én kis tuskulánumomban. Négy órakor ebédelünk - falusiasan! Érte fogok önnek menni kocsival; várjon rám a vendéglőben.
Lándory megköszönte szépen a meghívást; s aztán egyenesen rátért a sürgetett ügyre. Küldjék el már azt a szükséges dokumentumot a Lis Blanc-ügyben.
Boisgoberry úr azt a megmaradt üstökét tépte mérgében.
- Mit akar ön, uram? Hiszen már háromszor elküldtem, háromszor visszaküldték!
- Hogy lehetett ez?
- Hát legelőször is mikor ez az én clerc-em megcsinálja az írást, kapja magát, a régi császárság alatti papier timbrét használja hozzá; ami már használaton kívül van helyezve. Persze hogy nem fogadták el. Visszaküldték, s fizettettek velem huszonöt frank bírságot, s kaptam egy megintést, hogy felhagyjak a napóleoni velleitásokkal. Másodszor aztán a köztársaság bélyegével állíttatik ki az okirat, akkor meg (látott már ilyet?) ez az ügyetlen, kétbalkezű ember elmulasztja a most már Párizsban lakó grófnő névaláírását az ottani közjegyzővel hitelesíttetni, hanem ő maga hitelesíti. Ezért megint visszaküldték az okiratot, s én kaptam egy nagy orrot; és egy hivatalos figyelmeztetést, hogy a távollevő aláírásának hitelesítése egyértelmű a hamisítással. - Végre aztán harmadszorra minden egészen szabályszerűleg elkészült: ennek a szerencsétlennek csak a címet kellett az okiratra ráírni. S tudja ön, mit tett vele? ,,cour d'assies"-hez címezte az okiratot; azt gondolta: ez is criminalitás. Onnan aztán nem írtak rá semmit, csak úgy küldték vissza, a két szegletét behajtva az írásnak. Tetszik tudni: az ilyen hivatalos okmányon a behajtott két szeglet annyit jelent napkeleti virágnyelven, hogy ,,szamárfül".
- Tudom.
- Eszerint énnekem ennél a históriánál volt eddigelé huszonöt frank kiadásom, s egy nagy orr meg két szamárfül bevételem.
- De hisz az ön clerc-je akkor egy nagyon korlátolt tehetségű hivatalnok.
- Mintaképe az ostobaságnak. Ha mozsárban összetörik, sem tudja az esztendő tizenkét hónapját úgy elmondani, hogy egyet-kettőt ki ne hagyjon belőle.
- De hát hogy tűr ön ily mihaszna embert maga mellett?
- Hja, uram, azt ön nem érti. Azt csak mi tudjuk ,,itten". Ez az ember egy szükséges semmi.
- Ah! Ez csakugyan új fogalom előttem.
- Az én találmányom a műszó. Megmagyarázom önnek a dolgot. Van egy hatalmas protektor, aki ,,minden". És még ezenfölül ,,férj" is. Még egészen élete delén levő férfiú, tele villanyossággal. életörömmel. A feleség szintén igen kitűnő tulajdonságokkal bíró hölgy, aki ellen csak az az egy kifogása lehet, hogy nem akar borotválkozni.
- Ki? Az asszony?
- Az ám.
- Hát egy kis pehely van az állán? No, azért még nagyon tiszteletreméltó lehet.
- Hiszen nagyon is tiszteletreméltó. - Volt azonban egy közös gyámleányuk: egy valóságos megenni való csemege. Tökéletes őszibarack! A magas állású úrnak nagy tekintélye, világ előtti állása nem engedi azt, hogy a felesége nevelt leányát elcsábítsa; ezt a világ nem bocsátaná meg neki: a prépost exkommunikálná, a felesége kitépné a haját. Ekkor hoz a jó sors eléje egy ilyen szükséges semmit. Egy ifjú urat, aki minden vizsgán keresztülbukott, és végre hivatalt keres. Kap egy helyett kettőt. Lesz belőle clerc és férj. Nem kívánnak tőle egyebet, csak azt, hogy ugyanabban az időben, ugyanazon hivatalban ne legyen jelen, amelyben a magas protektora. Ennek a fickónak a legjobb dolga van a világon. Jól eszik, jól iszik, lovat tart, kávéházba jár, megsétáltatja a felesége selyemszoknyáját a glacis-n, felemelt fővel áll meg a marchande de modes kirakata előtt; nem fél az árjegyzékektől, eljár vadászni, amikor ,,kell" és a hivatalba, amikor ,,nem kell" ott lövi a nyulakat, itt a bakokat. A protektora mindent elvégez helyette. Ilyen a ,,szükséges semmi".
Boisgoberry úr jóízűen nevetett ezen a sikerült előadáson. Lándory nem osztotta a jókedvét, annak valami jutott az eszébe.
- S hát ön nem tud ettől az embertől megszabadulni?
- Nem lehet. Igen hatalmas protektora van.
- S ön nem mer e hatalmas úrral szembeszállni.
- Tudja ön? Nekem igen kedves, benső jó barátom.
- Hát én nem bánom, de mi lesz mármost a Lis Blanc-féle okirattal?
- Azt most negyedszer én magam fogom megírni, nem bízom többé az ifjú úrra. Tessék önnek addig azalatt megtekinteni a város nevezetességeit. Délutánra készen lesz. Négy óra tájon felkeresem önt a vendéglői szállásán, s aztán elviszem magammal kocsin az én tuskulánumomba, kedélyesen megebédelünk, ön meg az esti vonattal visszamehet Párizsba.
Hiszen ez nagyon kedves ember - mondá magában Lándory, mikor elhagyta a prefektúrát. Nálunk aligha tenné meg egy alispán, hogy az aljegyzője által elrontott protocollumokat maga újra írogassa.
Aztán elment a várost bekóborolni, meg a szép népligetet.
Mikor a három órát harangozták, visszafordult a városba.
Amint a souspréfet házának a kapuja elé ért, eszébe jutott, hogy
egészen megfelel az illem szabályainak, ha a meghívott vendég korábban látogatást tesz, s tiszteletét bemutatja a háziasszonynak.
A concierge azt a felvilágosítást adta a jövevénynek, hogy a souspréfet úr még nincs itthon, a hivatalban van, de a madame ,,elfogad".
Bebocsáttatá magát a lépcsőház rácsajtaján, aztán beküldte a névjegyét.
Arra az inas bevezette az elegáns szalonba, ahová nehány perc múlva kijött az oldalszobából a háziasszonyság.
Egészen a kor divatja szerint volt öltözve, ami nem vált előnyére. Kissé nagyon el volt testesedve.
A rendes divattól csak a főkötőjének az alakja ütött el. Valami kalapforma volt az, melynek széles szalagja az álla alatt keresztülkötve, azt csipkés csokrával egészen eltakarta.
Hanem azért Lándory inkvizítori szemeit nem csalták meg a szalagok. Észrevette, hogy azok valamit rejtegetnek, ami a férfiarcnak szokott kiváltságos dísze lenni.
Kezdett az a sejtelme támadni, hogy ő most aligha jó helyre jött. A társalgást a rendes, szokásos szólamformák kerékvágásba hozták. Lándory világért sem hozta volna elő az ebédre hívást. Az asszonyság maga említé fel sajnálkozva, hogy monsieur csak éjfél után fog hazatérni, pénteken a prépostnál ebédel, s aztán bésigue-t játszanak hárman a maire-rel. Amint aztán végre megállapodtak abban, hogy holnap mindenesetre jó idő lesz, Lándory vette a kalapját, s iparkodott háttal kifelé megtalálni az ajtót.
Amint a hotelbe megérkezett, már ott találta Boisgoberry urat. A kabriolet ott állt a kapu alatt.
- Éppen önnek a házából jövök - mondá a souspréfet-nek. - Tisztelegtem az asszonyságnál.
Boisgoberry úr a falnak esett ijedtében.
- Ön szerencsétlen bolgár sheik! Csak nem mondta ön el a feleségemnek, hogy önt ebédre hívtam? Hisz nem a házamhoz hívtam önt, hanem a tuskulánumomba!
- Nem! Annyira bolgár nem vagyok, hogy ajtóstól rohanjak be a házba. Kivált miután tudom, hogy pénteken ön a prépost úrnál szokott ebédelni!
- Chut! Ej, ej! De veszedelmes az ilyen gondolatolvasó emberrel összeakadni! No, hát vegye ön fel a paleot-ját és menjünk. Nem szabad a háziasszonyt megvárakoztatni.
(Tehát háziasszony is van a tuskulánumban?)
A cabriolet (világos kerülővel) a népkert felé vitte az urakat; ott egy csinos kis házikó előtt megállapodott. Boisgoberry úr utasításba adta a kocsisnak, hogy csak menjen vissza a remizbe; aztán este nyolc órára ismét jöjjön vissza, az ,,urat" a vasútra fogja szállítani.
- Készen van az okiratunk? - kérdezé Lándory.
- Mind készen van. Csak a tanúk aláírását kell még a jegyzőnek hitelesíteni. Egész nap nem jött oda a gazfickó a hivatalba. Nem tudtam felhajhásztatni.
- Hátha estig nem kerül elő?
- Bizonyosan előkerül. Tessék megnyugodni.
Azzal a rácsajtóhoz ment, s meghúzta a csengettyűt. A házikó előtt kis kertecske volt, ciprusbokrokkal és télizöld gúlákkal. A csöngetésre magától felnyílt az ajtó. Azt Boisgoberry úr ismét betette maga után, midőn vendégével együtt belülkerültek, s aztán karon fogva vezeté azt fel a vas csigalépcsőn a házikó emeletébe. Ott egy szobacicus jött eléjük, aki elvette a kabátjaikat, esernyőiket, s azzal a souspréfet úr minden bejelentés nélkül ajtót nyitott a vendége előtt az elfogadóterembe.
Az igen csinosan volt berendezve altdeutsch stylben, az ablakok ólomba foglalt színes üvegből. Természetesen minden utánzat.
- Csak minden teketória nélkül, kedves barátom! - biztatá a vendéget a souspréfet. - Csak sans façon! Egészen itthon vagyunk. Menjünk a háziasszonykához.
Lándorynak feltűnt az, hogy nem a háziasszony jön a vendégeit elfogadni, hanem azok törnek be az ő szobájába. Ez nagyon is patriarchális szokás.
A szobájában találtak rá, ahol Boisgoberry úr bemutatá őket egymásnak: ,,Monsieur Bartholomée de Lándory, grand inquisiteur du tribunal austro-hongrois. - Az én kis keresztleányom".
A souspréfet úr keresztleánya csinos kis asszonykavolt, finom, halványpiros arccal; igen nagy, dióbarna szemekkel, karcsú, nyúlánk termettel; gyermetegen leeresztett, sötétszőke hajjal. Csupa szelídség és szemérmes alázat. Látszik rajta a kisvárosi jó nevelés.
Éppen munkában volt. Kék és piros selyemből, aztán meg arany és ezüst fonalakból s gyöngyökből horgacsolt egy házisipkát, amire szemérmesen megjegyzé, hogy az meglepetésül készül ,,a férjem nevenapjára".
Aztán bocsánatot kért a vendég uraktól, hogy a férje még nincs itthon; iszonyú sok megbízatása van: egész nap dologban jár, de az ebéd órájára pontban itthon lesz. Még sohasem váratott magára az elnézett ,,quart d'heure de grâce"-ig sem.
Ez tehát nagyon derék férj lehet!
Aztán csak folytatta a gyöngyszemek tűhegyre szedését, nem feszélyeztetve magát a vendégek jelenléte által.
Lándory megkísérlé egyről-másról beszélgetést kezdeni vele: de minden ,,échec"-et vallott. Ha azt kérdezte tőle, hogy olvasta-e Hugo Victor ,,La légende des siècles" jét, a souspréfet közbekiáltott: ,,Hűh! Hogy olvasna az én kersztleányom ilyen rettentő dolgokat!" Kisült, hogy még regényt sem olvasott soha, és színházba nem jár: csak a ,,passiójátékokra". Ellenben festeni tud, de csak virágot- olajnyomatú minták után; a férje szobájának a díszítésére. Azután a madarakról kezdett el vele beszélni Lándory, meglátva egy rézkalitban két kis hangtalan, egzotikus pintyet. Ez a tárgy is csak a férjhez vezetett vissza: az nem tűri az éneklő madarakat, mert felzavarják az álmából. Ha pedig a lábainál doromboló angóra cicára vitte át a beszélgetést, az is csak arra vált be, hogy a cicának csak addig szabad a szobában lenni, amíg a férj távol van: mert az még a macskára is féltékeny.
- De hol az ördögben késik olyan soká? - zúgolódék a souspréfet, mikor az óra már elütötte a négyet. A nőcske maga is nyugtalankodni kezdett; ez még sohasem történt, hogy a férje megkésett volna! Vajon nem gázolta-e el valami postaszekér? Nem döfte-e fel valami tehén? Nem esett-e rá valami háztetőről egy cserepező legény? Amik mind meg szoktak történni.
Végre öt percre a négy után hangzott a csengettyű-jeladás, s arra jött vágtatva fel a lépcsőn a várva várt boldog férfiú. Az asszony ka minden teketóriázás nélkül eléje futott az ajtóig; ott karjai közé temette, csókjaival elborította, s midőn szabadon bocsátá, ott állt Lándory előtt - a kis jegyző.
Hát itt van odahaza a ,,szükséges semmi".
Boisgoberry úr nagyot nevetett, mikor a kis clerc-et a két vállánál megfogva, mint házigazdájukat, Lándorynak bemutatta.
A fiatal férj rendkívül örvendett, hogy szerencséje lehet ilyen kitűnőséget házánál elfogadhatni, s azzal, hogy hatalmát tüntesse, parancsoló hangon utasítá az asszonykát, hogy siessen az ebéd után látni: aminek az engedelmesen szót fogadott.
Azzal fidélis kötődéssel fordult a souspréfet-hez.
- Nos hát, keresztatyus! Volt sok dolog ma az irodában?
- Igen! Fripon! Nekem magamnak kellett helyetted az egész relatiót megírni. Most már csak siess a hivatalba, amint a kanalat letetted, és coramizáld az iratot: ne az én nevem alá, hanem a préposté alá írd a hitelesítést. Mármost aztán csak arra kérlek, hogy tintával ne öntsd le porzó helyett az írást. Aztán majd beszéljünk róla, hogy hol jártál egész délelőtt?
- Hát én kérdezem öntől, hol járt ön egész délután?
A souspréfet explodált a nevetéstől.
- Akasszanak fel! Lássa ön, Mr. Lándory, így packáznak a főnökeikkel az ilyen gaminok, akiknek hatalmas protektoruk van.
Ezenben fel lett tálalva; az ebédlő igen kényelmes kis helyiség: nem nagy társaságnak való, de négyecskén, mint most, igen jól lehet benne megférni. A menü pompás volt, a borok kiválogatottak: a pezsgő Veuve Cliquot. Már azt el kell ismerni, hogy a ,,szükséges semmi" igen jól eszik és iszik. És mindehhez kordiális jókedve van. Egyre csipkedi, szurkálja Boisgoberry urat, eszébe hoz bolondos kalandokat, amiket az nagyon restellni látszik. Egészen oly modorban henceg, mintha ő volna az, aki a souspréfet urat - felkantározza; az asszonyka nem győzi lehurrogatni, s eleget pirul helyette.
Hanem a souspréfet úr áldott jó keresztapa. Minden tréfát, minden mókázást felvesz.
Mikor azonban már a feketekávéra és a chartreuse-re kerül a sor, kénytelennek érzi magát megszomorítani a társaságot, s hivatalos komolysággal szól az ifjú házigazdának.
- És most, jegyző úr! Hirtelen öntse a gallérja közé azt a chartreuse-t, s aztán lovagoljon fel (sarkantyút hordott a clerc mindig) a hivatalába, és végezze el a tudvalevő teendőket. Lándory úr még ma meg akarja azokat kapni, hogy az esteli vonattal visszamehessen Párizsba.
Az ifjú úr felállt engedelmesen, és megtörlé a száját.
- De aztán gyorsan visszajöjj! - monda a gyöngéd asszonyka.
- Biz az pedig sem gyorsan, sem lassan nem fog mai nap visszajönni; mert annak vele kell menni Lándory úrral, hogy Párizsban is jelen legyen a coramisatiónál. Azért csak pakold neki össze az útitáskáját, s küldd utána az irodába.
- Ah - szólt az asszonyka duzzogó hangon Lándoryhoz. - Az nem szép öntől, hogy elrabolja tőlem az én kincsecskémet.
S eközben olyan csúnya szemeket vetett rá, hogy Lándorynak nagy önuralmába került visszatartani a nevetését.
- Nincs kegyelem! - hatalmaskodék a souspréfet. - Officium praecedit!
Ekkor aztán az asszonyka durcásan felállt az asztaltól, otthagyta a vendégeit, utánaszaladt a férjének; a szomszéd szobából át lehetett hallani a szapora csókokat, a búcsúzó nyafogás hangjait, amellyel az eltávozót útjára bocsáták.
Mikor ketten maradtak egyedül a souspréfet-vel, azt mondá Lándory:
- Uram! Nekem úgy tetszik, hogy ,,a szükséges semmi"-nek a hatalmas protektora, akivel önnek lehetetlen szembeszállani: senki sem más, mint ön maga.
Boisgoberry úr olyat nevetett erre, hogy a fehér mellényének a gombjai felpattogtak bele.
- Ön csakugyan zseniális ember! Hogy kitalálta egyszerre! Ezt nevezem gondolatolvasásnak! - Hanem valljuk meg az igazat, ezúttal, monsieur Houdin, kicsinyben múlt, hogy hamis zsebben nem kereste az én pisztolyból kilőtt zsebórámat!
- Vigyáztak rám a ,,Spiriti miei".
- Aha! Ezt Bosco szokta mondani, mikor valami espiègleriehez készült: ,,Spiriti miei, ubbedite!" Ugyebár, mikor meglátta ön azt az áll alatt keresztülkötött, nagy máslit?
- Hanem, monsieur, mit gondol ön: mi lesz abból, ha egyszer madame megtudja, hogy ön nem eszik halat a plébánossal meg a maire-rel pénteki napon, s bésigue-et nem azokkal játszik?
- Nem lehet, drága barátom. A plébánosnak meggyónom a bűnömet: az tehát a gyónás titkát el nem árulhatja; a maire-ról pedig én tudom, hogy hát ő hol szokott ebédelni? Egyik kéz a másikat mossa. Aztán az egyik pénteken én viszek haza húsz frankot a feleségemnek, amit a bésigue-en nyertem, a másikon a maire ugyanazt a maga életpárjának: az asszonyok már előre örülnek a pénteki halebédnek, szörnyű módon.
Az asszonyka visszajött, ki voltak sírva a szemei: még mindig szájcsücsörítve nézett vasvilla szemekkel gonosz férjrabló vendégére. Lándory aztán feltalálta magát; megköszönte a szíves vendéglátást, s azt mondta, hogy utánasiet a jegyző úrnak a prefektúrára, majd segít neki. - Ekkor aztán mosolyra vonult a kis menyecskének az ajka. - Boisgoberry úr még ott maradt.
Lándory elmentében arra gondolt, hogy szép találmány az a ,,szükséges semmi" intézménye; csakhogy nem Boisgoberry úré az első felltalálás dicsősége.









Jókai Mór: A lélekidomár


Lidy Carcasse
Amint a leány fel lett öltöztetve a grófnő szobaleányának a ruháiba, amik éppen a termetére illettek, behívatta őt magához Médea. - Sidonia grófnő mellett ott maradt Hermione kisasszony ápolónak.
A leány ügyetlenül járt a női öltözetben, minduntalan megakadt a térde a lépés közben, látszott, hogy férfiruhában járáshoz volt szokva. Egész magatartása, fejhordozása is csupa garçonos volt; s nagyon hozzáillett az arcához. Szénfekete, göndör haja oldalt volt elválasztva; mozgékony szemöldei, eleven villogó szemei, természettől piros arca, gúnnyal felhúzott szája, előrenyomuló hegyes álla, lüktető orrcimpái inkább egy nőruhába öltözött ifjoncot árultak el, mint fiatal leányt. A domború mellkas, a széles váll, a keskeny csípő még öregbíté a csalódást. - Médea az első pillanatra valóban meghátrált előle, azt hitte, fiú. Csak azután, mikor a szobaleánya biztosította felőle, hogy ez valóságos nőnemű gyermek, állt vele bátran szóba.
- Önnek a neve ,,Lidy Carcasse".
A megszólított a leggyönyörűbb két fogsort mutatta meg erre a szóra, elnevetve magát.
- Igen, madame, de csak két esztendő óta, azelőtt úgy híttak, hogy Lidy ,,Saint Jean". Én játszottam a Champs Elysées-ben Szent Jánost a bibliai tableaux vivants-ban, s hogy még azelőtt hogy híttak, azt nem tudom; mert elfelejtették a tenyerembe írni. Azután, hogy kinőttem a szerepkörömből, beálltam az auteuili dinamit gyárba tölténykészítőnek, s minthogy oda csak férfimunkásokat vesznek fel, azért fiúöltözetbe bújtam. Ügyes voltam: a munkavezető a legveszélyesebb munkáknál alkalmazott; ott alaposan kitanultam a robbanószerek gyártását, azoknak a srapnelekbe elhelyezését, a bombák tempírozását, a robbanógyutacsok titkait. Mikor aztán a commune uralomra került, annak a szolgálatába álltam, tiszti rangot kaptam: én voltam a felügyelője annak a gyárnak, mely a Rue Mouffetard-ban a dinamit granátokat készítette. Már elébb neveztek el Lidy Carcasse-nak (világító tűzgolyó).
- És most hajlandó volna ön ezt a fényes nevet valami kevésbé ragyogóval felcserélni?
- Mindennel, madame, egész le a fénymázas skatulyáig.
- Megunta ön a communard-okat?
- Tökéletesen. Nem azért, mintha a nézeteiket nem helyeselném; hanem azért, mert ők nem veszik komolyan. Tessék elhinni, madame, hogy az egész commune harcaiban egyedül az ,,internacionalisták" voltak a ,,fenegyerekek". Az elit truppot képezték a betűszedők, a gépészek, a lakatosok meg a cipészek; a szabók már nem sokat értek. Azután jöttek a lengyelek, a piktorok meg az omnibuszkocsisok. Végre a kiszabadított rabok. Ezek tudnak verekedni s sápadt arccal a szuronyoknak helytállani! Az újságírók csak vezetni szeretnek; - de hátulról. A többi aztán csak lármázni tud, vagy fedett helyről lövöldözni; de a tüzet ki nem állja. Amint egy golyót hallanak döngeni, lekapják a fejüket, mintha darázs volna. A bolondok! A darázstól van mit félni, mert az körülrepül, úgy csíp meg; de ha a golyó egyszer eldongott a fülünk mellett, az többet vissza nem jön, hogy megcsípjen. No, nem igaz, grófnő?
- Nem tudom. Én sohasem találkoztam se golyóval, se darázzsal.
- No, a grófné mama már beszélhetne egyikről. Neki három röpült el a feje fölött. - ,,Csak" golyó.
Médea elhatározta magát, hogy rátér a kényes kérdésre.
- Mondja ön meg, mi dolga volt önnek Raoul Ripaille-jal? Beszélhet előttem őszintén: én már ,,voltam" asszony.
- Az igen egyszerű: felesége voltam neki.
- Felesége? Hát nem tudja ön, hogy annak már van neje?
- Nem kérdeztem tőle.
- Megesküdött vele?
- Természetes! Aki az Internacionáléba belép, annak nehéz esküt kell letenni, hogy hű marad; - ha áruló lesz, halál a fejére! Az nem olyan könnyen vehető eskü, mint amilyent a Saint Germain l'Auxerrois-ban szoktak kicserélni.
- Tudta ön, hogy Raoul Ripaille egy főúri családnak a tagja?
- Azt mindenki tudta. Hanem arról, hogy Raoul Ripaille miket tett, miket végzett a commune dolgai alatt, több kérdést ne intézzen hozzám a grófnő; mert arra, hogy őt el nem árulom, még mindig köt az esküm.
- És mégis elárulta ön őt.
- Az nem volt árulás. Az tökéletesen félreértett dolog. Hát mikor a Montmartre-t is megostromolták a versailles-iak, Raoul Ripaille egy csoport internacionalistával lemenekült a katakombákba. Én is velük akartam menni; de engem visszautasított, ,,Asszony nem kell ide!" Elmondá, hogy védeni fogják magukat odalenn a kétségbeesésig. Raoul Ripaille megesküdött, hogy ha kényszerítve lesz rejtekéből előjönni, két Orsini-bombát hoz magával, s az egyiket le a kövezetre, másikat a boltozatra hajítja fel: úgy töri össze magát és ellenségeit.
Médea grófnő a kezeit dörzsölte fáztában.
Lidy Carcasse-nak pedig egyre mosolygott az arca.
- Hát aztán mikor a nagy plakátok megjelentek az utcaszögleteken meg az affiche-oszlopokon, amiken az volt hirdetve, hogy aki Raoul Ripaille-t felismerni tudja, jöjjön oda a Tombeau d'Isoard-hoz, jutalmat kap; mert Raoul Ripaille meg lett kegyelmezve: hát akkor én azt gondoltam, hogy sokkal jobb lesz, ha én odamegyek, s a kloákák undokságaiból előmászó piszkos alakban felismerem Raoul Ripaille-t, amilyennek én máskor is láttam már, s azáltal megmentem az életét, mint ha ő rettenetes ígéretét beváltva, ellenségeivel együtt magát a levegőbe röpíti. No, hát nem volt igazam, grófnő?
- Igaza volt.
- Én előre közöltem a nézetemet a communard-ok elfogatására kiküldött őrnaggyal: az én tanácsomra töltötték meg a terem padlását csertörmelékkel, s a magasba hálót húztak. Hát ezt is azért tettem, hogy a fenyegetését be ne válthassa, s amikor kilépett az odúból, s dacosan odahajítá a két Orsini-bombát: bizony nagyon sietnem kellett vele, hogy a nevét elkiáltsam; mert már akkor minden tüzérnek a kardja ki volt rántva a hüvelyéből, s a feje fölött villogott. - Hát árulás volt ez tőlem, madame?
- Nem volt az.
- És ő mégis árulással fizetett érte nekem. Odakiáltott a katonáknak: ,,Ez nem tiszt, hanem némber! Tépjétek le róla az egyenruhát!" És mikor leszaggattak rólam mindent, csúfságra, nevetségre oda voltam dobva; amikor nem tudtam, hogy a két kezemmel a szégyenemet takargassam-e, vagy a rám hulló ütéseket hárítsam el? Akkor odarohant hozzám, s a csizmája sarkával megrúgott. Hét hegyes szeg van a csizmasarkában, mind a hétnek a sebhelye itt van a csípőmön. Akarja látni, madame?
- Nem! Nem! Ne mutassa! - kiálta Médea, kezével eltakarva az arcát, mely egyszerre lángra gyulladt.
Lidy Carcasse pajkos mosollyal csúsztatá vissza a félig felkapott öltönyét, s bizalmaskodva suttogá:
- Bizony nem asszony ön; hanem csak leány.
- Elhiszem, hogy ott van.
- Ott is fog maradni, amíg csak élek, s emlékeztetni fog valamire! - (A leány arca e percben indulatos fenyegetésre torzult.) - És ekkor, madame, egy egészen idegen férfi, aki addig hidegvérrel, közönyösen állt ott Lis Blanc grófnő mellett, midőn én szégyenemben, fájdalmamban nem tudtam hová menekülni, hirtelen leveté a köpenyét, s rádobta a mezítelen testemre! Az önök családjához tartozik ez a férfi?
- Nem tartozik hozzánk.
- Nem is fog ide tartozni valaha?
- Ne adj' Isten!
- Hát azt én nagyon sajnálom. Mert én ennek az embernek tudnék olyan hűséges kutyája lenni, aki éjjel-nappal vigyáznék az ajtaja előtt, s a tolvajt, aki az ágyához közelít, bizony megharapnám.
- Menjen ön most aludni, Lidy Carcasse! Ön nálunk marad, s jó dolga lesz.
*
Médea utánagondolt a hallottaknak.
Ennek a rejtélyes embernek az alakja megint egy pár új ecsetvonással lett kiegészítve: ,,irgalmasság, szemérmesség". - Erények. De gyönge szív. - Az a rúgás a csizmasarkkal: - az csúf dolog; - de erő!









Jókai Mór: A lélekidomár


De L'Aisne Alfréd
Végre minden rendbe jött.
A törvényszék megállapítá Lis Blanc Sidonia grófnő gondnokságát mostohafia, Lis Blanc Lyonel fölött, annak nagykorúvá lételéig.
Még csak egy kis formaság volt betöltendő. Törvényes szokás szerint a gondnoki hatalom kezelése akkor lép érvénybe, amikor a törvényszék határozata a gondnokság alá vetettnek kézbesíttetik, vagy abban az esetben, ha ennek holtartózkodása nem volna kitudható, e határozat a Montieurben háromszor kihirdettetik.
Ezúttal az elsőbb eset volt. Lis Blanc Lyonel gróf biztos fedezet alatt tartózkodik a Messageries Maritimes ,,Copernique" nevű hajóján - mely útban van Alexandria felé. Eszerint tehát csak azt a kis időhaladékot kell bevárni Lándory úrnak, amíg a Messageries Maritimes másik hajója, a ,,La Fayette" utánamegy az elsőnek szintén Egyiptomba; s ott a követség útján felszólított kedive felkeresteti a kavaszai által valahol a Nílus kataraktáinál vízilovakat vadászó Lyonel grófot, aláíratja vele a kézbesítési térítvényt, s az ismét a tengeri úton visszakerül. Akkor azután rögtön aláírhatja Sidonia grófnő a Traumhold-per megszüntetésére szolgáló okiratot.
Addig bizony kitavaszodik.
Hát hiszen az nem tartozik a nagy szerencsétlenségek közé, ha az ember kényszerítve van Párizsban tölteni egy egész telet. Lándoryra nézve pedig különösen nem volt az. Ez esztendőnek a téli évadja ugyan nem kínálkozott a szokásos mulatságokkal, amik Párizst ,,a gyönyörök paradicsomává s az erszények purgatóriumává" teszik, hanem annál több alkalom kínálkozott a komoly tanulmányozásra. Hogyan emelkedik fel önerejéből egy földig gázolt óriás. A francia nemzet a bukása után mutatta meg, hogy milyen nagy: ötmilliárdot fizetett azért, hogy a hódító lába ne tapossa tovább hazája földét. Maga fizette ki, nem könyörgött senkinek. Nem kellett rá kényszeríteni senkit; nem kellett nagy szavakat kiabálni: adta mindenki önként. Aztán hozzálátott a munkához.
Legelőször a saját fiainak őrjöngő keze által ütött sebeket gyógyítani. Elkezdték a leégett paloták romjait lehordani: a szükségeseket újraépíteni. A parlament átköltözött Párizsba. Komoly, méltóságos nyugalom vette át az uralmat. Törvényszékek, hivatalszobák, börze folytatták a félbeszakadt munkát; a hadsereget újrateremtették, a hivatalokat epurálták. Az ipar, a kereskedés rendes kerékvágásba tért, a művészet minden ága új virágzásnak indult. Sohasem volt Párizs nagyobb, soha szebb, mint ebben az esztendőben. Ekkor volt a francia nemzetnek az igazi ,,gloire"j-a; csakhogy ez a ,,dics" nem császároké és hadvezetőké volt; hanem polgároké és parasztoké.
Lándory, látva azt, hogy hosszabb időt lesz kénytelen itt tölteni, garzonszállást fogadott a Boulevard des Capucines-on, s ott élt, minden társaságtól visszavonulva; nappal az üléseket, a törvényszékeket, múzeumokat, képtárakat, könyvtárakat, ipartelepeket látogatta, estéit színházban tölté; ha szép idő volt, a ,,Bois"-ba tett kirándulást vagy Párizs környékébe.
Egy délután, hírlapolvasás közben De L'Aisne Alfréd lepte meg a szállásán.
Lándory nem titkolhatta el az arcán bámulatát a nem várt látogatás fölött.
- Hát ha a hegy nem jön Mahomedhez, akkor Mahomed megy a hegyhez. Te nem is mutatod már magadat ,,minálunk". Lándory nem tudta, hogy a tegezésen csodálkozzék-e, vagy a ,,minálunk"-on?
- Talán bizony el is felejtetted, hogy mi Seigniers-ben, az emlékezetes lakomán pajtásságot ittunk egymással?
- De igen. Hanem azt gondolom, hogy az ilyen borozás közben fogadott testvéresülést másnap el szokta minden ember felejteni.
- Már erre mifelénk pedig az a szokás, hogy pajtásságot borral köszöntenek fel. Én sohasem láttam, hogy mandulatejjel lettek volna per te s tu valahol.
- Köszönöm. No, hát ülj le, és gyújts rá.
- Ebéd előtt nem. Jössz velem a ,,Frères-Provenceaux"-hoz?
- Nem bánom. Hanem hát előbb essünk keresztül valamin.
- Ugyan min?
- A kölcsönös bemutatáson.
- Hát még nem volnánk egymásnak bemutatva?
- Azazhogy, látásból ismerjük egymást; hanem én valami mást értek ez alatt. Én tudom azt jól, hogy teneked senki a kerek földön olyan rossz szolgálatokat nem tett, mint én.
- Az már bizonyos. Ezt nem is szükség détailoznod. Van szerencsém! S ha éppen nem születtél volna ezen a planétán, vagy elhalaszthattad volna azt egy rövidke századdal, hát fölöttébb leköteleztél volna vele. Minthogy azonban már csakugyan itt vagy, hát nem bántam volna, hogyha olyan rendes észjárású embernek születtél volna, amilyen ezer közül kilencszázkilencvenkilenc. - Hát akkor azt tetted volna, hogy amint azt a régi divatú vasszekrényt megtaláltad a ,,wünschelrute" segélyével...
- Mondtam már, hogy az inasom vezetett rá; az meg a tolvajtól kapta örökségbe.
- No, hát akárhogy volt: egy rendes eszű ember, mikor ilyen kincset megtalál (becsületes embert értek, aki nem szökik el vele), hát akkor azt tette volna, hogy elhozza Seigniers-be. Ott lakik a természetes tulajdonos: De L'Aisne Alfréd. Annak azt mondja: ,,Nézze, uram, itt van a Lis Blanc szekrény; ebben van nem tudom mennyi értékű gyémánt, aztán meg egy végrendelet. Ennek már tudom az értékét. Én találtam rá, annak adom, akinek akarom. Lis Blanc grófnő elég fösvény volt (az angolok >>lencseszámlálónak<< mondják) húszezer franknyi koldusfillért ígérni a megtalálónak. Önt okosabb embernek nézem. Ön megád ezért a szekrénykéért egymillió frankot." - Én szó nélkül megírtam volna az utalványt a bankáromhoz egymillió frankra, s aztán - nem ismertünk volna egymásra többet, ha az utcán találkozunk.
- Kivéve, hogyha én lettem volna az a ,,becsületes" Monterosso, akinek csakugyan ,,ez" a nemes szándéka volt az ellopott végrendelettel, s akivel az ellopás előtt elégszer váltottatok a betting houseban egy szívélyes ,,csau"-t - s a visszalopás után talán még szívélyesebben.
- Ebben megint igazad van. Te tudsz riposztozni. No, hát jól van. Ezer ember közül mégis azt mondom, hogy kilencszázkilencvenkilenc Mont-Rouge lett volna. Nekem jutott az átkozott szerencse, hogy a főnyerőt kihúzzam. Egy ilyen paradoxon, mint te vagy, aki a szerencsét kopasztatlanul ereszti ki a kezéből. Ez a természet játéka!
Lándory kénytelen volt ezen az ötleten nevetni.
- Hát ezáltal természetesen kivívtad azt, hogy én, valahányszor valaki a nevedet előhozza előttem, azt felelem rá: ,,Ez egy igen derék, jellemes, korrekt gentleman; akit nem bánnám, ha az ördögök elvittek volna, mielőtt föltétlen tiszteletemet kivívta!"
- Nagyon hízelgő rám nézve.
- Még azután is lett volna alkalmad engemet végtelenül lekötelezni, nem anyagi érdekből, de barátságból; - ha engedted volna, hogy azt a haszontalan fickót, a Lyonelt, hadd érje el a maga fátuma az ő Raoul Ripaille álarca alatt. Már erre csakugyan nem kötelezett semmiféle hétköznapi becsületérzés; erre egy valóságos hamvazószerdai áhítatosság kellett, hogy ezt a kétségbeesett alakot megmenteni segíts. Hát azt is megtetted. Én bizony nem tudom, hogy minek avattad bele magadat. De hát már megvan. S nekünk van egy példabeszédünk: ,,de faire bonne mine au mauvais jeu". Hát annak a ,,rossz játékhoz csinált jó pofának" vagyok én a megtestesült képviselője. - Eleitől fogva ilyen voltam mindig, úgy hívtak, hogy ,,un bon enfant".
Lándory pedig semmit a világon úgy nem gyűlölt, s talán semmitől úgy nem félt, mint akit úgy hívnak, hogy ,,,jó fiú"!
- Én soha semmiért meg nem haragszom. Ez a makrobiotikának a legfőbb titka. Aki megtréfált, azt visszatréfálom, de meg nem verekszem vele. Nekem soha párbajom nem volt.
Lándory azt gondolá magában, hogy ez a legveszedelmesebb fajtája a jellemeknek: a ,,meg nem haragítható", aki elteszi a jégre a kapott bántalmat, együtt nevet azokkal, akik az ő rovására nevetnek, tovább is jó cimbora marad; csak az alkalomra vár, vagy nem is vár, de előidézi azt, hogy a kölcsön kapottat visszafizethesse: a sértést nagylelkűen eltűri, maga meg nem verekszik érte, továbbra is jó cimbora marad, hanem azután igyekszik a jó pajtást egy harmadikkal összeveszíteni, s azzal szurkáltatja meg.
- De párbajsegéd voltál? - szólt közbe Alfrédhoz.
Alfréd nagyot nézett a szeme közé. Beh hülye kérdés! Vagy talán eléje került az ő eszejárásának ez az ember?
- No, csak azt mondom, hogy mi igen jó pajtások leszünk ezentúl. Te elvégezted a dolgodat, az én nagy káromra; de egészen korrekt, gavallér módra. A társaságban jó híred van. És én büszke leszek rá, ha karöltve vezethetlek be mindenüvé. A klubjainkba és az estélyeinkre. Azért nem szükség kártyáznod. Tudom, hogy semmi játékhoz sem értesz.
- Minden játékhoz értek. Éppen azért nem játszom, mert az első osztás után minden kártyát megismerek a hátáról.
- Ah! Ismét egy míveletlenül hagyott aranybánya! Ha én ezt kölcsönkérhetném! De te úgy élsz itt Párizsban, mint egy remete. Nem látunk sem a Ranelagh-ban, sem a Mabille-ben. Szólj csak, voltál-e már egy operabálban? Láttál-e már egy galop infernalt?
- Voltam én mindenütt, és láttam minden láthatót. Én is voltam diák, mégpedig itt, Párizsban, mikor a Sorbonne-ba jártam. Nincs előttem új dolog a világon.
- No, hát akkor annyival inkább eljárhatsz most is. Az ember a mások bolondságain jól mulat.
- A saját magáén még jobban.
- Vettem észre az arcodon, hogy meghőköltél, mikor azt a szót ejtettem ki: ,,minálunk". Én és Lis Blanc-ék! Furcsa hybridum lehet ez a viszony! - Hát látod - én most a legjobb barátságban állok velük, amióta Seigniers-t vissza kellett nekik adnom. Hahaha! Nemcsak Seigniers-t, hanem a szép asszonyt is. Amióta elvált férj és feleség vagyunk, mindennap meglátogatom Médeát. Férjnek nem váltam be, házibarátnak igen. Hordom neki a pletykákat, s ő igen jól mulat rajtuk. A ,,mámi" is elsóhajtotta már az eladott lovakat s a kicserélt Rembrandtokat. S nem nélkülözhet a jour fixeein. Én még többet megbocsátottam neki. Az a sajátságos természetem van, hogy azokhoz ragaszkodom legjobban, akik leginkább megbántottak.
- Akkor tökéletes antitézise vagy Sidonia grófnőnek.
- Gondolod? Kitalálom a szavaid értelmét. Ha én azokhoz ragaszkodom legjobban, akik leginkább megbántottak, úgy Sidonia grófnőnek meg az a balvégzete, hogy azokat üldözze legjobban akik vele jót tettek. - No, látod, ebben az egyben csalatkozol. Ezek az asszonyok beléd vannak bolondulva egészen. Ahogy a jó német mondja: ,,Sie haben einen Affen an dir gegessen". Csak rajtad áll, hogy beleházasodj a családba.
- Van ám nekem egy olyan könyvem, amely erről határozottan lebeszél.
- Hogy hívják a könyvedet?
- Az iskolában ,,Tabula Cebetis"-nek hívják, parasztnyelven ,,kétszerkettő".
- Ah! Te számítasz? Hisz ők nagyon gazdagok.
- Hisz éppen ez az ok. Nekem van akkora jövedelmem, hogy abból legény módon, úrilag megélhetek (természetesen ,,noble passiók" űzdei mívelése nélkül), sőt egy olyan asszonyt is el tudok tartani, aki szereti az otthont, aki gyönvörűségét találja a falusi életben, beéri a saját nevelésű lovaimmal, a pesti szalonokon túl nem vágyakodik; a színházi premierekkel és a filharmoniai koncertekkel ki van elégítve; négyszernél többször egy évben nem változtatja a divatot, s ,,Mezei és Árvai" firmáját meg tudja becsülni, amellett örülni tud neki, ha nyárára Balatonfüredre vagy Tátrafüredre elviszem; egy kis olaszországi kirándulásért pedig éppen háladatos; ha nevenapjára egy kis szerény kétezer forintos karperecet veszek neki ajándékul, azt teljes életében dicsekedve viseli, a rendes időben pedig a havi pénzéből kijön, s amit megtakarít belőle, azzal jótékonysági ösztönének tesz eleget. - De hova legyek én egy olyan asszonnyal, aki Párizsban hotelt tart, a bútorzatát minden évben változtatja, aki a divatot nem követi, hanem vezeti; aki a lóversenyeken saját paripáit futtatja; akinek a szalonjaiban művészfejedelmek hangversenyeznek; akinek ambíciója túlragyogni a kortársait; - ezt az én kétszerkettőm ki nem adja. Azt pedig, hogy egy gazdag nőnek szegődjem hitves rabszolgájául, tiltja az ízlésem.
- Hahaha! Hahaha! Hahaha! - kacagott az egész diatriba alatt Alfréd, hanyatt dobálva magát a kereveten. - Ah, be derék! Nagyon derék! Elvégezted már? Te itt most Sidonia grófnőről beszélsz! Hahaha!
- Természetesen. Vele csaknem egykorú vagyok. Ő is özvegy, én is.
- De az ördögnek volt eszébe a mámi! Hisz azt inkább elvenném magam; ha pénzért akarnék házasodni. Én a leányát értettem.
Bertalan nagyon jól adta az elcsodálkozót; pedig tudta ő azt jól; csakhogy éppen jónak találta a félreértőt játszani.
- Micsoda? Te Médea grófnőre gondolsz? Csak nem talán?
- Na de igen. Ő éppen az a nő, akit te az első fejezetben leírtál; aki nem szereti a pompát, rajong a falusi gyönyörökért; s aki nem gazdagabb, mint te vagy.
- De ez eredeti egy ötlet. Te ajánlod nekem azt a nőt, akitől elváltál, mikor a feleséged volt?
- Különös, nemde? Magam is azt hiszem. Akarod, hogy elmondjam neked az egész történetet; a mi nevezetes menyegzői éjszakánknak tündéri titkait? Nono, bátran meghallgathatod, nem fogsz elpirulni rajta. Semmi csintalan fordulatok nem fogják morális és esztétikai érzékedet megbotránykoztatni.
- Éppen nem vagyok prűd.
- No, hát ülj le ide mellém, s kínálj meg egy pohár konyakkal, hogy az emlékezetemet felfrissítsem. Így ni! Koccintsunk az ,,ő" egészségére. - Hát kezdjük az elején. - Az öreg Lis Blanc meghalt; a végrendeletében engem tett örökösévé. Hanem az özvegy meg a kitagadott fiú protestációt emeltek azon az alapon, hogy volt egy utóbbi végrendelet, amit ellopott valaki. A törvényszék arra zárt rendelt el az egész birtok ellen. A dolog nemcsak Lis Blanc-ékra, de rám nézve is kellemetlenné lett; mert én voltam az a Tantalus, akinek nem szabad a szája előtt úszkáló almába beleharapni; egy árticsókát nem lehetett levágatnom a kertben, a massae curator engedelme nélkül. Hát akkor azt gondoltuk ki, hogy amicára lépünk; kiegyezünk, olyanformán, hogy én nőül veszem Médeát, s vele együtt a seigniers-i domíniumot, a Lis Blanc-oknak pedig átengedem a La Grenouille-i uradalmat meg a párizsi palotát. Minden kettőnk között lett elvégezve: Sidonia és énközöttem. Csak a kész szerződéssel léptünk Médea elé. Természetesen, neki is meg kellett tudni a dolgot. Az anyja felszólítá, hogy nyilvánítsa beleegyezését. Médea vállvonva mondá:
,,Mikor keresztnevet kerestetek ki a számomra, akkor sem kérdeztétek meg, hogy fog-e az nekem tetszeni? Minek kérdeztek most, mikor vezetéknevet választottatok!"
(Én nem voltam rá nézve más, csak vezetéknév!)
,,Tehát elfogadod De L'Aisne Alfrédet férjedül?"
,,Én nem bánom, csak ő meg ne bánja."
Ez volt Médea grófnő szerelmi vallomása. - A regény többi része az ékszerészeknél és csipkeárusoknál folyt le.
Egyébiránt egészen összeillő pár voltunk, Médea tizennyolc éves, én meg negyvennyolc. A legszebb életkor. Negyvenöt esztendős koráig az ember csak suhanc; azontúl kezd el valóságos férfi lenni. Ötven esztendőn túl pedig egyenesen visszafelé fiatalodik; minden évfordulón egy évvel ifjabb lesz.
Lándory nagyot nevetett:
- Még utoljára majd fogzásban hal meg!
- A fiatalabb barátaim (a veled egykorú tacskók) éppen úgy évelődtek velem. Hanem hát én csak nevettem őket. Régi praktikus vagyok én az ártatlanságok elleni harcban. Londonban éltem nyolc esztendeig. Az az igazi világ! Párizs csak gimnázium ebben a tekintetben; London a kollégium. Tagja voltam a ,,minotaurus" társaságnak. Tudod, mi az a minotaurus?
- Tudom.
- Mindent tudsz. Tehát nem kívánod, hogy beszéljünk a részleteiről? Az athéni ,,szűzek adójáról".
- Hát bizonyos korig ,,telles choses se font, mais ne se disent pas", bizonyos koron túl pedig ,,elles se disent, mais ne se font pas". Rajtad áll, hogy beszélj-e?
- Ez megint ,,touche" volt! Tudod: a csábítás nem mesterségem, az katonatiszteknek való. Hízelkedni, turbékolni, ,,Lied"-eket danolni zongora mellett! Én a realizmus embere vagyok. Az ilyen processzust legjobb az executión kezdeni. Itt legjobb törvény a statárium. Az áldozat könnyei engem meg nem lágyítanak. - Hanem azt az egy genre-t, a szent házasság útján kivívott diadalt, megvallom, hogy még nem próbáltam. - Annál kíváncsibb voltam rá.
A házasságunk a szokott szertartásokkal ment végbe. Elébb a közjegyző előtt írtuk alá a szerződést, amiben minden benne van, csak a fő dolog hiányzik belőle, amiért az ember megházasodik. No, de ezt helyrepótolja azután az egyházi esketés; amit rangbeli jegyesek nem szoktak egymásnak elengedni. Médea mindent megtett, amit diktáltak neki. Kesztyűs kézzel olyan szépen odaírta a nevét, ahogy én kesztyű nélkül sem tudom. Az oltár előtt aztán, mikor az esküvésre került a sor, lehúzta a kesztyűjét, úgy tette az én kezembe.
Aztán mit gondolt ki? Azalatt, amíg én az esketési formulát az érsek után elmondtam, az ujjai hegyével folyvást csiklandozta a tenyeremet, úgyhogy én majd a bőrömből ugrottam ki. A hátam mögött álló násznagyom, De Saltis herceg odadörmögött a fülembe: ,,Az ördögök vannak veled, hogy úgy vigyorogsz?" Mikor meg őrá került a sor, olyan lassan suttogott, hogy az eskető pap nem hallotta, hogy az esküformát mondja-e utána? Én hallottam. A miatyánkot mondta el. S mikor azt kellett volna hangoztatnia, hogy ,,Isten engem úgy segéljen!" - azt susogta, hogy ,,de szabadíts meg a gonosztól!" - Hanem azért meg volt adva a módja, s mi úgy tértünk vissza a templomból, mint férj és feleség. Következett egy pompás déjeuner a Lis Blanc palotában, melyen maga Persigny is jelen volt feleségestől. Az én menyasszonyom se nem evett, se nem ivott. Nekem bizalmasan bevallotta, hogy olyan borzasztóan be van fűzve! ,,No, de majd ha otthon leszünk a seigniers-i paradicsomunkban: annál jobban fog esni az ebéd, biztatám én gyöngéden. A fesztelen déshabillé!" - ,,Csitt!" - mondá ő, az ujja hegyét a szájamra téve. S én elfelejtettem azt az ujjacskáját megcsókolni. Ekkor az egyszer lett volna rá alkalmam.
Az elválás a mamától minden könnyhullatás nélkül ment végbe. Tulajdonképpen énrajtam lett volna a sírás rendje; mert én hoztam az áldozatot. Médea nem szeretett senkit. Az a Lyonel iránti érzelme nem több ábrándos testvéri szeretetnél, neki nem kellett a szívébőll senkit kitépni. De énnekem fel kellett mondanom a viszonyt Scillával: az isteni bajadérral, akiért valaha Brahma megbocsátott az egész osztálynak. - Tudod, ez az a ,,díva", aki miatt Lyonel futóbolonddá lett, s elhagyta a feleségét. - Nekem sikerült őt állandó lakhelyhez kötnöm, egy hotelnek az árán a Citében. - S ezt lachíroznom kellett, hotelt és istennőt, midőn megházasodtam. Hélas! Micsoda búcsúlakoma volt az a rue Lepelletier-i házban az esküvő előtti napon!
- Te az esküvőd előtti éjt a kedvesednél töltötted?
- Dehogy az éjt! Csak a napot. Éjfél után két órakor már otthon voltam, s odáig nappal van. Aztán hát mit akarsz? Búcsút venni csak kell az embernek, s mikor tegye, ha nem az utolsó nap? Hát mondom, hogy az áldozathozó fél én voltam. Mert Médea is szép: az igaz, szobrász-szemmel nézve tökéletesebb szépség, mint Scilla. De már egy festő Scillának adná az elsőbbséget. Micsoda kolorit! Kaméleoni színváltozás! Mennyi báj! Minő mozdulatok! Micsoda aranyzuhataga a hajfürtöknek! Ha egyszer az arcképét megmutatom neked! Azt, amelyiket nem tesznek a kirakatokba. Egy költőnek pedig éppen meg kellene miatta bolondulni. Az a temperamentum! Az a szenvedély! A szikrázó elmésség. Sohase ugyanaz. Az ember tizenkétféle asszonyt vél benne feltalálni. Majd egyszer elviszlek hozzá. Szeretném, ha belebolondulnál. Ez lenne az én legédesebb bosszúm!
Lándory nevetett:
- Soha nagyobb szerencsétlenség ne fenyegessen.
- No, hát mondom, aki tulajdonképpen áldozatot hozott, az én voltam. Megérdemlettem volna, hogy azt méltányolják. - A búcsúvétel után rögtön a vasúthoz hajtattunk; egy bőrönd Médea legszükségesebb öltönyeivel meg egy szobaleány volt az egész úti cókmók. Seigniers-ben diadalkapuval és transzparentekkel vártak; az egész tűzoltóság kivonult.
- Indokolt megjelenés.
- Ugyan, ne élcelj közbe! - A kastély minden terme ki volt világítva; valamennyi cseléd gála-livrée-ben. Még a ketrecben tartott medvére is két font melanogént felkenettem, hogy fekete legyen, mert nagyon fakó volt már a bundája. En úgy vezettem fel kézen fogva bájos úrnőmet a márványlépcsőkön, gyönyörködve szilfidszerűen libegő léptei ruganyosságán. Egy tekintet a plafon freskóinak mitológiai alakjaira, felébreszté fantáziámat: ő még ezeknél is szebb ,,lesz". Azután átvezettem őt saját lakosztályába, s ott elmondva előtte, hogy e perctől fogva ő a háznak korlátlan uralkodó királynéja, magára hagytam őt, hogy átöltözhessék. Ebédnél majd találkozunk. - Frascatitól hozattam el ez alkalomra a legjobb szakácsát, s magam készítettem el a menüt. - Barátom, a menü az ilyen alkalommal a fő dolog. A gyomor készíti elő a szívet, ,,sine Cerere et Baccho friget Venus" - régi közmondás. Először is tekenősbékaleves szerecsendió-virággal: arra egy pohárka old sherry. Azután whitstable osztrigák: egy pohár johannisberger; azután tengeri rák és bíbictojás - sauce mirobolante-tal: egy pohár Château-Laffitte; majd zéphire de chevreuil szarvasgombával és tengeripók puffancskákkal: utána madeira, közbe sorbet ananászból; azután szalonkák célerivel, gyömbérkompót: kezdődik a grand vin Mumms; végül fonds d'artichauts: ismét pezsgő. Berekesztésül vanília- és maraschino-fagylalt; záradékul római csokoládébonbon, giardinetto és egy pohárka vin sec de Tokaj; s pour la bonne bouche dupla mokka és egy kupica curaçao. Barátom! Ide hallgass, mert ez a lényeges dolog. Ez a tudományok tudománya. Ezeknek a csodaszereknek az atomjaiból támad a szerelem, ami, mint minden a világon, nem más, mint anyagcsere.
- No, hát kedves egészségetekre kívánom. Remélem, hogy jóllaktatok.
- Csak lassan! Én gyöngéd figyelemből magában az úrnő budoárjában teríttettem fel az étkezőasztalt. Háttérben a lefüggönyözött alkoven, melynek szétnyílt szőnyegén át egy rózsaszín üveggel borított éji mécs kacérkodik. A budoárt egy diszkrét lámpa világítja meg: osztozva a félhomály csinálásban a kandalló tüzével. A falon sötét rámában Correggio Lédája, a szögletben Pradier fürdő Aphroditéje. A Nílus-kék, gyöngéd virágos atlaszbútorok között egy alacsony kerevet, óriási jegesmedvebőrrel letakarva. Finom heliotrópillat az egész szobában. Nagyszerű volt.
- Valami mégis kimaradt.
- Ugyan mi?
- Egy kéve zsupp.
- Ejnye, de bizarr ötleteid vannak! Amint Médea készen volt a toalettjével, siettem át hozzá. Kopogtam. ,,Szabad!" Belépek. Egészen meg vagyok lepetve. Nőm házipongyolája igéző. A la Lamballe. Emlékezni fogsz e divatra. Az utcán nem hordják, csak otthon, a hálószobában. Nagy, fodros főkötő, mely egészen körülfogja az arcot, a keblen keresztül kötött fehér kendő, mely hátul a derékon van összebogozva, gazdag kézihímzéssel; kiegészíti egy fodros kötényke. Elragadó szép volt benne. Nem állhattam meg, hogy magasztalásomat ki ne fejezzem előtte, amit ő királynői fejbólintással fogadott. Kezet is akartam neki csókolni, de akkor láttam, hogy szarvasbőr kesztyű van rajta, amitől én iszonyodom. Gondoltam, hogy evésnél majd lehúzza.
Hát hiszen le is húzta, s engedte a leggyönyörűbb kezeket és karokat bámulnom. Kitűnő étvágya volt. Étsoromnak semmi része nem vallott nála szégyent. Szépen tudott enni, gráciával, ami nagy előny. És ivott is. Minden pohárból ivott. - Barátom, ez is az élvezetek tanulmánya, megfigyelni egy ártatlan nőarcon a bor hatását, akinél az még szokatlan újság: - elkezdve az első hajnalpiruláson, egész az alkonyati bíborlángolásig. Az első pohárnál a szemekben új sugár jelen meg, a másodiknál majd szikrázó tűzzé válik, míg végre megjelenik a szivárványos könny eloltani a tüzet, s végre az utolsó pohárnál a lecsukódó szempilla rátakarja az éjszakát. Hejh! De sokszor elmerültem én ezen meteorológiai észleletben! - Aztán következik a csillaghullás! - A villámlások!
- Pohártörés mennydörgésével.
- No, hát mindebből Médeánál nem volt semmi. - Barátom! Úgy ivott az, mint három ,,rat"![1] Meg sem látszott az arcán a bor hatása. Egy cseppet sem lett tőle pirosabb, mint azelőtt volt. Úgy ivott, mint egy ,,diákné", egész flegmával. Felvette a tele poharat, s letette üresen. Ez talentum! Ennek különös adománya van. Még csak beszédessé sem lett tőle. Más asszony a fél ebédjét elfecsegi: ez nem ismert egyéb feladatot, mint a tányérján ,,tabula rasát" csinálni. Engem ingerelt ez az ő változatlan arca, elkezdtem neki pikáns adomákat mesélgetni, az Oeil de Bouefből, Boccaccióból meg a saját élményeimből.
- Fi donc!
- Kérlek! Sírva ne fakadj! Nem tett az arra semmi hatást. A legsikamlósabb adatai után is a chronique scandaleuse-nek csak oly hidegen, elpirulatlanul nézett le rám azokkal a gazellaszemeivel; mintha nem is hallotta volna, amit beszélek. Fogadni mernék, hogy azalatt a ,,hiszekegyet" mondta el magában, s nem hallgatott rám.
Én utoljára is hozzányúltam az ismert gyógykezeléshez, amit az ilyen márványszépségnél mindig sikeresen szoktam alkalmazni. Leitatom.
- A menyasszonyodat! - kiálta fel Bertalan felindulva.
- Azt hát! Ha úgy viseli magát. Mért nem pirul el, mikor én neki szemtelenségeket mondok? Azt gondolod, hogy volt valami sikere? Valami volt. - Az, hogy én magam lettem makutyivá. Kezdtem észlelni, hogy a székem emelkedik velem. - Éreztem, hogy a bor a fejembe megy, melegem van. Le kellett vetnem a kabátomat. - Hát azt csak teheti az ember a felesége előtt: a menyegző estéjén? A homlokom izzadt, s én azt a szalvétával törülgettem. Kezdtem éhes lenni, már tudniillik a nőm bájaira. Kértem, hogy vesse le ő is azt a fránya nagy hímzett kendőt, ami a vállán, keblén keresztül van kötve. Ő erre azt felelte, hogy neki nincs melege. Annál nagyobb volt nekem, s amint a szalvétával az izzadó fejemet törülgettem, persze öntudatlanul, egyszer csak le találtam rántani azt a kis hajpótlékot, ami viaszkkal van odaragasztva a ,,félholdamhoz". Erre az ő eddig mozdulatlan arca egyszerre megváltozott. Elkezdett kacagni. Utálatos egy karikatúra! Egy nő, aki nevet. Nem ,,nevet", hanem ,,kinevet". Medúza-fő! Énrám petrifikáló hatása volt. Milyen vérlázító tekintet! Mikor egy szép nőnek széthúzódik a szája, s a két fogsora közbevillog; az orrcimpái felhúzódnak, s a két szeme elbújik a szemhéjak közé. Démoni figura! - Ez engem egészen dühbe hozott. Felugrottam az asztal mellől, s odarohantam, hogy a Lamballe-kendőt erővel letépjem a kebléről. Meg akartam őt csókolni. Nem is azt; meg akartam harapni!
Bertalannak mind a két keze ökölbe szorult.
Alfréd észrevette a hatást.
- Nem szükség segítségére rohannod, drága barátom! Meg tud az felelni magáért. Hiszen máskor is voltam én már ,,női harc"-ban ellenséges fél, s arcom nemegyszer dicsekedett szeretetreméltó körmök által feljegyzett hieroglifokkal; de még ilyen ellenfélre nem akadtam. Micsoda musculatura! Kemény, mint a márvány! S a kezében acélidegzet! A tusakodásban asztalt, széket feldöntöttünk; pohár, tányér szertegurult; utoljára a haragos istennő (valóságos Diana!) olyat taszított rajtam, hogy én hanyatt estem a medvebőrös kerevetre; s attól az eséstől utolért a katasztrófa; Bacchus megbolondult: átvette Neptun szerepét. Cudar állapotba jutottam! Elképzelheted! Szegény Nílus-kék atlaszbútorok! - Azt hittem, hogy mindjárt el fogom temetni Herculanumot és Pompejit. A föld ingott alattam, s a világ forgott körülem. - És ő, az eumenidák koncentrált személyesítője, azalatt, amíg én nem bírtam elhatározni, hogy a négy lábon járók vagy a plantigradák osztályához tartozom-e, félrehúzta az alkoven függönyeit; s leülve a tabouret-re, az egyik lábát feltette a térdére, s elkezdte a cipője szalagjait kibontani; folyvást azzal az átkozott, nevető ábrázattal. Készült lefeküdni. Ha erőm lett volna hozzá, agyonszúrtam volna! - Ilyen tortúrát Dante nem talált ki a pokolra kárhozottak számára. - Felszedtem magamat, s kitántorogtam a szobából. - Rögtön befogattam, s kihajtattam a vasúthoz. Különvonatot rendeltem: s még azon éjjel visszatértem Párizsba. Egyenesen a rue Lepelletier-be.
- Scilla kisasszonyhoz?
- Természetesen. Másnap megindítottuk egymás ellen a válópert. Könnyen ment. Médea visszaküldte nekem a kelengyébe kapott ékszereket, én pedig őneki a mirtuszkoszorúját. Egy virág sem hervadt el rajta. Így buktam én meg éppen az én kedvenc eszmémmel, a realizmussal. Azóta kezdek a materializmustól elpártolni, s kacérkodom az idealizmussal.
Bertalan mosolyogva pödörgeté a bajuszát.
- És te nekem most ezt a történetkét azzal a szándékkal beszélted el, hogy engemet abba a nőbe szerelmessé tégy, aki téged így elriasztott?
- Igenis. Azért. Mert ismerem az emberemet. Ha én teneked Ovidius költői képzelmével írtam volna le egy Poppaea nászéjét, vagy a babiloni Mylitta-templom tündérinek szerelmi játékát, hát ennek a nyila terólad mind lepattogott volna - de mikor elmondtam neked, hogy nézd, itt van egy tündérnő, akinek a képe Medúza-arccá változik, mikor szerelmet kérnek tőle: ez a nyíl behatolt! Az a démoni gúnynevetés, az a dermesztő csúfolódás, az ejt hálójába téged! És te el fogod venni Médeát. - Éppen azért. - És én akkor meg leszek bosszulva terajtad is, meg őrajta is. - Ő fél tőled. - Tudod? ,,Fél." Tudja, mint a vadállat, hogy te vagy az idomárja. S csak azért is hozzád fog menni. Ti egymást keresni fogjátok, mint ahogy két híres verekedő keresi egymást.
Lándory elkezdett nevetni. Erőltetve jött az: felhagyott vele.
- No, mármost láthatod, hogy jó cimborád vagyok - mondá, kalapja után nyúlva De L'Aisne Alfréd. - Előre megmutatom a kelepcét, amibe bele akartalak ejteni. Ennél nagyobb lojalitást nem kívánhatsz. Most menjünk a Frères Provenceaux-hoz.

[1] Akkoriban a színpadi figuránsnők elnevezése.









Jókai Mór: A lélekidomár


Scilla
Lándorynak aztán nem volt maradása többé az ő kedves barátjától: az őt rabszolgájává tette, s vitte magával mindenüvé, mint Faustot Mephistopheles, ahol csak Párizsban élvezet kínálkozik. - Ennek ugyan nem volt ez évben olyan bősége, mint máskor. Tudva van, hogy Cissey tábornok sikertelen kísérlete után a megszálló sereg ércövét széttörni, az ostromolt világvárosból egy egész hölgyármádiát kitoloncoztak. Nagyon is szó szerint találták lefordítani Ovidnak ezt a versét: ,,Militat omnis amans". A szerelmeseket besorozták nemzetőröknek; a szeretőiket meg kiküldték a németeknek. Azok megint nem értek rá őket vigasztalni, még tovább küldték. Ilyenformán Párizsban csak azok a hölgyecskék maradhattak meg, akiknek vagy maguknak volt házuk, vagy házmester volt az apjuk. - Az ostromév utáni karnevál nem volt igen zajos.
Alfréd mindent megpróbált Bertalannal: a fényes operabáltól a spelunkák ,,noce"-jaiig! De az semmiben sem találta élvezetét.
- Barátom, én nem tudom, hová tettétek a szép asszonyaitokat? Az én időmben Párizs hemzsegett azoktól a tündérektől, akiket Cham és Gavarni crayonja ezerszeresített; akkor volt egy kedves, vidám, pajkos osztály: a grizetteké. Most pedig csúnya, kurta nyakú, rövid derekú, nagy szájú, csontos könyökű alakok; mozdulatokkal, mint egy berúgott matrózé, s minő szójárások! Az egykori élces, pikáns causerie helyében a nyers, brusque, salope őszinteségek. - Kacérkodásuk ingere egyértékű a hentesbolt ablakában kitett kopasztott malacéval. Itt könnyű bibliai Józsefnek lenni. ,,Nesze a húsz frankod: vacsorálj, ahol akarsz, s ne hajporozd be a frakkom gallérját!,,
- Úgy látszik, gourmand vagy.
- Hát bizony, minálunk, Budapesten csak azt sajnálja az ember, hogy nincs nyolc szeme, mint a tarantulának; akárhová megy, annyi szépséget lát.
- No, majd látni fogsz itt is. Annál nagyobb lesz a hatás. Biz itt megfogyott a szépség. Ennek is a poroszok az okai. S még nem kerültek vissza. Még nem tértek meg az idegenek: az angol mylordok, az orosz hercegek s az amerikai petróleumkirályok. Amíg nincs hernyó a fákon, addig nincs énekesmadár. Hanem hát majd elviszlek én téged valahová, ahol szemed-szád tátva fog maradni.
Bertalan vette észre, hogy az ő kedves barátja ővele ,,experimentál". Tanulmányozza.
A jour fixe-eken pedig eljártak a Lis Blanc-ék termébe, ahol meglehetősen ők maguk voltak a legelőkelőbb celebritások. Akik két év előtt a fényes soirée-knek a lustre-ét megadták: a császárság matadorai, az akkori nagykövetek feleségeikkel, leányaikkal, attaséikkal együtt mind eltűntek a párizsi világ színpadáról. Maga a ,,vörös herceg" is valahol a Svájcban settenkedik; várva, hogy kitiltsák Franciaországból; de amit nem tesznek meg a kedveért. Az új korszak notabilitásai pedig nem tudják elfelejteni a Lis Blanc-palotának Raoul Ripaille-jét. Hiába, a katakomba-illatot semmi ,,Ixa" parfüm el nem enyészteti. Ilyenformán De L'Aisne marquis s a renoméval környezett ,,noble hongrois" könnyen lehetnek lyonjai a surrogat társaságnak.
Médea legszívesebben társalog Bertalannal. Mindig ellenkező véleményen vannak. Talán éppen az a társalgás ingere. Ha Lándory kritizálja Renant, akkor Médea rajong érte. Amelyik regénye Jules Vernének az egyik tetszését megnyerte, abban a másik tömérdek kifogást talál. Flammarionnal az egyik a csillagokba utazik, a másik nevetnivalónak találja. Tűzbe jönnek Wagner és Berlioz elsőbbsége fölött. Mindegyik iparkodik a másikkal éreztetni az eszét!
S ha mindez nem volt elég, akkor Médea az orgonájához ül, s játszik rajta véghetetlen búskomor, klasszikus melódiákat, amik nagyon hasonlítanak a halottas énekekhez.
Egy ilyen gyilkos élvezet után hazatéret azt mondá Alfréd nagy elbúsultan az ő kedves cimborájának:
- Édes barátom! Ti, úgy látom, hogy a válópörön kezditek a szerelmeskedést.
- Hát kezdjük?
- No, megállj. Majd elviszlek én téged holnap valahová, ahol nem fogod unni magadat.
- Jó lesz.
- Otthon légy reggel négy órakor. Nem az asztronómiai reggelt értem; hanem a szalonreggelt.
Még egy negyeddel előbb a kitűzött óránál ott volt a tilbury-jével Alfréd Lándory lakása előtt.
Felkészülve találta a barátját, s műértő szemle alá vette.
- Ej, ej, hogy van felkötve a nyakkendőd? Hadd igazítom meg a csokrát. Hát ez a vadgalambszín kesztyű? Feketét hord most az egész világ; azt is a kezében összehajtva tartja. Jáspis az inggomb az idén. Fekete-piros rózsa a gomblyukba. ,,Le deuil de l'Alsace." - Így már most mehetünk.
- Hová?
- Majd megtudod. A legszebb hölgyhöz a planétán.
A tilbury vágtatott a zajos boulevard-okon végig.
Igazán ,,tête carrée"-nek kellett volna lenni Bertalannak, ha rá nem ismert volna a Rue Lepelletier-re; bárha nem is a Passage de l'Opera felől hajtottak be a kocsival. A bíbor és fehér medvebundás kapus meghúzta a csengettyűt háromszor, mikor a tilbury a kapubejárat alatt megállt.
- Tudod-e, hová jöttünk? - kérdezé kötekedve Alfréd Bertalantól, amint a fűtött lépcsőkön felfelé haladtak.
- Tudom, mademoiselle Scillához. - Hát már ezt hogy találtad ki?
- Erről a héliotrope-illatról.
- Csakugyan ördöngös ember vagy!
(Azt bizony más kombinációk útján is ki lehetett találni.)
- Megálljunk! Ő nem tudja, hogy téged hozlak magammal. Úgy foglak neki bemutatni, mint Shamyl cserkesz fejedelem fiát.
- Ha téged ez mulattat.
A lépcsőháznál elkezdve az elfogadó teremig, mindenütt a legpazarabb pompa volt halmozva. Mintha visszatértek volna a régi jó idők, amikor Arnould Sophie-nak, az opera első balerinájának egy olasz fejedelem s egy spanyol admirál (s még ki tudja, kik?) évenkint kétmillió frankot adtak, s azonkívül ötszázezer frank adósságot kifizettek érte.
Mármost lehetett érteni szegény Alfrédnak a keserűségét, aki erről a palotáról, tulajdonosnéjával együtt, hajlandó volt lemondani, Médea kegyetlen szép szemeiért.
Egy előreszaladó kis szerecsen purdé sietett az úrnőt értesíteni az uraságok inváziójáról; a tündérnő feleútban fogta el őket, eléjük sietve, úgyhogy nem ronthattak be a budoárjába, az írószobájában találkoztak vele.
Hosszú uszályos, fehér ruha volt rajta, széles fehér hímzéssel, öv nélkül testhez simuló; karjai egész válláig szabadon a leomló csipkeleffentyűk között. Nyakán semmi más, mint egy fekete bársonyszalag. S azt a fehér uszályt végtől végig takarta a szabadon aláeresztett aranyveres ragyogású haj. Egész megjelenése csupa észrontó bűbáj; az arc rubensi koloritja, a tengerzöld szemek mély ragyogása, a finom csókra mosolyított ajkak igézete mind összhangzott egymással; minden mozdulata a megtestesült elektricitás, mely önmagát izgatja.
- Monsieur le prince de Shamyl - mondá Alfréd, komolyan mutatva be magával hozott barátját.
Scilla ránézett a bemutatottra, azzal elnevette magát, a két kezét összecsapta, s aztán a térdei közé szorítá (mint egy pajkos gyermek), s azzal egyenesen nyakába ugrott Bertalannak, s magyarul kiáltá:
- Hisz ez az én kedves Lándory bácsim!
Lándory szintén a meglepetés nevető hangján viszonzá az üdvözlést.
- Hisz ez a mi ,,kis Katicánk!"
S aztán a két kezével átfogva a karcsú derekát, eltartá őt magától: hogy jobban megnézhesse, ,,hogy megszépült!"
- Ugye, milyen csúnya kislány voltam, mikor először látott? Alfréd egészen buta lett a nagy bámulattól.
- Ahha! Hát önök ismerik egymást?
- Hogyne! - szólt Scilla. - Hisz ő egyike az én apáimnak.
- Diantre! Hát annyi apja volt önnek?
- Őt! Cinque! Fünfe! (Még az öt ujjával is mutatta.)
- Ezt nem értem.
Lándory magyarázta meg.
- Hát ez úgy volt, hogy ezelőtt valami tíz esztendővel...
- Igen! Igen! Éppen tízzel! - erősíté Scilla kisasszony.
- Odajön hozzám Dalai úr.
- Az atyám - kommentálá Scilla.
- A papa numero primo? - tevé hozzá Alfréd.
- A pesti nemzeti színház becsületes színfalfestője; s hoz magával egy kis nyúlánk bakfist! Tizennégy éves lehetett.
- Az én voltam.
- S azon kezdi, hogy ennek a lánynak véghetetlen nagy tehetsége volna a baletthez, szeretné kitaníttatni; hanem ahhoz költség kell; havonkint száz forint, mégpedig három esztendeig. ,,Barátom, mondám, énnekem nincs kisleányok talentumába beruházandó havonkinti száz forintom; aztán meg én fiatalember vagyok: mit mondana a világ rossz nyelve, ha én egy balerinát neveltetnék? Hanem majd szerzek magam mellé még három más, tisztességes, minden gyanúsításon felül álló, érett korú gentlemant, s aztán négyen együtt kitaníttatjuk a kis Katicát. Akkor még Katicának hívták, ugye?
- Jaj, de féltem én akkor öntől! Olyan mogorván tudott rám nézni! Hanem aztán az első próbánál mindjárt megszerettem.
- A próbánál? - kíváncsiaskodék Alfréd.
- No igen - mondá Bertalan -, hát mikor a konzorcium megalakult: a balettmester négyünk előtt produkciót tartott a növendékével, hogyan tud lábujjhegyen járni, piruetteket csinálni, s a többi. Mindez teljes megelégedésünkre ütött ki, s arra megkötöttük a szerződést, minélfogva mind a négyen köteleztük magunkat havonként huszonöt forintot contribuálni a kis Katica kiképeztetésére.
- Tudja ön, hogy miért szerettem önt meg olyan egyszerre? vette ki szájából a szót Scilla. - Hát egyike az öreg uraknak azt mondta a hajamra, hogy vajon nem hamis-e az? Erre én hirtelen leeresztettem a hajamat a fésűről, hogy a térdemig omlott. Akkor a kíváncsi papák legöregebbike odajött, és meg akarta tapintani a hajamat. Ön pedig megfogta a kezét: ,,Kacsi! Hands off. Nem szabad még csak a haja szálához is hozzányúlni egyikünknek sem!" - S ez még a szerződésembe is bele lett téve. ,,Még a haja szálát sem szabad érinteni a nevelőapáknak." Aztán meg, hogy ,,viselje magát a leányka erényesen". Úgy őrzöm azt a szerződést, mint a frigyládát.
Scillának egészen nedvesek lettek a szemei ennél a visszaemlékezésnél.
- S ,,ön is" megtartotta a szerződést? - kérdé malíciózusan Alfréd.
- Uram! - kiálta lábával toppanva Scilla. - Holnap küldöm önhöz szekundánsaimat.
Maga is nevetett azon.
- Így lett énbelőlem egy ötödrész apa - végezé be Lándory. Erre aztán Scilla maga mellé vonta Bertalant egy causeuse-re, s elkezdett hozzá százféle kérdést tenni; az otthon levőkről, a másik három apáról, a pesti nemzeti színházról, az ismerős művészekről és művésznőkről; mindezt magvarul; amíg utoljára megsokallta a dolgot Alfréd, aki mindebből semmit sem értett.
- Hagyjatok fel ezzel a holdbeli nyelvvel. Beszéljetek európai idiómán.
- Nohát revenons à nos moutons! - csevegett Scilla. - Tiens! Vous n'avez pas encore vu mes entrechats? C'est pour battre le chat!
- Irgalom, kegyelem! Scilla! Csak verseket ne mondjon ön! szabadkozék Alfréd.
- Olyankor azt hiszem, hogy Sappho vagyok - mondá Scilla tetszelgőleg.
- Hisz Sappho nem verselt rímekben; az egy saját versnemet talált fel: a sapphicusokat.
- Hogyan hangzik az? Mondjon egyet.
- Én bizony elfelejtettem; régen volt, amikor Horace-ot tanultam.
- Ön sem tud? - szólt Scilla Lándoryhoz fordulva.
- De én szolgálhatok. Például ez: ,,Dulce loquentem Lalagen amabo, Dulce ridentem".
- Hogy hangzik az magyarul?
- Édesen, csevegőn, kacagón imádom szép Lalagémet.
- Hát ön csakugyan nem látott engemet még a színpadon, amióta a világot a lábujjhegyemen hordom?
- Ön nem jött mihozzánk.
- Ez szemrehányásként hangzik. Oda félek menni. Mert ha egyszer odamegyek, akkor aztán ott maradok. De hát ön nem járt külföldön, ahol én járok?
- Évekig nagyon el voltam foglalva odahaza.
- Mind tudom. Óh, én minden hírre rátaláltam, ami önről szól a hírlapokban. Hiszen most sem volna ön itten Párizsban, ha egy pár szem itten nem tartaná.
- Szép szem? - mondá Bertalan; s szemrehányólag tekinte Alfrédre.
- Óh, nem De L'Aisne úrtól tudom. Egész Párizs beszéli, hogy ön a csodaszép Médea grófnővel el van jegyezve. Óh, be isteni szépség! Ugyebár, De L'Aisne úr?
(- Drága szépség! - mormogott Alfréd.)
- Erről csak mi ketten nem tudunk semmit. Mezőhegyessy grófnő meg én - szólt Bertalan.
- Hát hiszen úgy illik. Egész a kihirdetésig tagadni szokás. Azt is tudom, hogy ön még gyászol, s a gyászév leteltéig nem fog házasodni.
- De nekem eszemben sincs ez. Nekem Médea grófnőre gondolni valóságos nagyzási hóbort volna.
- Nem tartja ön magát eléggé nagy embernek.
- Embernek tartom magam elég nagynak; de elefántnak nem.
Az ,,elefánt" szóra meghökkent Scilla kisasszony.
- Ah, ça! Önről azt mondják, hogy gondolatolvasó, clairvoyant. Hogy keresztül lát...
- A ruhán - veté közbe Alfréd.
- Bah! Licorne! - pattant fel Scilla feddő hangon.
- Azért nem szükség az embert egyszarvúnak szidni - szólt Alfréd. - Ez nem élc. Tény, hogy a spiritiszták minden ruhán keresztüllátnak. Rájuk nézve semmi takaró nem létezik; kivéve a veres színt. Azért a spiritiszta hölgyek az összejöveteleiknél mind vörös garibaldit és vörös cotillont hordanak; különben ügy járnának-kelnének a spiritiszta férfiak előtt, mint Éva anyánk - mikor még az almafa virágzott. Vigyázzon magára Lándoryval!
- Ön bolondos! - mondá Scilla duzzogón; hanem azért mégis szétnézett, s megtalálva a causeuse karjára vetett veres perzsa longshawlt, azt félig maga elé rántotta.
- De hát komolyan! - folytatá Lándoryhoz fordulva (a másik kacagott). - Ön még sohasem látott engem - játszani? Jöjjön el holnap az operába (ha nincs máshova elígérkezve) , egy kedves kis opera-balettet adunk: a ,,Brahma és bajadért".
- Ismerem: nagyon szép.
- Kitől látta ön a címszerepet?
- Grahn Lucile-től.
- No, majd éntőlem nézze meg!
S ezt olyan öntudatos büszkeséggel mondá, aminővel Minerva hívta versenyre Arachnét.
- Ott fogok lenni.
- A színpadon egy pillanatra látogasson meg. Aztán előadás után szívesen látom önöket egy ,,petit souper"-ra. Csak igen rövidre; mert mikor játszom, korán le kell feküdnöm, s éjszakára vizes pokrócba, lepedőbe csavargatnak: múmia vagyok.
Scilla erősen megszorítá a kezét Lándorynak a búcsúzáskor.
- Nagyon köszönöm, hogy fölkeresett.
- No! És nekem semmit? - mondá Alfréd, látva, hogy Scilla visszavonulni készül.
- Mit? Miért? - kérdezé Scilla bámulatra villanó szemekkel.
- Hát legalább a szenzál-díjat, amiért önnek egy ötödrész papát idehoztam.
- Ön legfeljebb egy fricskát érdemelne tőlem! Lássa ön, addig a három évig, amíg Lándory úrral találkoztam, soha egy szót nem mondott nekem, amiért a szememet le kellett volna sütnöm.
- No, hát kérem azt a megszolgált fricskát.
- Azt majd adassa ön meg magának Rigolboche kisasszonnyal.
Azzal elsuhant a budoárja iszpahani ajtófüggönyei mögé.
- Valóságos ,,sorcière"! - monda Alfréd a barátjának. - Angyalbőrbe kötött diablesse. - No, hát nem megyünk a Pradóba: Rigolboche-t élvezni?
Ez a hirdetett hölgy volt a párizsi celebritások között a legmagasabb kankántáncosnő: a Prado ,,sztár"-ja. Pesten is produkálta a virtusait.
- De már abból elég volt.
A ,,Brahma és bajadér" csakugyan kedves kis operabalett. A tárgya az ismert klasszikus balladából van kölcsönözve, amelyben Brahma égi malasztja megdicsőíti a ,,bűnös" szerelmet. Az indus főisten emberalakot öltve a földre száll, s útjában szállást nyer egy bajadérnél, aki belészeret. Azonban egy másik hajadon is belészeret, s akkor aztán ezek ketten versenyeznek a szép jövevény ifjú viszontszerelmeért. - Ritkán kerül színpadra a mind költői, mind zenei szépségekben gazdag darab, mert koreográfiai tekintetben is úgy van megalkotva, hogy ahhoz ,,két", egymással virtuozitásban versenyezni képes balerina assoluta szükséges; aki táncban, játékban, pantomimikában egymást felülmúlni törekszik. Azé marad a győzelem pálmája, amelyik több érzéssel, esztétikai ízléssel, költői felfogással és plasztikai formatökéllyel tudja a szerepét keresztülvinni. A puszta testi ügyesség, a sztereotip betanult grácia ebben megbukik. Drámai művészet kell hozzá.
Maga a jelmez is valami eszményi szép. A hímzett kebeltartó, s azon alól a test szabadon, fedetlen egész a csípőig; semmi vállfűző, maga az istenalkotta női báj, s aztán az arany csillagokkal átszőtt habkönnyű ruha, mely minden mozdulatnál az idomhoz simul, mintha hullám közül merülne fel az; a bokáig mezítelen lábak, ujjaikon drágaköves gyűrűkkel, karcsú bokáik arany kösöntyűvel átszorítva. Aztán a hosszan leeresztett haj, virágos folyondárral összetartva.
Mintha csak Scilla számára lett volna megálmodva ez a szerep. Olyan elragadó volt benne, hogy még a nőknek is tetszett. Nemcsak táncolni tudott, hanem játszani is. Tudta érezni azt a szóval kifejezhetetlent: ,,egy istenbe lenni szerelmesnek!"
Viharrá nőtt a taps az operaházban, s felhőszakadás volt virágból, koszorúból, mikor elvégezte: typhonja keletkezett az enthuziazmusnak!
Előadás után felment Lándory a színpadra, De L'Aisne Alfréd kalauzolása mellett. A foyer-ajtón olvasható volt az utasítás: ,,Az urak tartoznak a színpadon és a foyer-ben kalapjaikat kezükben tartani!" (Tehát se feltenni, se letenni nem szabad.) Különben a tánc-foyer meg is érdemli a megtisztelést; a hajdani Hôtel Choiseulnek a pompájával feldíszíte, tükrei, faragványai, pilasterei, mind históriai műkincsek; a középfülkében a hírhedett Guimard kisasszony márvány mellszobra.
Scilla kisasszony természetesen körül volt repkedve a pillangók mindenféle fajától: voltak ott pézsma szfinxek, halálfej-pillangók, aranyos papiliók, pávaszemek és ,,vacsoravesztő pillék", akik mind siettek a szárnyaikat elégetni a fényes és veszedelmes lobogványnál. Hanem azért valamennyi színházi mecénás és páholy-lyon között is meglátta Scilla Lándoryt, s mosolygó tekintettel nyújtva eléje a kezét, közös anyanyelvükön szólt hozzá:
- No, hát hogy volt ön megelégedve a kisleányával?
- Büszke voltam önre. (Lándory franciául adta a választ.)
- Voltam olyan, mint Grahn Lucile?
- Jobb volt.
Megrázta hevesen a válaszért a kezét Scilla.
A habituék siettek a magasztalást fokozni; egymás sarkára tapostak a glyceriádjaikkal.
- Ah! Túlszárnyalta Cerritot!
- Isteni volt! Leverte Taglionit!
- Úgy táncolt, mint hajdan Elsler Fanny! - koronázá be egy öreg börze-király, a legpompásabb orchideacsokrot nyújtva át a művésznőnek, aminőnek a virágait csak fejedelmi üvegházak produkálják, s a csokor gyémántos karpereccel volt összeszorítva.
Scilla finom, decens bájjal tudott minden bókot, üdvözlést viszonozni, hanem amikor a fényes körön keresztülfurakodott egy kis, félszeg vállú, ócska kabátos emberke, tubákos orral, zölddé fakult parókával a fején, kezében a ,,rendező"-könyvvel, s azt mondá a művésznőnek: ,,Ön jól játszott; meg voltam a játékával elégedve", hát annak a nyakába borult Scilla kisasszony, s megcsókolta a borostás arcát.
- Bolondos leány; hogy összemázolta a pofámat a kárminnal! dörmögé a vén rendező, a tarka gyapotzsebkendőjével szorgosan letörülgetve a csók nyomát; nehogy a felesége számon kérje otthon.
- Aztán ott legyen egy óra múlva - súgá Scilla Lándory fülébe. - Csak mi hárman leszünk.
Azzal elmenekült az öltözőjébe.
- No, ugye, hogy még a Brahmát is lecsalogatja a hetedik égből? - mondá Alfréd Bertalannak, mikor együtt elhagyták az operaházat. - Most gyerünk elébb Tortonihoz, fogyasszunk el egy tucat osztrigát meg egy bifszteket.
- Hiszen őhozzá vagyunk híva vacsorára.
- Éppen azért! Ismerem már én az ő petit souper-it, amiket ilyen nagy előadás után szokott adni. Az étel mind az inasnak a fejéhez repül. Semmi sem jó neki. Persze nagyon fel van izgatva. Ilyenkor kiállhatatlan, s haragszik érte, ha a meghívott vendége jó étvággyal eszik abból, amit ő ehetetlennek talált. Én mindig jól szoktam elébb lakni, mikor játék után ,,kis vacsorára" meginvitál.
Mikor egy óra múlva megérkeztek Scilla hotelébe, már folyt a patália. A kis szerecsen bömbölve jött ki a belső szobából, az egyik kezét a pofáján, a másikat a médaillonja revers oldalán tartva; annak a bizonyságául, hogy kézzel-lábbal kapott utasítást. Belülről pedig hangzott az összetört porcelán csörömpölése, s folyt az ékesszólás, amiben több volt a ,,fripon", ,,canaille", ,,animal", mint a verbum regens. Az aj tón benyitó előtt éppen nem színpadra való jelenet; egy szép megaera, aki toporzékol, s egy inas, aki az üres tálcával a két kezében ijedten áll, reszkető térdekkel.
Amint aztán Scilla meglátta Bertalant (Alfréd őtet tolta előre), egyszerre elnevette magát.
- No, ez szép volt!
- Most jönne ide Brahma!
- Hát csak jöjjön - mondá Scilla, s azzal letérdelt a földre a csészéket felszedni, s azokat felrakta az inas kezében levő tálcára, nyájasan beszélgetve hozzá: - Nem tesz semmit, jó Jean! Úgyis más szervizt akartam venni. Holnap Sèvres-be megyünk. Én vagyok a hibás. A szegény kis móromat is küldje be, hadd engeszteljem ki. Nem akartam, hogy sírjon. Ilyenkor a fejemben van a vér.
Azután felállt a puha szőnyegről, s amíg nevetéstől vonaglottak a vállai, így szólt Lándoryhoz.
- No hát, haragszik rám Brahma?
Bertalan hátrafordult Alfrédhoz.
- Hallod? Hozzád szólnak.
Erre eldobta Lándorynak a kezét a kezéből Scilla, s duzmadtan mondá:
- Ühm! Ezt már csak nem a gondolatolvasás súgta önnek.
- Hát lehet énnekem most az ön gondolatját elolvasnom, mikor tetőtől talpig veres kantus fedi?
Scillán az este kínai selyem-japonika volt; lángszínű piros, melybe nagy sárkányok voltak szőve aranyból. Vajon szándékosan vette ezt fel? Elhitte tán a spiritiszták rossz szeméről hallott regét. - Akkor ez becsületére válik.
- Van ez alatt más is - mondá, szétnyitva a kantus elejét, s láttatni engedve a pompás valenciennes csipke corsage-t alatta. - No, hát üljünk asztalhoz.
S azzal átvezette az étkezőbe a vendégeit, ahol hármukra már meg volt terítve az asztal. Maga a pamlagon foglalt helyet, a két úr két karosszékben.
Iszonyú szeretetreméltó volt! Maga rakta az ételt a két úrnak a tányérjára, s mindent fölségesnek talált.
- Nem lehet ráismerni - dörmögé Alfréd Bertalanhoz. - A te párducszelídítő szemeid egészen kiforgatták a szokott valójából. Máskor nem nyelhetett itt le senki egy piskótát sem ennél az asztalnál kiátkoztatás nélkül.
Azután meg nagyon elkomolyodott Scilla. Szemei a távolba látszottak bámulni. Arca megnyúlt, átszellemült.
- Miért ez a songeuse arc? - szólt hozzá Bertalan.
Scilla a szemébe nézett merőn, két karját a feje mögé emelve, amitől a veres selyem kantusa elől kétfelé nyílt.
- Ha ön gondolatolvasó, hát találja ön ki, hogy miről gondolkozom én most?
- Ki is találom.
Erre Scilla megelevenült, s a szétnyílt kantust hirtelen összecsukva a keblén, kihívó daccal mondá:
- No, hát találja ki.
Lándorynak tetszett egy kis hókuszpókuszt csinálni.
- Hiába rejtegeti ön magát a veres selyem mögé. A gondolat nem a szívben lakik, hanem a féjben.
Erre Scilla a haját lehúzta a homlokára. - Már elolvastam - mondá Bertalan.
- No, hát mi az?
- Nem mondhatom el Alfréd előtt; őt nyugtalanítaná.
- Hát mondja el magyarul.
- Ha Alfréd beleegyezik.
- Ráállok. Hanem aztán most én leszek a gondolatolvasó mondá Alfréd.
- Hát elmondom - kezdé magyar nyelven Bertalan. - Ön most azon ábrándozik, hogy milyen jó volna a régi szerelmesétől megválni, aki önt fénnyel, pompával környezi, de akit ön nem szeret, s azt fölcserélni egy másikkal, aki kevesebbet tud adni, de akiért ön rajong.
No, ez bizony ugyan huszáros bevágás volt!
,,Régi kedves, akit nem szeret; egy másik, akiért rajong." Lehet, hogy talál! De mégis így kirukkolni vele! Nem valami gyöngéd tapintat. Scilla arcáról bizony könnyű volt leolvasni az erre támadt gondolatot - még Alfrédnak is. A száját elpittyeszté, fanyalogva a vállát felvonta, s aztán csendesen ingatta a fejét; mintha mondaná, hogy ez nincs eltalálva.
Lándory pedig megengedte magának azt az élvezetet, hogy elébb gyönyörködjék a hipnotizáltja tévedésében, mielőtt felébresztené.
- De ha megmondom önnek a régi szeretőjének és az újnak a neveit, akkor nem fog ön így ajkat pittyeszteni felém.
- Tőlem megnevezheti őket. Halljam.
- Hát a régi szerető neve ,,Terpsychoré", az újé pedig ,,Melpomené".
E két szóra, mint akit az álomkórból ébreszt fel a mester, ugrott fel a helyéből Scilla, s megkapta Bertalan kezét, kerekre felnyílt szemekkel tekintve reá.
- Hát ön csakugyan bűvész? Hogy meglátja a szívem fenekén, amit gondolok, érezek, álmodom? Hogy én utálom a balettet, s szeretnék drámai színésznő lenni?
S mintha kapitulálna a hódító előtt, félresimítá egészen a szép homlokáról a hajtincseket, s a válláról le hagyta csúszni a lángvörös köntöst egész a kebléig. ,,Ez" ellen nem védnek meg az amulettek.
- Nos? Nos? Hát kitalálta? - zaklatódék Alfréd.
- Csendesen - csitítá Scilla. - Még beszédünk van egymással (s újra magyarul szólt). - Hát hogy találta ön ezt ki?
- Nincs benne semmi bűvészet. Ont ma látni kellett, mikor azoknak a hódolatát fogadta, akik önt az első világhírű balerinák fölé emelték, s aztán, mikor az a kis kopott emberke azt mondá önnek, hogy ,,jól játszott".
- Lássa ön, ez igaz. Én holdkórosa vagyok annak az ábrándnak, hogy valaha drámai színésznő lehetnék. - Titokban Phaedrát tanulom. - Akarja ön meghallani, hogyan szavalom Phaedrát? Hogyan játszom el? Igen? Akkor jöjjön el holnap este hozzám. Csak ketten leszünk. S akkor aztán jósolja meg, hogy leszek-e valaha az új kedvesemé, akiért rajongok?
- Eljövök.
- De már elég legyen a chaldaeai diskurzusból - förmedt fel Alfréd, akinek sehogy sem tetszett mindaz, amit Scilla arcából leolvasott. - Mi az ördögről tudnak önök olyan nagy animóval értekezni?
Scilla kisasszony macskai hunyorgással fordult feléje, s kész volt a válaszával.
- Monsieur Lándory könnyen kitalálta, hogy amire most gondolék, ami úgy elszomorított, az, hogy szegény apám és anyám nem lehet most itt velem, hogy sikereimnek örülhetnének.
- Ühm! - dörmögé Alfréd. - Sohasem tudtam, hogy önnek az apját Terpsychorénak, s az anyját Melpomenénak hívják.
Lándory másnap addig kutatott a Passage de l'Opéra és a Palais Royal könyvárus boltjaiban, míg rátalált arra a ritka műre, melyben Párizs minden nevezetes házának, palotájának történetét összegyűjtve találni. Itt ráakadt annak a palotának a történetére is, amelyben most Scilla kisasszony lakik. Valamikor Soubise herceg építteté azt Guimard kisasszony számára, aki lábai hegyével az operát hírhedetté, a herceget pedig tönkretette; a dicsőséges Phryne halála után a palotát kisorsolták; s azután folyvást egyik kézről a másikra került, hírhedett bankárok, hercegek, tábornagyok laktak benne a kedveseikkel; akiket mind ugyanaz a végzet ért utol, ami első megalkotóját. De L'Aisne Alfréd örökség útján jutott hozzá. Örökölte a palotának a hivatását is. Megajándékozta vele Scilla kisasszonyt. (Valamikor Perrigeaux bankár félmillió frankért vette azt át a lutrin nyertes Dulan grófnétól.)
Lándory, mikor azt olvasta, visszagondolt arra az időre, amikor ő ennek a félistennőnek negyedmagával száz forintot adott össze havonkint.
De hát van-e a szívben is ,,Tabula Cebetis?"
Hét órakor ott volt a palotában. Az előszobában az inas azzal a szomorú hírrel fogadta, hogy a kisasszony irtóztató migrénben szenved; senkit sem fogad ma. Átadta neki hát a látogatójegyét. - Amint aztán az inas a nevét meglátta, egyszerre gömbölyűre kerekedett az arca.
- Ah! A monsieur számára nincs migrénje a kisasszonynak. Tessék besétálni.
Lándory gondolta magában: ,,Ha én ilyen gyorsan tudnék migrént gyógyítani, gazdagabb lennék, mint Pereire".
Tudta már a járást, nem várt a kis szerecsenre, odatalál az írószobába. Ott várt rá Scilla.
A legszigorúbb toalettje volt: állig érő kasmírruha; a haja egyszerűen felkontyozva, minden fejdísz nélkül; egészen úrihölgynek nézett ki.
Kezét nyújtá az érkezőnek.
- Ön pontosan megérkezett!
- Ebédelt ön már? - kérdezé Lándory.
- Igen. Az olympi ebédet.
- Milyen az?
- Négy lat félig nyers hús és egy darab pirított kenyérhéj.
- Ah! Így élnek az istenasszonyok?
- Igen. Mikor nagy szerepük van.
- Tehát ön egészen komolyan vette a mai próbatétet?
- Nézze ön - szólt Scilla, az íróasztalához vezetve Lándoryt. Egész napomat tanulmányokkal töltöttem.
Az asztala tele volt bírálatokkal, essay-kkel, arcképekkel és kosztümrajzokkal; három tanagra figura is oda volt állítva, különböző görög ruhákban.
- Melyiket tartja ön ezek közül Phaedra szerepéhez a legalkalmasabbnak?
Lándory egy zuzmózöld peplumba burkolt alakra mutatott:
- Ez a legjobb.
Scillának nagyot villant a szeme.
- No lám! - Azzal felemelte a szobrocskát. Alul a talapzatára ez a névvolt vésve: ,,Phaedra". - Nekem is ez tetszik legjobban. Tehát ezt válasszuk. Öt perc múlva készen leszek.
- Jelmezben akarja ön a próbát tenni?
- Hát hiszen ebben a feszes ruhában csak nem tehetem, amiben a karomat nem bírom a vállamig emelni, s a térdeim össze vannak kötve. Amíg átöltözöm, addig lépjen ön be kis színházamba, érdemes lesz benne körülnézni.
Azzal átvezette Bertalant abba a gyönyörű szép terembe, melyet Soubise herceg barokk stílben színházul építtetett, ahol hírhedett művészek és művésznők énekeltek, táncoltak, zenéltek, egyedül az ő és Guimard kisasszony- mulattatására. Szobrász, festész, építész, vésnök, aranyozó, zománcozó, kárpitos és mozaikrakó versenyzett egymással a teremnek műpompával túldíszítésében.
Csak egy háromágú kandeláber terjesztett világosságot a múzsák templomában.
- Majd mindjárt lesz itt nagyobb világosság - mondá Scilla, s egy látszólag antik óra mutatóját előretolva, egyszerre kigyulladt tizenkét villanylámpa a proszcéniumon: akkor még Párizsban is újdonság.
Ekkor aztán teljesen lehetett élvezni a remek dekoratív művészet összhatását.
Valóban nem telt bele több öt percnél, hogy Scilla visszajött az öltözőből. A görög jelmezhez nem volt szüksége öltöztetőnőre. Tökéletesen olyan volt az alakja, mint ott azon a tanagra szobrocskán. Bertalan nem titkolhatta el meglepetését.
- Meg van ön elégedve a jelmezzel? - kérdé Scilla, körülfordulva előtte, hogy minden oldalról szeme alá vehesse.
- Nagyon jól van. Csak egy kissé a bal karja feszesen van a palástba burkolva.
- Azért teszem, hogy így is hajlandó vagyok sokat hadonászni a két karommal. Jobb, ha az egyik némileg akadályozva van.
A vékony öltöny festői ráncaival takarta és elárulta a test szépségeit.
- Mit kíván ön, hogy elszavaljak?
- Azt a jelenetet, amidőn dajkájának bevallja titkolt szenvedélyét.
Scilla fölment a kis színpadra, melynek tündéri díszletei közé tökéletesen odaillett a megjelenése.
Elkezdett szavalni.
Szép, csengő hangja volt. Nem oly mély ugyan, aminőt e szerep világhírű személyesítőinél megszoktunk: Rachelnél, Ristorinál, de volt benne valami varázs, midőn e fiatal, üde hang anyai érzelmeket, bűnös szenvedélyeket fejez ki.
Bertalan önkéntelenül tapsra gerjedt.
- Nagyon szépen szavalt ön; csak a hangját ossza be nagyobb mérséklettel. Azt szeretem, hogy nem utánozza dicső mintaképeit, hanem eredeti akar lenni. Előttem a megbotlott eredetiség többet ér, mint a más nyomain győztes utánzat.
- Nem rítt ki belőlem a balett-táncosnő?
- Sőt inkább nagyon is mérsékelte ön a mozdulatait.
- Hát számíthatok a másik szeretőmnél viszontszerelemre?
- Én azt hiszem, hogy igen. Ámbár felbiztatni nem akarnám. Melpomené konyhája szegény.
- Azt gondolja ön, hogy mikor balettet táncolok, szabad még annyit is ebédelnem? Akkor még kenyérhéjat sem kapok. Hát tesz-e az különbséget, hogy porcelánt vágok-e az inasomnak a fejéhez vagy cseréptányért?
- Hát halljuk most a második felvonást. Phaedrának a jelenetét Hyppolittal.
- Igen. De az nehezen megy Hyppolit nélkül. - Hát majd én olvasom a Hyppolit szerepét.
- Ah! Ön megtenné azt? Nem mertem rá kérni.
- Hát ha lehettem önnek egyszer egy negyedrész apja, most mért ne lehetnék egy fél fia? Hanem én nem tudok szavalni.
- Csak olvassa a verset, és markírozzon.
Bertalan fölment Scillához a színpadra, s megkezdődött a jelenet.
Igen szépen összement az egész.
Most már Scillán volt a sor, hogy Bertalant megdicsérje.
- Hisz ön kitűnően adja Hyppolitot.
- Hát amilyen fajankó ez a Hyppolit, olyan fajankó én is tudok lenni. Hanem mármost lássuk ennek a felvonásnak a végjelenetét. - Phaedra kétségbeesik afölött, hogy Hyppolit nem viszonozta a szerelmét, odarohan hozzá, kirántja a fiának a kardját, először meg akarja vele ölni magát, azután, hogy a merényletében a dajkája által megakadályoztatik, elviszi magával a martalékul ejtett kardot. Hyppolit, a sárkányölő vitéz pedig csak nézi, hogy a legszükségesebb eszközét, a kardját ugyan viszi ám magával a mama. - De hát ha én vagyok Hyppolit, az énvelem nem fog menni; mert én nem hagyom a mamának, hogy elvegye a kardomat; hanem megfogom a két kezét, s azt mondom neki, hogy ,,Hohó, édes! Az én kardom nem laskavágó kés, annak hagyj békét; ha én kard nélkül maradok, a kapitányom a dunkliba csukat." Egyszóval szeretném én látni, hogy veszi el a kardot akár Rachel, akár Ristori, ha én vagyok Hyppolit? S hogy csinál aztán három felvonást a jó Racine a darabhoz?
Scilla nevetésre fakadt.
- Az igaz, hogy az mindig nagy kérdés marad. Hanem hát én találtam ki valami lehetőséget, ami elhihetővé teszi ezt a jelenést.
- Kíváncsi vagyok rá.
- Hát én így terveztem azt ki. Phaedra szerelmi dühében odarohan Hyppolithoz. Úgy tesz, mintha át akarná ölelni, meg akarná csókolni. Hyppolit szűzies iszonyattal fordítja félre a fejét, s két ellenző kezével visszatiltólag takarja el az arcát. Ekkor rántja ki orozva a kardját hüvelyéből Phaedra; akit aztán magával hurcol a dajka. Hyppolit folyvást elfordulva marad, iszonyattól, utálattól eltelve, s csak akkor veszi észre, hogy nincsen kardja, mikor már Phaedra elment.
- No, ez megkísérelhető.
- Próbáljuk meg. Ez a hajamból kihúzott aranynyíl legyen a kard, ezt ide dugjuk az ön habit-jának[1] a gomblyukába. Ezt kell nekem elrabolnom. - Leteheti a könyvét, nincs Hyppolitnak semmi közbeszólása.
S aztán elpróbálta a maga kigondolta jelenetet. Phaedra erőszakkal át akarja karolni, megcsókolni Hyppolitot. Az pedig irtózva védi magát az ölelés ellen, miközben Phaedra elragadja a kardját.
Nagyon jól sikerült. Bertalan szentül meg tudta védelmezni Hyppolitnak az erényét. Scilla el tudta ragadni a hajnyilat a gomblyukából. - Akkor aztán féktelen nevetésben tört ki, s elkezdett tapsolni - ő tapsolt Lándorynak:
- Hahaha! Brávó! Brávó! Ön remekül adta Hyppolitot. Igaz, hogy ön az életben is valódi képmása Hyppolitnak?
S ránézett azzal a szenteket elcsábító tündérmosolyával.

[1] * A francia nem mond ,,frakk"-ot soha.









Jókai Mór: A lélekidomár


A pusztai rózsa
Csak ketten voltak egyedül: a férfi és a nő.
Ennek minden íze, mozdulatja csáb: ajkán gyönyörre hívó gúnymosoly; szemében holtakat feltámasztó láng, suttogó szava elandalító, kacagása észvesztő; szobor alakján könnyű csalánszövet, mely alatt a szívdobogást lehet látni, egész megjelenése igézetet, varázst terjeszt maga körül.
De ha a férfi egy sóvár tekintettel, egy téveteg ujjhegy érintésével elárulja, hogy e varázs bűvkörébe jutott, akkor el van veszve. Ki fogják nevetni. ,,Te is olyan vagy, mint más? Te is pórul jársz, mint a többi."
- Tegezzen engem! - szól, megragadva forró kezével Lándory kezét. - Tudja, miként hajdan, mikor kis lóti-futi leányka voltam. Senki a világon önön kívül nem mondja nekem azt, hogy ,,te!"
- Jól van, kis Katicám! Hát ülj ide mellém. Zsémbelni fogok veled, miként hajdan. Megbírállak.
- Reszketek előtte.
- Mikor balettet táncolsz, akkor valóban drámai művésznő vagy; hanem mikor drámát szavalsz, akkor balerina vagy.
Scilla pajkosan mosolygott. ,,Ez" most védi magát. Bírálni egy művésznőt annyi, mint jéghegyeket rakni kettőjük közé.
- Nem játszottam elég szenvedéllyel? - kérdezé, két kezét Bertalan vállára téve, s az arcát arra fektetve.
- Nagyon is sokkal. Elfelejtetted, hogy a szerelmi vallomást egy anya teszi; kinek az indulatkitörései közt elárult szenvedélyétől magának is vissza kell ijedni; aki megretten attól, amit kimondott, s jéggé fagyni érzi ereiben a vért, midőn fiának az arcán az iszony kifejezését meglátja. A vak indulat, s az ösztönszerű, a soha meg nem ölhető szemérem küzd egymással szívében, s azt visszatükrözni az arcnak, ezt tolmácsolni a hangnak: ez a művészi feladat. S ezt nem oldottad meg. Olyan szerelmes voltál, amilyennek lenni szabad. Igaz, hogy csak magadban játsztál, mert én sem voltam az igazi Hyppolit.
- Nagyon is igazi volt ön. Önnek a szíve a Léthe vizébe van mártva, ugye?
Lándory elnevette magát.
- Ki mondta ezt neked? Azok az ismerőseid, ugye? Akik velem el szoktak járni azokba a zajos mulatságokba, ahol - minden szabad. - Hát mondok én neked egy adomát; talán ismered is: magyar emberrel történt. Feljött Párizsba, beült a vendéglőbe. Hozatott magának pezsgőt. Mindjárt egyszerre négy palackkal. Azután egy vedret kért, felnyittatta mind a négy üveget, s beleöntette a pezsgőt. Akkor azután előhozatta a magával hozott pincetokot, abból kivette a tokaji boros palackot, s beléállította a pezsgősvederbe: ,,A ti pezsgőtök csak hűtőnek jó az én boromhoz!"
- Ah! És ön is tartogat ilyen nektárt?
- Hát ha akarod, elmondok neked egy kis történetet. Ez ugyan eltér azoknak a mulatságoknak a tenorától, ahol a hölgyek az asztalra föltett lábaikkal dobolnak, s a pezsgő közé essbouquet-t töltenek; hanem annál több nádzizegés, kuvikhang és békavartyogás van benne, s jó lesz, ha a palástodat a vállad körül burkolod, mert meg fogsz fázni tőle.
- Óh, én imádom a nádast! Olyan történet lesz ez, ahol a nádsuhogás között szeretnek?
Azzal odakuporodott a perzsaszőnyegre Bertalan lába elé, s a két térdét a kezei közé fogva, áhítattal hallgatott a meséjére.
- Mikor abban a hírhedett rémbűnperben vizsgálóbíró voltam, egy rendkívüli eset adta elő magát. Egyikét a legveszedelmesebb rablóhősöknek semmi módon nem sikerült kézre keríteni. Ez nem volt semmi bandának vezére, egyedül dolgozott. Nem tartott cimborákat, akik elárulhatnák, akik tanúskodhatnának ellene, maga járt mindig. Gyors futó paripáján ott jelent meg, ahol nem várták, s különösen utazó kereskedőket szeretett kifosztogatni. Kegyetlenkedett is, gyilkolt, és az alvókra rágyújtotta a házat bosszúból. A hatóságok mindent elkövettek, hogy elfogják; de nem mentek semmire. - Ha üldözőbe vették pandúrokkal, katonákkal, bevette magát az ingoványok berkeibe, s oda menjen utána, aki az életét megunta! A nádasok tekervényes útain csak egyesével lehet előrehaladni, s a rabló biztos lövő volt. A repülő kócsagot lelőtte egyes golyóval. Ezt a fennhéjázó nevet adta magának: ,,Oroszlán Gabi". Az Ecsedi-láp volt az ő birodalma, ott bujdogált télen-nyáron, hozzáedzve minden zegernye időhöz, mint egy vadember. Volt a nádasban öt-hat sátora, hol az egyikben, hol a másikban tanyázott. Azokhoz pedig veszedelmes volt közelíteni, mert még a gyermeket sem kímélte, ha az bíbictojás-szedés közben a tanyájára talált bukkanni. - A paripája is egyetértett vele. - A betyár az igazi megtestesült Kentaur; ami lélek van benne, az megoszlik közte és a ménje között. Ez is tudja, hogy nekik ,,kettőjüknek" ellensége az egész emberi társaság. Mikor gazdája alszik, ő ébren van; s ha meghallja nagy távolban a dobogást, nagyot nyerít, fölébreszti. Még azonkívül volt egy állat, aki a külvilággal fenntartá a postajárást Oroszlán Gabinál. Embernek nem mondhatom, dacára, hogy két lábon jár, s késsel eszi a szalonnát: egy kis nyomorék cigány - félnederes és néma. De nem süket, csak beszélni nem tud. Állatoknak, madaraknak a hangját tudja utánozni: ez az ő titkos beszéde. S Oroszlán Gabi érti e beszédet. Mert közel jönni a vidrának sem szabad hozzá. Csak a nádas bozótjából füttyöngett madarak szavával, kutya-, farkasvonítással, röfögéssel, nyerítéssel, kecskemekegéssel arrafelé, ahonnan a füstöt felszállni látja. Arra aztán válaszol neki a rabló puskalövésekkel. Ahány lövés, annyi óra. A ,,Vidra" megviszi az órák számát oda, ahonnan küldték. A sárgarigó-fütty azt jelenti: ,,jöhetsz, nincs semmi veszedelem" a sirály-sivítás azt mondja: ,,ki ne jöjj, veszély van!", a nádiveréb furcsa éneklése azt jelenti: ,,most jöjj ki, mert veszély van". S aki ezeket az üzeneteket küldi, az a ,,pusztai rózsa".
- Ah! - szólalt meg érdeklődve Scilla, karját Bertalan térdére nyugtatva. - Ön látta őt?
- Így hevert az is egyszer a lábam előtt, s hallgatta, hogy mit mesélek.
- Szép volt-e? Hogy találkozott vele?
- Hadd folytassam a mesét rendén. Ő volt a betyár szeretője. A pusztai csárdás leánya. A nagy sziksós pusztán nem volt más ház, csak az a csárda. Amióta vasút szeli át a vidéket, nagyon alászállt a dolga, alig van vendége. Hanem azért a csárdás leánya suhogó selyemben jár, s aranyláncot hord a nyakán, drága csipkéből van a köténye fodra. - A legkonokabb rablók is rendesen a szeretőjük révén esnek a kelepcébe. - De a csalányosi csárdás Évicája nem volt semmi pénzen megvehető, hogy a kedvesét elárulja. Hiába csörgették ez előtt az arannyal telt erszényt, hiába ropogtatták előtte a bankót, nem akart tudni az Oroszlán Gabiról. - Ellenben ha a pandúrok nagy erővel jöttek, s lesbe bújtak el a csárda padlásán, a buckák között: akkor ott süthették a makkot hetedhét számra, az Oroszlán Gabinak színe világát sem látta senki. Hírül adta neki a madárszó! ,,Ki ne jöjj, mert veszély van." Ha pedig csak hárman-négyen jöttek, álruhában, eldugott fegyverekkel, akkor az Évica jól megvendégelte őket, ott marasztá vacsorára, sütött, főzött, a legjobb borát hozta fel, tizenkét gyertyát rakott fel az asztalra, míg egyszer úgy éjféltájon belövöldöztek az ablakon: akkor aztán ,,ki le a pincébe! ki fel a kéménybe!", menekült, ki merre látott, s jó szerencse volt, ha az Oroszlán Gabi csak a lovaikat vitte el magával. Ekkor mondta az a madár: ,,jöjj ki, mert veszély van!" - Az Oroszlán Gabi aztán bejött; előhúzta fülénél fogva az elbújt üldözőit, odaültette őket az asztalhoz, bort hozatott nekik; s azoknak dalolni kellett az ő nótáját, amíg ő az Évicával járta a kopogóst: egyik kezében a duplapuska, másikban a borospalack. Néha megtette azt, hogy a puskája csövét töltette meg borral, s abból kellett kiinni az áldomást az üldözőjének, halálrettegés közt, amíg Évica dalolta hozzá, hogy ,,aranyicce, réz a messző; azért járok olyan késő, angyalom, kicsikém, tehozzád".
- Ez aztán másforma figura, mint a Closerie de Lilas kánkántáncosnői - mondá Scilla, csakúgy nyelve az elbeszélést.
- Hát az Oroszlán Gabit csak nem tudta elfogni, ahogy a nóta mondja: ,,sem a Jászság, sem a Kunság, sem az apáti bíróság!" Kincseket ígértek már az Évicának, hogy legyen árulójává; de az nem adta el a szeretőjét pénzért. - Ha nem adja a pusztai rózsa a maga rózsáját aranyért, gyémántért, majd odaadja egy különb rózsáért. De ki áll ki erre a rózsaversenyre? Száz lelke legyen, mint száz levele az igazi rózsának, s tövise is legyen, hogy azt is megszúrja, akit szeret, azt is, akit nem szeret. - Hát csak nem akart ilyen legény lenni senki. Pedig más mód nem volt a rablót megejteni. Engem nem hagyott aludni a szégyen, a bosszúság, hogy egyetlen vakmerő kalandor dacolhat az egész társadalommal, s megmarad a kitépett méregfa bennszakadt gyökerének, amiből az újra kisarjadjon. Gondoltam valamit. - Nem szóltam felőle senkinek. Előhozattam azt a jó betyárparipát, amin egykor Rózsa Sándor barangolta be az alföldi pusztákat. Ez is olyan lelkes állat, mint az Oroszlán Gabié. Soha el nem fárad, soha meg nem botlik. Oda lehet neki dobni a kantárszárat, tudja, merre az út? Mikor mind a két kézre szükség van a puskával célzáshoz. Mikor meg vissza kell fordulni, és az üldözőkkel szembeszállni, s a puskák ropognak, olyan jól érti a táncot, jobbra-balra fincol, hogy nehéz legyen találni; mikor aztán a lovagjára kerül a lövés sora, egy térdszorítás, s a mén megáll mereven, mintha ércből volna öntve; bevárja, míg a két lövés eldördül, akkor aztán villámsebesen megfordul, és vágtat előre, egérutat nyerni a gazdájának, hogy újra tölthesse a fegyverét.
Scilla úgy didergett, úgy borzongott: az arca is elkékült-zöldült. - Ezt a lovat adattam magam alá. S ez nem tűr el mindenféle embert a hátán; hacsak azt nem érzi, hogy emberére akadt. Elébb kipróbálja a lovasát. Oldalt ugrik, ágaskodik, ijedezik, a fejét felhányja, hogy majd orron üti vele a nyeregben ülőt; megmerevíti a nyakát, hogy se jobbra, se balra kormányozni nem lehet; sebes futtában hirtelen megtorpan, azt várva, hogy a lovagja a fején keresztülrepüljön; csak akkor aztán, mikor a zablát tartó kéz és a sarkantyú tudatta vele, hogy méltó urára talált, akkor megadja magát, s azontúl aztán olyan, mint a kezes bárány vagy a tüzes sárkány, ahogy szólnak hozzá.
Most már meg melege kezd lenni Scillának.
- Tehát először is a betyár lovát kellett meghódítanom. Mert az híve marad a volt gazdájának, mikor az már a börtönben ül is. Ha pandúr alá adják, megteszi, hogy akkor rázkódik meg alatta, mikor az éppen lőni készül. Mikor ezzel elkészültem, akkor pitykés dolmányt, cifraszűrt vettem fel, mind olyat, amit már betyár viselt: tömlöcszag érzett rajta. A darutollas kalapomon kétoldalt is lyuk volt, ahogy a golyó átütötte a Bogár Jancsi fején.
Scilla egész testén bizsergő csiklandás futott végig; nevetett, mint a gyerek féltében.
- Egy éjjel aztán felkaptam a paripára, s nekiindultam a pusztának. Nem vittem magammal mást, mint a medveölő fegyveremet.
- Ön lőni is tud?
- Egész életünkben azt tanuljuk. - Holdvilágos éj volt, mikor a csalányosi csárda udvarára értem. Itt éjjel mindig ébren vannak. Azt sem tudni, mikor alhatnak. A lovamat felnyergelten odakötöttem a cserény cölöpéhez, s bementem a csárdába. Az ivószobában csak a Vidra cigány volt, az is aludt a kuckóban, vagy legalább úgy tett: erősen meg kellett rugdalnom, hogy fölébredjen. - ,,Költsd fel a korcsmárost, hozzon a legjobb borából! S ha van szép leánya, küldje inkább attól." Azzal levágtam magam a lócára, a kétcsövű puskámat az asztalra csapva. - Rövid időn előjött a leány. Én az asztalra dőltem, félkönyökre, kalapomat a szemembe húzva, s úgy tettem, mintha rá se néznék. Nem volt egészen felöltözve, csak a fehér alsószoknya volt rajta, s a derekán egy tarka cickendő átkötve; a feje borzas, hanyagul burkolva egy rózsaszínű selyemkendőbe. Mikor elém tette a borosüveget meg a poharat, rárivalltam: ,,Még öt palackkal hozz! Nem iszom én a bort findzsából!" S azzal ledobtam az asztalról a poharat. Az első palackot aztán kiittam ,,könyv nélkül" egy hajtókába. A leány elhozta a másik öt palackot. s betyár emberséggel mindegyikhez egy égő gyertyát tett. ,,Vidd innen nekem ezt a sok zsidósábeszt!" - mordultam én rá. - ,,Hát kend nem szereti a szépet?" - veté oda félvállról. (Annak mondják ezt, akinek nem kell az égő gyertya.) - ,,Van rajtad mit nézni! Vidd innen! Most is annak vagyok a koldusa!" - Azzal a másik palackot kezembe véve, azt mondám: ,,Héj, te leány: kóstold meg elébb ezt a bort, nem tettél-e bele valamit?"
,,Etetőt talán csak nem." - ,,Nem ám, de itatót, amitől utánad szaladok." - ,,Ne féljen kend: nem vagyok én dáma!" - ,,Ha vagy, se nekem vagy." Azzal félig kiittam a második palackot. Az asztalra is öntöttem belőle, s abból a borfoltból az ujjammal elkezdtem szamarat rajzolni, négy lábbal, két füllel. Ehhez is értek. ,,Tán bizony megcsalta kendet a babája?" - kérdé tőlem a lány a szemembe iparkodva nézni. Én leráztam őt a nyakamról gorombán, hanem aztán annál nyájasabb voltam a kis vakarcs cigányhoz: ,,Eredj édes szógám, ajd szénát a lovamnak; de ne kösd be az istállóba, még ma hajnal előtt odább megyek rajta." - ,,Ejh, hová menne kend? - mondá a leány. - Nézze, hogy villámlik: idejön a fergeteg." ,,Mosott az már meg engemet máskor is." - ,,No, csak maradjon itt, vetve a jó paplanos ágy." - Erre készen volt a nótám: ,,nem fekszem én az ágyadra; mert elalszom éjszakára! - a végét aztán ő dalolta el: ,,ne félj, majd felköltlek jókor, éjfél után, két órakor." - A nótáról eszembe jutott más. - ,,Hej, te cigány! Nem tudod a szárazfát ríkatni?" A kis gnóm vigyorogva mutatta, hogy kész rá, s előszedve a zabos ládából egy törött oldalú hegedűt, odaállt elém, hogy hát melyik az én nótám? ,,Volt nekem egy daruszőrű paripám!" A cigány húzta, én meg daloltam. ,,Majd én addig megitatom kendnek a lovát", monda a leány, és kisietett az ivószobából. Mind a lóról, mind a szerszámról meggyőződhetett, hogy az igazi szegénylegény-készség. Ekkor aztán meg is becsült. Bement a belső szobába, s parádéba tette magát. Mikor a nótám az utolsó versét járta: ,,Volt szeretőm: esztendeig sirattam. Ő volt az én mindennapi halottam. Most is megvan a hűtelen; de másnál. Hej, de hiszen több is veszett Mohácsnál!" - már akkor ő utánam dalolta odabenn; s mikor újra bejött, úgy ki volt nyalva, mint egy kisasszony. Tarka selyemviganója, körül csipkefodorral, kifűzött pruszlikja, patyolat dudoros ingujjal; csipkekendővel a nyaka és keble átkötve. Most mutatta aztán meg, hogy kicsoda ő? Aranyzománcba játszó barnapiros arca, két nagy parázsszeme, sugár szemöldöke, cseresznyeajkai s az a göndör, szénfekete haja, mely egyetlen varkocsba fonva, pántlikacsokrával a viganója szélét verte. S hozzá milyen termet! Csak a nemes paripával lehet azt méltán összehasonlítani. Mikor az emberhez közel jött, úgy érezte, mintha égő tűz közelednék felé. - Odaült mellém a lócára: a vállamhoz simult, átkarolta a nyakamat. - Éppen úgy, mint te most. Hanem én eltoltam őt szépen magamtól; éppen így: - Mert nem hagytam magamat elámíttatni. Csak azért borult rám, hogy kitanulja, milyen inget hordok a pruszlikom alatt? Arra is volt gondom: igazi háziszövésű gyolcs volt az, nem gyári szövet; hanem a kezemet nem hagytam neki megfogdosni. Az nem volt elég kérges. - Híven adtam az elbúsult betyárt. S az egy szál cigány mellett eldaloltam azt a betyár nótát, amit még akkor nem ismertek, csak az Ecsedi-láp körül.
- Eldanolná ön az én kedvemért is? - szólt kezeit könyörgésre összetéve Scilla.
- El biz én. Ha az Évica kedvéért megtettem, mért ne tenném meg a tiedért is.
Bertalannak gyönyörű szép bariton hangja volt, s az elénekelt dal egyike azoknak a melódiagazdag betyárnótáknak, amikben a puszta egész regényessége ki van fejezve, a távol hangzó pásztortilinkóval s a vihar süvöltésével.
Korcsmárosné, nekünk halat süssék kend!
Azután meg citronyos bort adjék kend!
Szolgálóját estrázsára állítsa kend,
Ha zsandár jő, nekünk hírül adja kend!
Egyszer csak jő a szolgáló ijedve:
Kilenc zsandár közeledik fegyverbe;
De a betyár felkap a pej lovára:
Bevágtat a délibábos pusztára.
Scilla végignyúlt a szőnyegen; - két karját a feje alá téve, s úgy itta, lehelte, szívta magába a mámorító dalt, mely könnyeket csal annak a szemébe, aki azt hallja, anélkül, hogy tudná, miért?
- Mikor vége volt a nótának, ott ült a leány az ölemben; nagy volt a zivatar odakünn; nem lehetett odább mennem hajnalban.
De még másnap hajnalban sem. A szép leány le nem szakadt a nyakamból. Ha én elhagytam, a lovamat csókolta összevissza. S mivel vettem meg a szívét a pusztai rózsának olyan nagyon? Talán leginkább azokkal a mesékkel, amiket az emlékezetembe égetett rémper kalandjai adtak a kezemre. Magam lettem volna azoknak a hőse. Este azokon a regéken aludt el, hajnalban azokra ébredt; még álmában is tovább szőtte, fonta. Vetélytársa lettem Oroszlán Gabinak!
Csak az volt a kérdés, hogy melyikünket hagyja élve a puszták rózsája? Mert hogy egyikünket meg fogja ölni, az már bizonyos volt. Talán éppen azt, amelyiket jobban megszeretett? Mert sohasem lehet tudni azt a leánynál, hogy mikor válik a szerelme gyilokká? Most is megkap a láz, mikor visszagondolok rá. Nap nappal, hold éjjel se kelt, se nyugodott: nem volt nekünk idő! Egy darab ellopott örökkévalóság! Csak egy imádsága volt: ,,együtt kárhozzunk el!"
Scilla maga sem tudta, mit csinál: odakúszott Bertalan lábához, s az elkapott kezének minden ujját egyenkint akarta eltördelni. Az pedig folytatta a mesét.
- A harmadik nap hajnala is ott virradt rám. Még a napot is ott töltém. A korcsmárost tartottam pénzzel, az kisistennek nevezett. A leány szidta az apját, hogy minek veszi el tőlem a pénzt? Felakasztják érte. Tízszer is fel akartam ülni a lovamra, meg lehúzott a kengyelből, fülembe dalolva: ,,Maradj még! Ne menj el! Ne vidd a nyugalmam el! Nem bírok a szívemmel!" Aznap délután a Vidra cigány eltűnt a csárdából, akit én mindég szemmel tartottam. Estére megint visszakerült. Csak az ujjaival mutogatott valamit a leánynak, amit én nem értettem meg. Késő éjig el nem távozott a leány mellőlem. A földön hentergett előttem, sírt és átkozta magát. Aztán megint danolt és kacagott. Odáig még azt sem kérdezte tőlem, hogy hívnak? Neki csak ,,angyalom" voltam. Észrevettem rajta, hogy valahányszor a falióra üt, felrezzen: az ablakra tekint, aztán megint átölel, ott maraszt. Amint aztán az éjfélt elütötte az óra, akkor megragadja a vállamat, s azt súgta a fülembe: ,,Most már fuss! Az Oroszlán Gabi jön! Itt ne találjon, mert meghalsz!"
Scilla összerázkódott, mintha villanyütés érte volna.
- Tehát nem engem árult el, hanem a rablót! Az én rózsám lett a nyertes! - Én fölkeltem csendesen, a puskámat felvéve, indultam kifelé. - ,,Nem veszed fel a szűröd? - kérdé a leány, a fogasra akasztott tulipános szűröm után nyúlva. ,,Csak hadd lógjon ottan, mondám neki: visszajövök érte." - ,,Te visszajössz?" - kérdé nagy szemlobbanással, hogy szinte világosabb lett a szoba a szeme villanásától. - ,,Ugyan visszajövök! Mert ha ő az Oroszlán Gabi, én meg vagyok, aki vagyok: a Villám Bandi! Szemközt megyek rája: s vagy ő esz meg engem, vagy én sújtom őtet agyon."
Scilla térdre állt, s kezeit imára kulcsolta.
- Az is így térdepelt elém. Megfogta a kezem. Én kiszakítottam magamat a keze közül, s kimentem az udvarra. A lovam ott állt felnyergelve. Megvizsgáltam rajta mindent: nincs-e megeresztve a terhelője? Nem dugtak-e taplót a fülébe? A leány oda is utánam jött, s fülembe súgott, ,,Nézd meg a puskád csövét, nem tömtek-e bele földet? A cigány az ő embere!"
Megköszöntem a figyelmeztetést, s új töltényt tettem a puskámba.
Azzal nyeregbe vetettem magamat, s kivágtattam a fenyérre. - A hold éppen akkor jött fel: fogytán volt már; egész vörösen támadt elő a mocsár ködéből. Egy falka vadlúd repült végig az égen nagy gágogva. Nagy éjmadarak suhogtak körülöttem, alant járó röpttel. - A távolból milliónyi béka brekegése hangzott, közbe a mocsári gázló, a bölömbika mély búgása. - A hold még semmi világot sem adott, csak a láthatár gőzkörét festé izzó rézszínűre, csupán a csillagfénynél kellett magamat tájékoznom. - A puszta széles világ, s a betyár nem keresi az utat. - Legelőször is felkaptattam egy magasabb buckára, jól vigyázva, hogy az útba eső tömpölyökbe, ,,angyalhullásokba" bele ne zuhanjak a lovammal. A bucka tetején levő nyírfák és ezüstlevelű nyárbokrok elég jól elrejtettek, míg én jól láthattam, midőn szemeim hozzáélesedtek az éjjeli világításhoz. A mocsár tájékán fehér köd lapult a rónára, melyből csak a nádkupacok üstökei látszottak elő; balról mellettem csupa apró buckák, csivatag bokrokkal benőve, amik között könnyű elbujdokolni, a sík rónán végig egy hosszú csőrszárka, mocsárlevezető, mely most ki volt száradva. Azon is könnyen végighaladhat egy lovas, észrevehetetlenül. Hanem a légáramlat szembejött, s az felém hozta a szimatot. Az én betyárparipám hamarább meg fogja érezni a betyár közeledtét, mint azé az enyémet.
Scilla még a lélegzetét is visszatartotta, úgy hallgatott rá.
- Messze nem mehettem a csárdától, mert nem tudhattam, hogy merről fog jönni az ellenfelem. A csárda ablakában égett addig a gyertya; amíg én a buckára fellovagoltam; akkor egyszerre kialudt. Évica nem ad jelt Orszlán Gabinak. Engem pártol. Hanem annál inkább híve maradt a cigány. Nemsokára világító fényt látok felfelé emelkedni a csárda udvarán. Lámpást akasztottak a kútgém kankalékjára, az mutatja a jelt. - Mármost aztán én is tudom, hogy mely oldalról kell őt várnom. - A távolban három pásztortűz pilácsol, s idáig révedez valami szomorú nótának a hangja, amit álmatlan oláh pakulár billeget a furulyáján. A falevél sem mozdul, olyan csend van idealant; csak az égen fut alá egy-egy fényes csillag. - Hanem amint a hold kiemelkedik a sűrű, lilaszín gőzkörből, s bevilágítja a tájat, akkor egyszerre feltámad a puszták szele, mely a hold feljövetelét üdvözölni szokta, mintha egy álmából ébrendő világ sóhajtása volna, a nádas megszólal, a nyírfabozót zengésnek ered, s a mocsár százezernyi szárnyasai egyszerre nekiriadnak, és ekkor a szél felgöngyölíti a rónán fekvő lenge ködöt, s arra én egyszerre magam előtt látom azt, akire várok.
Scilla felállt, és támaszt keresett a kezével. A másik kezével a szíve dobogását akarta csillapítani.
- A lovam elébb megérezte a közeledtét, s jelezte a fülének előrehegyezésével, s tudatta velem csendes röhögéssel, s elkezdett türelmetlenül kapálózni. A közelítő lovas azonban még messze volt: a rónán csalékony a távol számítása, kivált holdfény mellett. Én eléje lovagoltam, hogy ne a csárda közelében legyen a találkozásunk. - Hát mégiscsak sikerült! - Akit három vármegye minden fegyverese ki nem bírt verni a bozótvárából, előhozta a szerelemféltés. Meghallotta, hogy ,,új legény" dőzsöl a csárdában: egyedül - párjával. Ez a szó kiugratta. Tudtam én azt.
Lándory sem tudott már ülve maradni, fölállt, járkálni kezdett; Scilla sem fázott már, inkább melege volt; odaakasztá magát a karjába, s úgy leste a mesemondás végét.
- A betyár is meglátott engem, amint a rekettyésből előkerültem s arra egyszerre megváltoztatta az irányát. Eddig világ irányában haladt a jeladó lámpás felé, árkon-bokron keresztül, most aztán felém fordult, s elkezdett vágtatva közeledni. Nekem előnyösebb lett volna az ellenfelemet ott várnom be a buckák csalitjai között, amik engem elrejtve tartottak. Nem fogadtam el ezt az előnyt. Lesből vadász lő dúvadra; nem gavallér ember a vetélytársára. - Ha érdemesnek tartottam elvenni a rózsádat, akkor ,,gyepre, bajszos!" Én is eléje vágtattam. Egy szép nagy kerek mező terült el közöttünk, tele őszi kökörcsinnel, azt választottuk ki a halálos baj színteréül.
Scilla kacagott már!
- Mikor közel százlépésnyire értünk egymáshoz, mind a ketten felemeltük a puskát az arcunkhoz jobb kézzel. A betyár erre szokott tempója szerint elkezdte a lovát oldalt fincoltatni, maga is jobbra-balra hajladozott rajta, ahogy szokott a csikós a ló hátán. Aki nem tudja, hogy hozzá van nőve a paripájához, azt hiszi, hogy mindjárt le fog róla esni; pedig csak negédeskedik. Én pedig egy szorítást adtam térdemmel a lovamnak, amire az megállt mereven. - Amint aztán a betyár azt látta, hogy nem csinálom utána a lótáncoltatást, hanem szembeállok vele: egyszerre dühösen az arcához kapta a fegyverét mindkét kézzel, s mind a két csövét gyorsan egymás után reám süté. Az egyik golyó azt a már egyszer keresztüllőtt kalapot hordta le a fejemről, a másik a dolmányomat szakítá keresztül, de csak könnyű súrlódást hagyott hátra.
Scilla elkezdett görcsösen sírni, hüvelykujjait az öklébe szorítva. Lándory leültette őt a görög kerevetre, s folytatá.
- Én aztán a puskámat kapóra rásütém. Csak egyszer lőttem. A betyár a fejéhez kapott mind a két kezével, azzal hanyatt dőlt a nyergében, puskáját messze eldobva magától. A megriadt paripa kiugrott alóla; a legény leesett holtan a gyepre. Mikor odalovagoltam hozzá, már akkor ott feküdt szépen hanyatt; a fényes holdvilágba nézve a szemeivel. A homloka közepén volt egy veres kis sebhely; nem nagyobb egy karikagyűrűnél, amit a szerelmes leány az ujjára felhúz. Derék szép legény volt. Kár érte!
Scilla arccal feküdt a szőnyegen, úgy zokogott.
Bertalan még aztán folytatta a mesét.
- Én magamhoz vettem a megölt rabló puskáját, s aztán csendesen ügettem vissza a csárda felé. - A rabló lova ösztönszerűleg szintén a csárdához nyargalt - a gazdája nélkül; hamarább odaért, mint én. Az udvarra bevágtató gazdátlan mén előre hírül hozta, hogy a kettő közül az egyik meghalt. De vajon melyik? Amint a paripa az egyik kapun bevágtatott, nem állt meg: hanem a másikon megint kinyargalt, s aztán elkezdett körben futtatni a csárda körül, nyiharászva, fújtatva. Nem lehetett megismerni, hogy melyiknek a paripája? - Az Évica kinn állt a folyosó tornácán, ottan várta az élve megérkezőt. Mikor aztán én beléptettem az udvarra, s leszálltam a nyeregből, a két puskát a folyosó padkájára dobva: akkor odarohant hozzám, a nyakamba ugrott átölelt, majd megfojtott, s nem szólt semmit, nem szólhatott a forró csókoktól.
Scilla magánkívül ugrott föl fektéből, arca, szemei eksztázisban ragyogtak, minden tagja reszketett az emberfölötti kéjtől.
- Mért nincs nekem egy zsiványom, akit eláruljak érted?
       
Ez volt az a mese, amit Bertalan nem akart elmondani Godivának soha. Scillának elmondhatta.









Jókai Mór: A lélekidomár


Gyors fordulatok
Lándory, amidőn megtudta, hogy hosszabb ideig lesz kénytelen Párizsban időzni, felhozatta az otthon hagyott naplóit, amiket a rémper lefolyása alatt írt, s azokból dolgozott ki valamit, ami a rendes krimináltörténetek színvonalán felülemelkedik, anélkül, hogy a regény felhőiben veszne el. Csak a maga számára írta azt meg, anélkül, hogy arra gondolt volna, hogy ezt a meghatározhatatlan genre-t a közönség olvasmányává tegye valamikor. - Vannak emberek, akiknek az ilyen munka a legkedvesebb mulatság.
Éppen e mulatság közepette lepte meg az ő kedves barátja, Alfréd, egy délután. Már három nap óta nem élvezte kellemetes társaságát.
Valami külső jel mindig elárulta Alfréd kedélyállapotját. Nagyon igyekezett mosolyogni; hanem amellett a homlokán veres foltok tűntek elő, a visszafojtott bosszú bélyegei.
- Ah! Azt hittem, már Párizsban sem talállak: előre mentél? Ezzel köszöntött be Lándoryhoz.
- Én? Hová?
- Hát haza, Magyarországba.
- Búcsúvétel nélkül nem hagynám itt az ismerőseimet.
- Van rá eset, mikor az ember megteszi. Egyébiránt gratulálok.
- Mihez?
- A nagyszerű diadalhoz.
- Hogyan? Én vettem volna be Taskentet?
- Azt nem, hanem Scillának a szívét.
- Ah. Arról a drámai próbatételről beszélsz, Phaedrából? Amit a jelenlétedben terveztünk ki. Hiszen tudod, hogy én voltam ,,Hyppolit".
- Sőt, azt is tudom már, hogy ki az a Terpsychoré és Melompené. Hát Terpsychoré úrvagyok én: monsieur Melpomené pedig vagy te. Bertalan elnevette magát.
- A calembour nem rossz. Csak az a kár, hogy nem talál.
- Kedves barátom - mondá Alfréd, végigheveredve egy longuechaise-en. - Scilla kisasszonynál nem szükség azt a titoktartást őrizgetni, amit más hölgyek irányában minden igaz gentleman kötelességének tart. Tudhatod, mint grand inquisiteur, hogy a bűnösnek az abszolút tagadás csak akkor segítség, ha bűntársa nincs. A te bűntársad maga mindent kibeszél. Azon kezdte velem, hogy kidobott az ajtón, s minden összeköttetést merőben megszakított. Az arcképeimet mind visszaküldte, mégpedig a rámáikkal együtt. S egyenesen a szemembe mondta, hogy nem akar többé az árnyékomban megpihenni. - Nos, hát! Fog-e vallani a vádlott? Mi?
Lándory nem akarta engedni, hogy ez az ember még fölényt kapjon vele szemben.
- Hát jól van, barátom, ha te kívánod, hogy igazat mondjak: megteszem. Scilla kisasszony minden könnyelműsége mellett is jószívű. Ő nekem azon a találkozáson, amelyre te annyi gyanút alapítasz, mindent elmondott. Hiszen egyötöd rész apja vagyok. - Mikor teveled összeköttetést kezdett, te akkor éppen a roppant Lis Blanc-féle örökséget kaptad meg. A Lepelletier utcai palota tanúskodik róla, hogy annak igen jó hasznát tudtad venni. Most ez a nagyúri vagyon ismét gazdát cserélt; neked az ősi birtokod marad. Az a serénység, amellyel Seigniers-ben a neked hagyományozott száznyolcvanezer frankot megmenteni siettél, elárulja, hogy neked erre az összegre is szükséged van. Tudod? Ne vedd tőlem rossz néven, hogy ilyen őszintén beszélek! Te kényszerítesz rá. Scilla kisasszony nem akarja a lelkére venni, hogy tégedet teljesen tönkretegyen.
- Nemes lélek! - szólt iróniás nevetéssel Alfréd. - És te kegyes gyámatyja a gyémántszívű áldozathozónak! Tehát engem azért dobnak ki a hajóból, nehogy el találjak süllyedni a hajóval együtt. - Örök hálára érzem magamat lekötelezve. - Íme, a kapandó száznyolcvanezer frankon nem fogok tehát Scilla kisasszonynak gyémántokat venni, hanem birkákat és igásökröket a jószágom számára. - Ez hát jó nekem. - De mit szólsz ahhoz, hogy nemcsak engemet dobtak ki az ajtón, hanem a nagy vasútkirályt, Maltout urat is, aki rögtön kész volt az üresen maradt helyemet elfoglalni? Már attól csak nem tart a nemesszívű angyal, hogy annak a százmilliói is elolvadnak az ő szép szemei tüzénél? - Nem is titkolt előtte semmit, mikor a Krőzus fényes ajánlatait eléje terjeszté. Havonkint új ekvipázs, mint hajdan Arnould Zsófinak. Végig se hagyta beszélni. - Elmondta őszintén, hogy mióta téged megismert, azóta nem tart férfinak senkit. Elmondott neki mindent, tudod? Mindent! A pusztai rózsa történetén elkezdve. - Elvetted az eszét; őrjöng utánad! - Itthagyta Párizst. - Felmondta a szerződést az operánál. - Fizeti a bánatpénzt. - Odadobja a palotáját a hitelezőinek. - Szalad utánad a ti fővárostokba: Moszkvába, oda szerződött.
- Hiszen nekem nem fővárosom Moszkva. Én Magyarországon lakom. Az meg Oroszországban van.
- Hát az ,,más?" No, de mégis közel van hozzátok?
- Kétszáz mérföldnyire tőlünk. Hál'Istennek!
- No, én hát nem bánom. Én geográfiát fiatal koromban sem tanultam, vénségemre nem tanulok. No, hát egyszóval együtt laktok valahol a tatárok között, akik hosszú szárú csizmában járnak, s a szakállukat hagyják szakállnak. Az mindegy. Oda fog menni Scilla. Már el is szerződött: két-három nap alatt indul.
- De már ezt csak nem énértem teszi. Hiszen tudod, hogy nekem itt kell maradnom Párizsban.
- Már nem kell ittmaradnod. Hisz ez adja meg a kellő világítást a képnek. Lyonelt már utolérték valahol Egyiptomban: megjött a hivatalos és nem hivatalos levele is Lis Blanc-ékhoz, a gyámi hatalom autorizálva van; te megkapod a perbeszüntető okiratot; aztán mehetsz; semmi sem tart tovább itten.
- No, ez igazán kedves hír rám nézve.
- Valamint a többi is az volt. Hát hiszen én csak arra való vagyok a világon, hogy neked kellemetes híreket hordjak. - Elvetted tőlem az örökségmet - elvetted tőlem a szeretőmet. - Hanem azért jó barátok maradunk. - Most csak azt szeretném még, ha elvennéd még Médeát is. - Hanem, kérlek nagyon, hogy siess vele; mert a visszautasított pénzkirály rettentő bosszút esküdött ellened; felfogadta, hogy oda fog menni Lis Blanc-ékhoz, s elbeszéli nekik az egész pusztai rózsa históriáját. Akkor lásd meg aztán, hogy micsoda szemeket forgat majd reád alá-felé az én istenasszonyom!
- Úgy? Azzal fenyegetett a Krőzus? Hát akkor megvárom, míg elmondja. S majd csak azután megyek a Lis Blanc-palotába.
- Hát nem is vagy kíváncsi a hírekre, amelyek a te kedves védenced, Lyonel úrfi felől érkeztek? Értem! Értem! Mindent értek. Nem tudom, jól tanultam-e a mitológiából, hogy egyszer Vulcanus olvan finom láncot kovácsolt, amivel Marst és Venust együtt összekötözte, hogy aztán nem tudtak belőle kibontakozni. Nagyon jól van. Mielőtt elutaznál, remélem, hogy a búcsúlakomát ,,en famille" megüljük.
Lándory meg volt felőle győződve, hogy ez az ő kedves barátja a legnagyobb hidegvérrel tudná ővele megitatni egy ilyen búcsúlakomán az aqua tofanát.
       
Lis Blanc Lyonel az Alfréd által említett magánlevelet Hermione kisasszonynak írta. - Ragyogó tollal rajzolá élményeit, tapasztalatait a fáraók hazájában, a veszélyes vadászkalandokat, vad törzsek általi megtámadtatását, a homoksivatagon kiállt szenvedéseit, a fojtó számumot, s végül beszélt a szíve világáról, melyben még nagyobb vihar dúl.
A régi és örök szenvedélye még jobban kínozza, mint valaha. Az az őrült vágy az elérhetetlen ideál után, mely eddigi bolondságainak okozója volt, mely lelkét a végletekbe vadítá, a távolban még jobban emészti. Ez kergeti őt a halálba, de a halál fut előle. És így tovább!
Ezt a levelet Hermione kisasszony természetesen átadta Sidonia grófnőnek, Sidonia pedig felolvasta azt Médea előtt.
Médea nem szólt reá semmit.
Az anyja elkezdett sopánkodni a - bujdosó fölött.
- Ez nem Franciaország száműzötte, hanem a tied.
Médea közel volt hozzá, hogy kitörjön. De félbeszakítá a jelenetet az inas, ki azzal lépett be, hogy itt van Maltout bankár úr.
- Vezesd ide. Én kérettem őt hozzánk.
A bankár belépett, helyet foglalt.
- Maradj itt - mondá Sidonia a leányának, aki távozni akart. - Téged is érdekel az ügy. Megbocsát, uram, hogy idefárasztottam.
- Régi hódolója vagyok a grófnőnek.
- Nem bízhatom az ügyemet másra, csak önre. Én el akarom adni a Lis Blanc-féle gyémántokat, minden feltűnés nélkül.
- Rossz időben, grófnő. A köztársasági kormány éppen most árverezteti a koronagyémántokat.
- Azt hiszem, hogy éppen azért lesz most több vevő a piacon. Egyébiránt nem támasztok túlzott igényeket az árak dolgában.
- Fel van ön hatalmazva e családi kincsek eladására, grófnő?
- Teljhatalmat ád férjem végrendelete minden adás-vevésre.
- S mit akar ön a gyémántok árával kezdeni?
- Itt ismét az ön közvetítéséhez kell fordulnom. Erdélyben tudok egy birtokot, mely a leányom atyjáról örökölt jószágával határos. Roppant nagy erdőségek; hatalmas vadászterület. Azt szeretném megszerezni.
- S mit akar ön egy ilyen nagy erdővel, grófnő, amiben nem terem más, mint medve és vadkan?
- Éppen az kell nekem. A birtokot a fiam, Lis Blanc Lyonel számára akarom megvenni, és az ő nevére íratni. Őszintén megvallom önnek a szándékomat. Én ezt az új világot itt Franciaországban nem tudom megszokni. Vallásos érzületem fel van háborodva mindazok felett, amik itt történnek. Vissza akarok költözködni a leányommal együtt Erdélybe, ahol már egyszer laktam. S óhajtanám, hogyha a mostohafiammal is megkedveltethetném azt a kedves, szép országot. Ő szenvedélyes vadász. Itt bennünket gyűlölnek azért, mert gazdagok vagyunk: a magyaroknál ünnepelni fognak.
Médea közbeszólt hevesen.
- Egy dologról elfeledkeztél! Hogy a commune vezéreire nézve minden európai ország megtagadja a menedékjogot.
Sidonia bámulva nézett rá.
- Hát te azt honnan tudod?
- Minden hírlapban olvasható.
- Hát mit tartozik ez ránk? Lis Blanc Lyonel gróf nem volt petroleur.
- De volt Raoul Ripaille.
- De ezt nem tudja senki Magyarországon.
- Egy ember lesz, aki tudni fogja: Lándory. S annak csak egy szavába kerül, hogy Lyonelt az országból kitiltsák.
E szavaknál egészen felhevült az arca Médeának.
- De Lándory nem fogja azt az áruló szót kimondani - szólt halkan Sidonia -, mert annak a kedélyállapota azt nem engedi. Sidonia grófnő előtt a nemes jellem, a becsületérzés, a nagylelkűség csak ,,kedélyállapot".
E névre a bankár is felvillanyozódott.
- Ah! Az a monsieur Lándory! No, ennek a kedélyállapotjáról én is tudok egy mesét mondani. Lehet Médea grófnő előtt valami Scilla kisasszonyról beszélni?
- Óh, kérem! - szólt Médea dacos nevetéssel. - A férjem, Alfréd marquis, az alatt a hat óra alatt, amíg férjem volt, beszélt nekem Scilla kisasszonyról annyit, hogy ön nem mondhat felőle valami újat.
- No, ez pedig valami új lesz. - Tehát - a gyémántok eladása perfekt dolog -: az erdélyi birtokvevés fait accompli. Bízza reám mind a kettőt a grófnő. És most hadd mondjam el a pusztai rózsának a történetét.
       
Még azon a napon meghívót kapott Lándory a másnapi estélyre, Lis Blanc grófnőhöz. A meghívó saját kezűleg volt írva, mentségül az idő sürgős rövidségére.
Lándory tudta, hogy no, most kezdődik a harcjáték.
Ezúttal a szokottnál is fényesebb társaság gyűlt össze a Lis Blanc palota dísztermeiben. Az elfogadóterem egész az ajtajáig tömve volt, s az urak közt lehetett látni olyanokat is, akiknek a gomblyuka piros szalaggal volt ellátva. S hajdan itt fényeskedett rendcsillagok, sajnos, hogy most is eclypsisben voltak.
A belépésnél Sidonia grófnő szokott előkelő gráciával nyújtá kezét Lándorynak; Médea grófnő egy csoport öreg úrral beszélt a terem egyik arkádja alatt. Lándorynak alkalma nyílt többrendbeli ismerős úrral üdvözleteket cserélhetni, s néhány ismeretlen úrnak bemutattatni, kölcsönös szerencsének tartva a megismerkedést, míg végre odajuthatott, hogy Médeával találkozzék!
Minő találkozás volt az!
A ,,leány" elpirult, és lesütötte a szemeit, mikor Bertalan megszólítá. Eddig ,,asszony" volt, elvált nő; - hideg, lenéző, csúfondáros - most egyszerre ,,hajadon" lett, szűzies, elfogódott. Mint egy új leány, akit most vezetnek be először a társaságba.
Hová lettek azok a lefelé forgatott szemek? Amikből csak úgy sugárzott ki a negatív pólus visszataszító deleje. Most félénken lecsukott szempillák alá lezárva, amik csak néha-néha emelkedtek fel, félig, a lopva leső szemcsillagok fölül, s amint egy harmad percre a férfi szemével összetalálkoznak, félénken lecsukódnak megint.
A hangja is reszketett. Nem disputált már, minden szót ráhagyott, csupa engedelmesség lett, s milyen könnyű volt megnevettetni! Háladatos volt a mondott tréfákért, s jóízűn kacagott rajtuk.
Aztán jött egy más udvarló. Lándory visszalépett. S akkor Médea ismét egyszerre a régi lett: hideg, limfatikus, szenv nélküli szépség.
Sidonia grófnő odalépett Bertalanhoz; s elmondá neki, hogy a mai estély azért volt ily sietősen rendezve minden etikettszabályok ellenére -, egyik napról a másikra, mert a mai nappal lép hatályba az ő gondnoksága, ami egyúttal Lándorynak az itteni működését kívánt célhoz vezetni. A hivatalos teendőket majd holnap a déli órákban elintézhetik.
Lándory nem késett legmélyebb háláját kifejezni a grófnő iránt, hogy az ő kedvéért ily rendkívüli módszereket vett alkalmazásba.
Ott volt Alfréd marquis is, aztán meg Maltout bankár, akik kiváló nyájasságaikkal tüntették ki Lándoryt. Általában az egész társaság (férfi, nő) arcán mind azt olvashatá, hogy őt most mind olyan szemmel nézik, mintha ő foglalta volna el Taskentet.
Ah! Íme! Még a derék Boisgoberry úr is itt van! Az is siet a kedves jó barátját, Lándory urat üdvözölni, s mint afféle provinciális enfant terrible, mindjárt azon kezdi, hogy:
- Hah! Ön boldog kópé! Hát hogy vannak a Soubise palotában? Hein?
- Köszönöm. Nagyon jól! - felel Lándory nevetve, s aztán rögtön visszacsavarintja a vizes lepedőt a kedves barátjának a fejére. Hát a népkerti kis tuskulánum szemérmes tündérkéje mit csinál?
Ekkor aztán a souspréfet úr rovására megy a mulatság.
- Ah! Szörnyűség! Ne is beszéljünk róla! Uram barátom! Képzelje! Megcsalt! Megszökött. Az átkozott!
- Megszökött? És kivel?
- 'Sz ez az abszurdum. A saját férjével szökött meg! Azzal a fickóval, akit én szükséges semminek neveltem; s ki hitte volna, hogy még szükségtelen valami legyen belőle? Addig nyafogott, kunyorált a nyakamon a kis boszorkány, addig cirógatott, amíg rávett, hogy annak a mihaszna naplopónak adjak ki egy fényes bizonyítványt hivatalbeli szolgálatai, rendkívüli tudománya és szorgalma felől. Ezzel aztán a gazember kieszközölte, hogy seigniers-i jegyzőhelyettességből előléptette a miniszter az auteuili valóságos jegyzőségbe. S most énnékem, ha pénteken halat akarok enni, el kell utaznom Auteuilbe.
- Hát hisz ott még jobb pisztrángokat kapni.
- Igen ám, de oda meg a feleségem is mindig velem akar jönni.
- Rettenetes állapot!
- Micsoda erkölcsök; mikor az ember még afelől sem lehet biztos, hogy egy fiatalasszony nem szökik-e meg a saját férjével?
Lándorynak nagyon tetszett ez a kis tréfa. Hát még a ,,szükséges semmi" is túl tudott az eszén járni az ő protektorának! Alfréd a vállát érinté Bertalannak.
- Dea kéret, hogy jöjj oda: valamit fog játszani az orgonán. Szánd magad rá az áldozatra.
- Óh, én szeretem az orgonát.
- Templomban. De egy asszony, aki orgonaszóval tölti meg a házat. Stabat mater! Mit tegyen akkor a pater?
Médea már akkor csakugyan a művészi élvezetekbe fojtá a társaságot, mikor Lándory megérkezett az orgonaterembe: Bach, Häendel és Mendelssohn remekei következtek egymás után.
Maga a játszó művésznő, megdicsőülten, ég felé emelt szemeivel hasonlított szent Cecíliához, a mennyei művésznőhöz.
Amint Bertalant megpillantá, nehány akkord után befejezte a megkezdett zsolozsmát; s azt mondá a hozzá közel álló bámulóinak:
- A klasszikus dallamok után hallgassanak meg önök egy ,,korzikai népdalt".
És aztán elkezdte a korzikai népdalt.
Az első akkord után mintha valami szellem kapta volna föl a földről Lándoryt; ez a korzikai népdal a ,,magyarok hymnusa". A Kölcsey-dal:
,,Isten, áldd meg a magyart
jó kedvvel, bőséggel!
Nyújts feléje védő kart,
Ha küzd ellenséggel!..."
A szemeit érzé elhomályosulni. Ott van, ott van az a húr a szívében, amit ha megütnek, aki vasból van is, összerendül bele. Az oltár előtt, az Isten előtt letett eskü nem lehet ennél erősebb színvallomás.
Senki sem ismerte más azt a dallamot.
Senki sem tudta, hogy mi beszél abban. (Sidonia legkevésbé.)
De ha Lándory nem értette volna azt meg; ha abból a szempillantásból, amit a játszó nő ezalatt feléje vetett, mindent olvasni nem tudott volna: akkor az egész tudományát eldobhatta volna a lomtárba.
Az a forró kézszorítás, amit búcsúzáskor kapott Médeától, csak a pecsét volt már az elolvasott íráson.
Mindent tudott.
Pedig még eddig egy kérdés és egy válasz sem lett váltva kettőjük között.
       
Lándory korán elhagyta a fényes társaságot. Úgyszólván szökött. Eltűnését hamar észrevették, s az egész társaságban csak egy vélemény volt felőle.
,,- Hja! Akinek olyan erős mágnese van!"
Igaz, hogy az volt. Egy nővel sietett találkozni. Akit nagyon szeretett.
Hazament. Bezárkózott a szobájába. Aztán előkereste az íróasztala fiókjából azt a lezárt étuit, amiben Godiva arcképe volt rejtve. Capri szigetén festette azt egy fiatal művész. Remekmű volt. A miniatűr kép szemei úgy tudtak nézni, mintha elevenek volnának: a száj úgy tudott mosolyogni, mintha beszélni akarna.
Azt odatette maga elé, s beszélgetett vele.
Ő is néma, a kép is néma.
Mégis beszéltek egymással.
Vagy csak ő szólt ahhoz.
- Mit tegyek? Mit határozzak? Elbocsátasz-e magadtól? Megengeded-e, hogy újra szeressek a világon, úgy, ahogy téged szerettelek? Teneked nincs már sem múlt, sem jövő: az örökkévalóságban élsz. Mondd meg, mi vár reám? Üdv-e, vagy kárhozat? - Légy elevenné még egyszer. Jöjj elém! Oszd meg velem a lelked világosságát! Helyet adsz-e más arcnak a szívemben? Vagy ki akarsz törülni belőle mindenkit örökre? Ints! Szólj. Én látlak és hallok!
...Vajon tud-e hát lelket fölidézni, holtat megeleveníteni?
       
Másnap korán reggel egy névjegyet hozott be Lándoryhoz Péter: ,,Le Harpe, könyvkiadó."
A régi, jó nevű firmát jól ismeré.
Látogatója kitűnő, derék öregúr, a hatvanas években, rögtön azon kezdé, amiért jött.
- Önnek egy becses munkája van, amint én óhajtanék kiadni.
- Nekem? Munkám? Én nem vagyok író.
- De igen. A magyarországi nagy internacionális bűnper emlékirata. Nekem az igazságügyminiszter beszélt róla; s ahogy annak egyes részleteivel megismerkedtem, elhatároztam, hogy azt kiadom, ha ön beleegyezik.
- Nem tudom, hogy érdekli-e az a közönséget.
- Mint szakmunka is érdekelni fogja az avatott köröket, de mint olvasmány is. Én ajánlok önnek szerzői díjul ötszázezer frankot.
Lándory rábámult.
- Tréfál az úr?
- Nem értem a kérdést. Mi volna benne a tréfa?
- Félmillió frank.
- Hát ez önnél csoda? Akárhány szerzőnek a munkájáért kockáztattam már én ennyit. Ezért a díjért aztán enyém a mű tulajdonjoga örök időkre, illusztrált és sztereotíp kiadásokra; díszkiadásokra és két sou-s kolportázs-füzetekre; minden európai nyelven való fordításra és hírlapokban való közlésre. Nekem van egy lapom, melynek közönségét a munka által megsokszorozni remélem. Évenkint csak a lapnak a szerzői díjak címe alatti rovata hárommillió frank. S aztán ez önnek egypár esztendei munkát fog adni. Korántsem kínálok ajándékot.
Lándorynak pedig az járt a fejében.
Nem tudott attól a gondolattól szabadulni, hogy ilyen meglepő ajánlatot helyes spekulációból tehessen egy vállalkozó. Ennek a háta mögött valaki van. Talán Lis Blanc grófnő? Az akarja a családjának tett nagy szolgálatokat ily délikát cím alá burkolt módon megfizetni ?
- Uram. Ebbe a vállalatba ön bele fog bukni.
- Azt bízza ön rám.
- Hát ráállok a szerződésre; hanem egy föltétel alatt. Bele kell tenni az alkulevelünkbe, hogy ha a kiadómnak a vállalat nem sikerül, én a kapott szerzői díjat visszafizetem.
- Megengedem, hogy beletegyük; már csak azért is, hogy birtokában legyek egy olyan unikumnak, aminőnek mását egy kiadó sem foglalta még eddig rámába; mert amióta a könyvnyomtatást feltalálták, még az meg nem esett, hogy a szerző a honoráriumot visszaerőltette volna a kiadójára, - hanem ez ugyan a dolgon nem változtat semmit: mert ön akkor rosszul ismeri a becsületes kereskedőt, ha felteszi róla, hogy az egy kifizetett összeget visszavegyen, amiért a vállalatba belebukott.
- Nekem ez az egész dolog mégis hihetetlennek tetszik. Gondolja meg ön, uram, hogy én ezt az egész hírhedett rémpert úgy vezettem, hogy egy fillér jutalmat nem kaptam érte. Nem fogadtam el egy mellemre akasztott érdemrendet; mert az is aranyból van. És most egyszerre félmillió frankot zsebeljek el, mint egy Afrika-beutazó ezekért a tapasztalataimért. - Uram! Én most olyan nyugodtan alszom! Ami adósság van, mind a fejem alatt van, más tartozik vele nekem, nem én másnak. Ha most ilyen nagy összeget elfogadok; az fog rajtam feküdni, mint az incubus, hogy ki vagyok fizetve.
- Ez a felfogás egészen becsületére válik. önnek. Hanem én most még egy szószólót hívok a segítségemre, aki az ön skrupulusait szét fogja tördelni - egy nőt.
- Egy nőt! - kiálta fel Lándory, helyéből fölpattanva; Sidoniára gondolt. - Vagy Médeára. - Vagy talán Scillára? - Kitelik ettől az eszeveszett tündértől ilyesmi.
La Harpe úr kedélyesen gyönyörködött Lándory felháborodásán.
- Igenis. Azt a nőt, akinek arcképe ott van önnek az íróasztalán: Traumhold Godivát. - Az atyja jó barátom volt. A leányát is ismertem. Ezen rémper ölte meg a bankárt, és az árnyék, amit a nevére vetett, még most is rajta borong. Ezt a homályt kötelessége önnek eloszlatni. Ezt követeli öntől az az arckép ott! Nézzen a szemébe. Traumhold becsületét csak úgy adhatja ön vissza, ha emlékiratait a világ minden nyelvén közzéteszi.
Lándory először életében érezte magát legyőzve.
- Elfogadom az ajánlatát - mondá a kiadónak.
- Nálam a kész szerződés. Olvassa ön át. Sok terhet fog magára venni. Kidolgozás, kommentálás, revízió mind együtt jár. Nem lesz tréfadolog. Aztán, ha csakugyan úgy tetszik önnek, beleszúrhatja azt a klauzulát is. Majd jót nevessünk rajta a végén.
Kezet szorítottak, s megvolt az egyezség. A szerződést majd hitelesíteni fogják a közjegyzőnél.
Aztán szerencsét kívántak egymásnak, az első kötet kézirat átadásánál a tiszteletdíjból százezer frank lesz folyóvá téve. Ha holnap, hát holnap.
A bankár eltávozott.
Bertalan ott maradt az íróasztala előtt, s hosszasan bámult arra az arcképre.
- Hát csakugyan megjelentél? - Csakugyan megszólaltál? Helyesled? Biztatsz? Átadod a helyedet?
Addig nézett a mosolygó képre, míg a könnyei a szemében el nem homályosíták azt; akkor megcsókolta forrón, keservesen, utoljára.
Aztán lezárta azt.
Visszatűnt a megjelent lélek a túlvilágba!
       
A déli órára volt Lándory hivatalos Sidonia grófnőhöz; sietett pontosan megjelenni a Lis Blanc palotában.
Mind a két úrhölgyet együtt találta.
Vártak reá.
Médea kissé haloványabbnak látszott, mint máskor.
A hölgyeken kívül még a családi ügyvéd volt jelen.
A hivatalos okmányok kicserélése után az ügyvéd eltávozott; magukra maradtak.
Következett a sor, hogy Lándory búcsút vegyen.
- Mi önnek olyan sokkal tartozunk, hogy azt nem tudjuk meghálálni - mondá Sidonia.
- Amit tettem, puszta kötelesség volt, grófnő, amit mindenki irányában teljesítettem volna. Követelésem nincs ön irányában, de kérésem van. A kérelem merész; mert semmi jogcímem nincs hozzá. Én Médea grófnő kezét kérem öntől.
Bertalan állva beszélt a grófnő előtt, kezében tartva a kalapját.
A grófnő inte neki, hogy üljön le a mellette levő karszékbe. Médea az anyja mellett ült a pamlagon.
A marasztalás kedvező jel volt.
- Az a szó, amit ön kimondott, uram, se nem váratlan előttem, se nem kellemetlen. A legelső találkozásunk alkalmával erre gondoltam én. Emlékezhetik rá, mikor a seigniersi-i télikertben hálámat említém, s ön erre azt mondta, hogy a hála egy neme a gyűlöletnek. No, ugye, hogy nem volt igaza?
- Mégis azt mondom, hogy a hála nem azonos a szerelemmel. A hála adósság, a szerelem adomány. Érzés, mely alkotót nem ismer, születik magától. Amit a Lis Blanc családért tett egy hivatalos egyén, az legyen mind elfelejtve. Itt egy igénytelen ember áll, ki nem kínál mást, mint szívét és lelkét. Ha Dea grófnő előtt ez értékkel bír, elfogadásával holtig boldoggá fog tenni.
Sidonia a leányra nézett. Médea némán nyújtá a kezét Lándorynak. A keze reszketett. Bertalan alig észrevehető csókkal érinté azt.
Sidonia nyugodt hangon folytatá a beszélgetést.
- Őszintén örülök, hogy eszméink így találkoztak. Szívesen fogadom el önt vőmnek. Elég hosszú idő óta ismerjük egymást, ön minket, és mi önt. Nincs szüksége közöttünk a hosszas körülményeskedésnek. Ön sem barátja a nagy szertartásokkal járó egybekelésnek, ugyebár?
- Sőt, ennél van helyén a legnagyobb egyszerűség.
- A polgári házassághoz nem kell előleges hirdetés, egyházi esküvő pedig önök között Franciaországban nem jöhetne létre, miután ön, mint tudom, protestáns. Eszerint nem kell három hetet várni a kihirdetés miatt. Talán három nap is elég lesz önnek, hogy az ügyeit rendezze Párizsban?
- Nekem semmi rendezni való ügyeim nincsenek itt.
- Annál jobb. Nekünk se kell több haladék három napnál. Ez sem a házasság miatt, mint inkább holmi birtokviszonyok rendbeszedése végett. Mi ma rögtön lerándulunk Seigniers-be, s onnan holnapután éjjel visszatérünk. Következő nap reggel tizenegy órakor eljön hozzánk a maga tanújával, s azzal együtt felmegyünk a közjegyzőhöz. Visszatérve egy rövid déjeuner után rögtön kezdődhetik a nászút.
- Nagyon jó, grófnő.
- És most beszéljünk a dolognak prózai körülményeiről is, amikkel szintén tisztába kell jönnünk. A leányom hozománya áll egy erdélyi nemesi birtokból, mely egészen adósságmentes. Mindamellett is a jövedelme alig éri el az értékének három százalékát. Így van az minden birtokkal, amit messze kézből kezelnek, gazdatisztekkel. Rossz esztendőben semmit sem látunk belőle. Én azt az ajánlatot teszem önnek, hogy e kétséges jövedelmű földbirtok helyett fogadjon el tőlem a leányom hozományaképpen háromszázezer frankot. Ez összeget ön, mint gyakorlati gazda, a saját birtokába beruházhatja, vagy, ha tetszik, jól jövedelmező állampapírokat vehet rajta, vagy a birtokát új szerzeménnyel nevelheti. Beleegyezik-e?
- Én Dea grófnőnek a kezét és szívét kértem. Boldoggá ez fog tenni. Rangjához méltó állást tudok számára biztosítani. Amit ön, grófnő, a vagyoni ügyben határoz, az nekem mind jó. Semmi kifogásom ellene.
- Tehát ebben megállapodtunk. És most kívánjunk egymásnak szerencsét. Három napig távol leszünk Párizstól. Akkor végezzünk gyorsan. Ezzel aztán sok mindenféle mendemondának is vége szakad egyszerre.
E szóknál büszke mosollyal nyújtá Lándorynak a kezét. Bertalan gondolkozott rajta, hogy megcsókolja-e azt a kezet? Ha arra hallgatott volna, amit erről a hideg, mosolygó arcról leolvasott - nem tette volna meg.
       
Másnap szét lettek küldve sárga japáni papírra litografiázva a szokásos értesítések az ismerősökhöz, hírlapokhoz és celebritásokhoz: ,,Lis Blanc Sidonia grófnő örömmel tudatja, hogy leánya, Mezőhegyessy Médea grófnő, Bernátfalvai és Csikvacsarcsi Lándory úrral folyó hó 16-án tartandja esküvőjét".
Előtte való nap még minden lap azzal volt tele, hogy az ünnepelt és elkényeztetett művésznő, Scilla, elhagyja a párizsi operát, s egy sokat emlegetett orosz főúr kedvéért Moszkvába költözik.
Az a szerencséje volt Lándorynak, hogy még akkoriban a pays des Tzigánes-ról nem tudtak semmit: mindenki orosznak nézte és hirdette. Hiszen csak pár évvel előbb nevezte még Plon-Plon herceg Lándory egész nemzetét ,,quelque nation anonyme"-nak.
E néhány napot eltöltötte a búcsúlátogatásokkal.
Péter is megtartotta a búcsúlakomát a maga pályacimboráival a Château Rouge-ban. A másik estén aztán azok adtak neki revanspikniket a Lis Blanc palota konyhájában. Reggelig mulattak.
Reggel pedig le sem fekhetett Péter, mert az volt az összekelés napja; s neki az úti málházáshoz kellett látni; aztán meg az urának a haját felbodrozni. Azt nem engedte másnak.
- Uram! - mondá Péter e műtét közben. - A palotában valami tréfa van készülőben. Circe asszony (úgy hívta Sidoniát) elhozta Seigniers-ból valamennyi férfi cselédjét. Azok ott vannak consignálva mind a couloirokban. Még a vadászát is elhozta, de még a szerencséjét is. A fickó azt hiszi magáról, hogy ő valami Herkules. Ott produkálta előttem az erejét, székeket emelgetve a fogaival. Én aztán egyszer megkaptam a salavárjánál fogva fél kézzel, s felemeltem székestül a levegőbe, mint egy kiskutyát. Akkor aztán alábbhagytak a hetvenkedéssel. Úgy hiszem, hogy ha mi ketten összefogunk, hát ráncba szedjük őket.
- Péter! Te be vagy rúgva! - mondá neki az ura.
- Nem én. Csak egy kicsit visszaemlékezem a Lis Blanc úr ,,révélation"-jaira.
Lándory La Harpe urat kérte fel tanúnak; vele ment számozatlan remíz-bérkocsin Lis Blanc-ékhoz. Reggeli órákban esvén meg a szertartás, aszerint volt öltözve, fekete szalonkabátban; gomblyukában egy szegfűvel, zergeszín pantallonban, a menyasszonyon fehér selyemruha volt uszállyal, fején divatos hajdísz. (A mirtuszkoszorút kétszer nem lehet feltenni.)
A házasságkötés a polgári hatóság előtt egészen úgy ment végbe, ahogy azt az ország törvényei parancsolják. Hiteles bizonyítvány lett róla kiállítva, s a férjnek kiszolgáltatva.
Nyoszolyóleányok nem voltak, hisz nem templomban történt az esküvő.
A szertartás után a férj és feleség egy kocsiban hajtatott vissza a palotáig. Ez a Lándory bérkocsija volt.
A bérkocsis azt kérdezte a megérkezés után, hogy várjon-e? Lándory azt mondta neki, hogy várjon.
Azzal felvezette a karján a nejét a délszaki virágokkal feldíszített lépcsőkön.
Sidonia grófnő a lépcsőházig kijött eléjük. Mind a ketten kézcsókkal üdvözölték. Fekete csipkeruha volt rajta, a nyakán igazgyöngy collier.
Egyenesen a felterített asztalhoz siettek. Több vendég nem volt, mint a két tanú.
Médea tanúja volt Boisgoberry úr.
Szerényebb, igénytelenebb szertartást már kívánni sem lehetett. Mind a két tanú a polgári osztályhoz tartozott. Pedig kaphattak volna marquis-t is.
Bertalan és Médea egymás mellett ültek az asztalnál.
Még ez ideig Bertalannak egy pillanatig se volt alkalma ahhoz a nőhöz, akit élettársául választott, csak ennyi kérdést is suttoghatni: ,,szeretsz-e?" Nem tudott: csak hitt. Szavát nem, csak gondolatját hallotta addig, abban hitt.
A déjeuner fényes volt, a szolgálat pontos; a borok válogatottak. Az utolsó tószt után Sidonia grófnő asztalt bontott: a nagy toalettből át kell öltözni az úthoz.
Ez is rendes szokás.
Az urak meg rágyújtottak egy szivarra, s aztán egy utolsó kézszorítással búcsút vettek a boldog vőlegénytől. Üdvkívánatok fölöslegesek voltak: az már megvan.
Lándory, amint egyedül maradt, átment az orgonás szalonba. S ott elgondolkozott az eddig történteken és az ezután történendőkön.
Hogy következtek ezek mind egymás után. Az illavai vendéglőben megejtett ,,felfedezések" után idáig? Először a kötelességérzet, majd a szánalom egy szerencsétlen teremtés iránt, a nemes ember hajlama a veszélyben forgó megmentésére; azután a becsülés, utoljára a szerelem.
De hát vajon ő szeret-e?
,,Igen! Amíg azt hitte rólam, hogy Lohengrin vagyok, valami félisten: addig félig imádott, félig megvetett; de most, midőn tudja, hogy egész ember vagyok, mostan szeret: egészen szeret."
A hölgyek nem sokáig várattak magukra; egy rövid óranegyed alatt készen voltak az úti toalettjükkel, s átjöttek a terembe, ahol Lándory várt reájuk.
Sidonia grófnő szürke kasmír útiöltönyt viselt; hasonló öltöny volt Médeán is.
Mind a kettőjüknek a fején áll alatt átkötött szalagcsokrú, florenci rizsszalma kalap, mely csak a fej hátulját takarta. Kezeiken svéd kesztyű.
Sidonia grófnő egy cassette-et hozott a kezében! Azt Lándorynak nyújtá.
- Lándory úr - szólt a vejéhez. - Ön elérte, amit óhajtott, megkapta Médea leányom kezét. Íme, itt van ebben a cassette-ben leányomnak a hozománya, amit megígértem. Háromszázezer frank bankutalványokban: vegye át. És most Isten önnel. Nem szükség egymással találkoznunk többé. Mi utazunk a leányommal Erdélybe, ön pedig kísérheti Moszkvába Scilla kisasszonyt!
       
De ha előre meg nem lett volna neki mondva! Ha nem olvasta volna az öreg Lis Blanc ,,felfedezéseiben", hogy mindez így fog megtörténni!
Ha a saját elméje nem mondta volna meg neki, hogy a háládatosság egy fajtája a gyűlöletnek, s igen rossz fajtája: kivált büszke, hatalmas, gazdag embereknél!









Jókai Mór: A lélekidomár


A kelengye
Sidonia grófnő el volt készülve a következményekre. Tudta jól, hogy mit tett. Elgondolta, hogy e komoly, sőt mondhatni atrobilosus ember, mikor ilyen sértés esik rajta, mikor ily keserű hálátlanság, kicsúfoltatás, megszégyenítés éri, méltó haragjában mindenről meg fog feledkezni, a szégyenpénzt odadobja az ajándékozó arcába, s arra, miként egykor Alkibiadész az areopág előtt, felkapja a feleségét, s erővel elviszi magával. - Erre a drasztikus jelenetre volt készen tartva az egész cselédség az előszobákban. - Sidonia nyugodtan játszott a kezében levő kis teknősbékával, mely a villanycsengettyű zsinórján függött; egy ujjnyomás rajta, s azonnal berohannak mind a terembe: komornyik, inas, vadász, groom, szerecsen. - Ellenben arra is készen volt Sidonia, hogy Lándory nagyot nevet a dologra, hóna alá csapja a pénzes cassette-et, s azt mondja: ,,Adieu, mesdames: én hát megyek Scilla kisasszony után; önök pedig mehetnek Raoul Ripaille után!"
Csak arra az egyre nem volt készen a grófnő, ami valóban bekövetkezett.
Lándory nyugodtan tette le az asztalra a kezébe adott cassetteet; egy szót sem szólt a grófnőhöz: még az arca sem gyulladt ki semmi indulattól, hanem odafordult egyenesen Médeához, a karját nyújtva neki.
- Adja kezét, kedvesem; menjünk!
,,Kedvesem!"
És Médea - felállt az anyja mellől, a kezét férje karjába akasztá; és ment vele.
Sidonia meg volt dermedve a bámulattól. Nem akart hinni az érzékeinek. Lehetetlenség ez! Hát őt csalta volna meg a leánya, nem a hitvestársát?
- Te ,,ő"vele mégy? - kiálta fel önfeledten.
Médea szelíd méltósággal felelt rá.
- Őneki esküdtem hűséget.
S azzal maga nyitá fel az ajtót Bertalan előtt, s elöl ment: ő lépte át előbb a küszöböt. Az ajtó bezárult utánuk.
Sidonia első dühében nem akarta elhinni, hogy le van győzve. Megszorítá a kezével a villanycsengettyű serkentőjét, s aztán várta, hogy a cselédjei elő fognak rohanni.
Senki sem jött be.
Hallott odakünn valami férfihangokat; de azok inkább vidám jellegűek voltak, mint haragosak. Majdnem összetépte a csengettyűzsinórt, és mégsem jött be senki hozzá. Hová lettek ezek?
Aztán hallotta, hogy egy kocsi gördül ki a kapubolt alól. Az ablakhoz futott. A kapus tisztelgett az ezüstbuzogányával. Pedig annak is meg volt parancsolva, hogy ha zajt hall, rögtön zárja be a kaput. A kigördülő kocsi Lándory remiz-hintója volt; a kocsis mellett Péter ült, aki a kalapjával köszöntött fel valakinek a palota ablakába: bizonyosan valamelyik szobaleánynak. A kocsi ablaka le volt eresztve, s a grófnő láthatta Médea kitekintő arcát. Jókedve volt.
- Itt az ördögök játszanak közbe! - kiálta magánkívül. - Hát senki sincs itt?
Ekkor az oldalszobából sietve jött hozzá Hermione. Az is látta ugyanazt az ablakból, amit Sidonia. Az még jobban el volt rémülve.
- Elvitte magával! - lihegé.
- De hol van az a sok naplopó, hogy nem jönnek a csöngetésemre?
Hermione rátalált a talány titkára. A villanycsengettyű zsinórjában egy helyen ketté volt vágva a vezető sodrony. Ki tehette azt?
Hermione maga futott ki az inasokat keresni. Az öreg Jeant megtalálta valahol, azt hozta magával a grófnő elé.
- Hát ti miért nem jöttetek be a csengetésemre?
- Nem hallottunk mi egy csepp csengetést sem. (Az öreg fickónak még most is jókedve volt a puncstól.)
- Hát nem tudtátok a kötelességteket, mikor láttátok, hogy az az ember a leányomat magával viszi?
- Nekünk az volt parancsolva, hogy ha erőszakkal ragadja el Médea grófnőt, azt akadályozzuk meg.
- Hiszen erőszakkal vitte el!
- Dehogy is vitte. Inkább nagyon is gyöngédek voltak egymáshoz. Mikor felsegítette a grófnőre a waterproofját, meg is csókolta.
- S Médea elfogadta a csókot?
- Nem, madame: rögtön visszaadta neki.
- Takarodj az ostoba inasélceiddel. Még az van hátra, hogy kánkánt táncoljatok előttem. Gyere vissza! Az inasával jó cimboraságban vagy. Keresd fel, mielőtt elutaznának. Vesztegesd meg, hogy tudósítson, hová mennek?
- Madame. A Péter nehéz ember.
- Eh, mit? Aki pénzért szolgál, az pénzért megvehető. Eredj dolgodra.
Sidonia és Hermione elbutulva néztek egymás szeme közé, mikor egyedül maradtak.
- Ezzel megbuktunk. A pénzt itthagyta, s a nőt vitte el. Mindent elölről kell kezdeni újból.
       
Mikor aztán egymás mellett ültek a kocsiban, azt kérdezé Médea Bertalantól:
- Hát mármost hová megyünk?
- Hát legelőbb is neked kelengyét venni. Hiszen egy szál ruhában szöktél el velem.
- Az igaz. Az úton pedig kell valami.
- Hajtassunk a Palais-Royalba.
- Nem! Nem! Ott minden drága, menjünk az ,,Au bon marché"-hoz, ott sokkal jutányosabb.
Tehát már azt keresi, hogy hol lehet olcsóbban kapni valamit! Aki máskor a louis d'orbul nem kért vissza; s az udvarmesterére bízta a számlái kifizetését.
Hát azután elmentek az ,,Au bon marché" üzletbe, s ott összevásároltak mindenfélét, amire egy asszonynak útközben szüksége van.
Médea élethalálra tudott alkudni és válogatni. Bertalannak nem engedett beleszólni. Úgy tudott rá zsémbelni, mintha már hét tél, hét nyár házasai lennének: ,,Te bizony elpazarolnál egymilliót is haszontalanságokra."
Késő este volt, mikor hazakerültek. Fél várost be kellett szaladgálni. Médeának eszébe jutott, hogy a hírlapban olvasta, hogy itt meg amott sokkal olcsóbb cipőt, kesztyűt lehet kapni, mint másutt; azt a helyet fel kellett keresni. - No, meg aztán egy bőröndöt is kellett venni, amibe mindaz jól elférjen.
Mikor a hotelbe kerültek, ahol Lándory szállva volt, Médea azt a vallomást tette, hogy ő olyan éhes, mint egy sapeur. Bertalan egy cabinet séparè-t ajánlott.
- Nem! Nem! Vitessük fel a vacsorát a szobánkba.
Lándorynak szerény szállása volt a vendéglőben. Egy előszoba, mely egyúttal az inas lakásául szolgált, aztán egy nagyobb terem, ahol dolgozott és látogatókat fogadott el, meg egy benyíló hálószoba.
- Hisz itt pompásan elférünk - szólt Médea, midőn körültekintett a teremben. A benyílóba is bedugta a fejét, aztán hirtelen visszakapta. A szobaleány éppen akkor állította fel a második nyoszolyát. - Hát mit vacsoráljunk? Én szeretnék egy poularde-ot.
- És olasz salátát hozzá? - kérdezé Bertalan.
- Nagyon jó lesz; de sok-sok galambbegyet rajta!
- És egy omlettet?
- Azt, azt!
- Befőttel?
- Nem! Sonkával.
- És egy giardinettót?
- Jó lesz! A sajtot megeszed te.
- És veres bort?
- Nem. Nekem fehér kell. Tudod? Csak azért, hogy ellentmondhassak.
Hát biz ez nem volt olyan lukulluszi lakoma, mint Médea első házasságának a bevezetésekor.
De minden jólesett.
Csak ,,egy" palack boron osztoztak meg. Attól is a második pohárnál már le-lecsukódtak Médea szemei, pedig csak Muscat Lunel volt. Hová lett a hősnő, aki amaz emlékezetes estén a gyakorlott rouét az asztal alá áldomásozta? Nem ivott, mégis mámora volt.
Aztán még a ,,pusztai rózsa" történetét se volt neki szükséges elmesélni. - Tudtak annál még sokkal szebbeket is.
       
Másnap tizenegy óra volt, mikor a reggelit felhozatták maguknak. Egymás mellett ültek a pamlagon, úgy reggeliztek.
Az ilyen Istentől megáldott órában nem létezik a külvilág. A két ősember ismét ott ül a paradicsomban, a mindent tudás almafájának árnyéka alatt. A nő szemében olyan fény ragyog, mint mikor a tenger világít, s foszfortündöklésében eddig láthatatlan világ csodái nyüzsögnek. Mennyi látnivaló van ebben a pellucidus óceánban! Minden arcvonása bájt, boldogságot sugárzik vissza. Az egymásba néző szemek beszédében megértett kérdések és feleletek cserélődnek: vers az; a legszebb költemény: rím nélkül, asszonánc nélkül, metrum nélkül. A szív van minden életműszerben; az lát, hall, ízlel, az éhezik, az lakik jól. A földgömb lehull alóluk; elvész az űrben, egyetlen érzés tart fenn a magasban. A múlt eléjük jön, mint jövő; s a percből örökkévalóság lesz.
Míg egy kopogtatás szét nem foszlatja az egész tündérábrándot.
Nem Mihály arkangyal jön a lángpallosával; csak a szobapincér. Hanem amit a kezében hoz az alpacca tálcán, à peu près ugyanaz. Paradicsomzáró! - Egy névjegy - Hermione kisasszonytól.
Válogatva sem lehetett volna kikeresni kedvesebb látogatást ebben az órában.
- Tessék! - mondá Bertalan fanyalogva, s felkelt Médea mellől, hogy udvariasságból eléje menjen az ajtóig a hölgyvizitnek.
A pincérnek, úgy látszik, hogy igen nagy véleménye volt a bejelentett személyiségről, mert a szárnyajtó mindkét battantját sietett feltárni. - Nem férne be Hermione kisasszony az egyik ajtószárnyon?
A következő perc megoldotta a talányt.
Hermione kisasszony után következett két livrés inas, akik egy rengeteg nagy bőröndöt cipeltek utána, s azt letették az elfogadó- (étkező-, dolgozó- stb.) szobába.
Hermione kisasszony meg sem látta Lándory urat, tökéletesen ignorálni látszott a jelenlétét. Egyenesen Médea grófnő elé libegett.
- A grófnő a grófnőnek jó reggelt kívántat általam. Itt küldi utána a kelengyéjét.
Médea Hermionéra bámult, s elfelejtette neki azt mondani, hogy ,,tessék helyet foglalni!".
Ellenben nagy elhallgatás támadt.
Lándory azonban megnyomta a villanycsengettyű gombját kétszer. - Arra megjelent a szobaleány. Csinos kis, becsületes arcú alsacienne.
- Lisette! - szólt hozzá Lándory. - Önnek van vőlegénye?
- Igen, monsieur!
- Aki rögtön elvenné önt, mihelyt a kelengyéjét beszerezné.
- Bizony, monsieur.
- Én önt boldoggá teszem. A feleségem kétféle kelengyét kapott. Szüksége csak egyre van: a másik fölösleges. Ő az egyiket önnek ajándékozza. Ön becsületes leány. Éljen boldogul.
A mamzel odafutott Médeához kezet csókolni e nagylelkűségért, s aztán a pincérrel együtt fülön fogta azt a kisebb, egyszerűbb bőröndöt, amit tegnap hoztak haza az uraságok.
- Nem azt - mondá Lándory. - Hanem emezt itt, amit most hoztak be. - S a pompás bőröndre mutatott, melynek ezüst plaque-jára az egyesült Lis Blanc-Mezőhegyessy címerek voltak felírva. - Ez az önök kelengyéje.
Hermione kisasszonynak a fején egy türlütütü-kalap volt; azon egy egész brazíliai babuka volt; még annak a babukának a bóbitája is reszketett a felindulástól.
Médeára nézett. - Hát engedi ezt az asszony? - Hát ki itt az ,,úr" a háznál?
Bertalan odament ezek után Médeához, s megcsókolta az ajkát.
És Médea azt tűrte!
Aztán leült melléje mosolyogva, mintha senki sem volna rajtuk kívül a szobában, s a marascbinós poharat odakoccintva a másik pohárhoz, azt mondá vidám hangon.
- ,,Viva noi!" (Élünk mink!) És Médea kiitta a poharát.
Hermione kisasszony dühtől reszketve futott ki a szobából. Lándory Péternek kiáltott.
- Hordasd le a málháinkat, és hozass egy bérkocsit. Ideje a vasúthoz mennünk. Kedvesem: vedd fel az útiköpenyedet.
- Hová utazunk? - kérdé Péter az urától.
Az furcsa képpel nézett rá.
- No, csak azért kérdem - monda Péter -, mert a cimborám, a Jean, most volt itt, és tíz napóleont nyomott a markomba azért, hogy tudósítsam őt rendesen, hová megyünk, hol állapodunk meg. Meg vagyok vesztegetve. Soha becsületesebb úton nem loptak még pénzt. Engedje meg, uram, hogy áruló legyek.
Lándory nagyot nevetett.
- Hát csak áruld el neki bízvást a titkot. A Svájcon keresztül utazunk haza Bernátfalvára.
- Nem mulasztandom el hűségesen megszolgálni a korrupció zsoldját.
       
Mikor Hermione kisasszony a felindulástól fulladozva, elmondta a hallatlan eseményt Sidonia grófnőnek: az csakugyan egyszerre nevetőgörcsöket kapott bele.
- Hahaha! Arcul mert engem ütni az az ember! - Felcsúfolt a saját leányom előtt.
- S még megcsókolta utána!
- Hahaha! Szembe mer velem állni! S mikor én békejobbot nyújtok eléje: ráüt a kezemre. Ezért a szíve közepébe fogok neki szúrni, olyan tőrrel, hogy elveszti bele az eszét, azt az ő nagy eszét, amire olyan kevély. Hahaha! A pusztai rózsa meghódítója! A színpadi bajadér elbűvölője! A grófleány ,,ura"! A lelkek vadszelídítő idomárja. - Majd meg fogja tudni, hogy mi lakik még egy asszonyi szívben! - Hahaha! - Hermione! Írjon ön rögtön Lyonelnek. Tudja, mit kell. Hahaha!
Orvosért kellett küldeni sietve, hogy megszüntesse a kínzó kacagást.
...Az a varázsló el tudta rabolni az egyik nő arcáról a nevetést, s tudott belőle adni annyit egy másik nőnek, hogy pokoli kínok közt fetrengett bele.
Ezért a kínos kacagásért tenger sírás lesz a fizetés!
       
Még egy keserűség várt a napok folyamán Sidonia grófnőre. Valami homályos öröme derengett annál a gondolatnál, hogy ahová ,,ezek" most mentek: Magyarországon a frank honban kötött polgári házasság érvénytelen; az ottani törvények előtt Médea csak szeretője az ,,emberének". Hanem ezt is elborítá végképp az a Péter által Jeannak küldött tudósítás, miszerint Lándorynak első dolga volt Budapestre érkeztével, ,,oltár" elé vezetni Médeát, s egy házi szertartás mellett szentesíteni a házasságát - a ,,Széna téri" templomban.
Még akkor Széna térnek hívták a mostani ,,Kálvin tért".
Még ez is! Oltár elé! Mintha volna azoknak a templomában oltár! Egy tyúkpettyes katedrájuk van mindössze - a szegényeknek!









Jókai Mór: A lélekidomár


A nagy titok
Elnyerni egy világszép hölgy szívét: ez a kisebbik titok; de megtartani! Ez a titkok nagyja!
       
Médea teljes akaraterejéből választotta magának élettársul Bertalant. A Lis Blanc családnak kimerítő értesülései voltak Lándory múltjáról, jelleméről, körülményeiről. Jól le volt írva.
Tudós, aki egy szakmába el van merülve, s ha egy érdekes esetet tanulmányoz, akkor se lát, se hall.
Jó gazda, aki maga lát a jószágának kezelése után, s jövedelmén túl fényt nem űz.
Ezért világkerülő; mert a társaságban mindenki olyan életmódot folytat, ami a pazarlással együtt jár.
De a világ is kerüli őtet; annak a szerepnek az emléke miatt, melyet a nagy bűnperben vitt. A nagy inkvizítortól félnek.
Kedélye hajlik a búskomorságra. Első nejével félrevonulva élt egy tengeri szigeten, s annak az emléke most is kultusz tárgya előtte.
Künn lakik a pusztán télen-nyáron, s ott nincs más társasága, mint a két pap: a kálvinista prédikátor meg a plébános.
A szegények jóltevője: elzüllött árvák gyámatyja.
Médea azt hitte, hogy ez az ember illik legjobban az ő világgyűlölő, emberkerülő kedélyéhez.
Saját magát úgy ismerte, mint szenvedély és vágy nélküli lényt: akinek feladata volt minden reménynél előre költeni fel a lemondást, s az öröm percében gyanúval gondolni a következő megbánásra.
Ez az ember, ennek a háza lett az ő eszményképe. A magyar pusztáról azt gondolta, hogy az egy szibériai ,,tundra" vagy egy délamerikai ,,pampas". Annak közepében van egy ódon kastély. Annak a falain ősök arcképei, akiknek a szellemei nem tudnak megválni egykori lakhelyüktől; talán a puszták lelkei is feljárnak oda, de van egy hatalmas lény, aki valamennyinek parancsol: az Lándory.
Hanem aztán attól a perctől fogva, amikor Lándory fel segítette ölteni az esőköpenyét, és ő elnevette magát erre a gondolatra: ,,mi most szökünk!", egészen megváltoztak előtte a fogalmak.
Igen: szökünk egy világból, amely méltó a gyűlöletre.
S aztán talált egy világot, amely arra való, hogy szeressünk benne lakni.
Az első nap, az első hét megtanította rá, hogy akit magának élettársul választott, hogy világkerülő magányának életunalmát megossza vele: az egy derült kedélyű ,,útitárs". S a vasút az, ami igazán kipróbálja a férfikedélyt. Akiben egy csepp nehéz indulat van, az felszínre kerül ilyenkor. Látunk jámbor családapákat, akik otthon szelíd papucshősök, a vasúti peronon egyszerre kegyetlen tirannusokká válni. Aki sohasem káromkodik: ott tud. De aztán aki még itt is megtartja a jó kedélyét; aki az első csengetésnél nem ráncigálja magával a társnőjét; aki nem pöröl a helyek miatt, aki nem kiabálja hordárja számát kétségbeesetten, aki nem zaklat, nem ijesztget elkéséssel, aki a skatulyákat nem felejti a kupéban, aki a roastbeefet nem nevezi vulkanizált kaucsuknak, aki nem lamentál hidegről, melegről, nem-szivarozhatásról, aki nem szörnyed el hotelszámlák láttára, aki egyszóval minden nyomorúságnak el tudja nyerni a humorisztikus oldalát, arra már igazán rá lehet ütni a tizenhárom próbát. Azért igen praktikus szokás az új házasokat az esküvő után nászutazásra küldeni, mert ott 48 óra alatt jobban kiismerik egymás kedélyét, mint otthon egy év alatt.
Mikor aztán a pusztába megérkeztek, akkor megint mindjárt az egész táj fogadta Médeát kellemes csalatkozással. Hisz ez nem ázsiai sivatag, amilyennek ő (a leírások után) képzelé: ,,Tzigan" sátrakkal, kirgiz jurtákkal; hanem egy jól termő síkság, amely igaz, hogy nagyon különbözik a franciaországi kerteknek, kaszálóknak, mesterségesen öntözött réteknek feldarabolt gazdaságaitól; azonban az ilyen roppant terjedelmű búzavetés, a virágjában úszó repcetábla imponál a végigutazónak, a virágillat új atmoszférát támaszt körülötte, ennek a nagy mérveiben van a szépség.
Hát mikor a hintó a saját nevelésű négy tüzes paripával begördül a kastélyt körülvevő parkba, s egyszerre elétűnik az ősi lakhely, egész a tetejéig befuttatva kúszórózsával; mintha az érkező menyasszony tiszteletére volna fényes nappal illuminálva minden; s a csoportokban, a gyepköröndökben ezernyi rózsa, remekei a modern kertészetnek. A háttérben, óriási platánok koronája között átmosolygó képe egy napsütötte viránynak, melynek alját egy kerek tó foglalja el, úszkáló hattyúkkal és arakacsákkal, a nagy tükör előtt a növények hercegasszonyai, akik egymásnak dicsekszenek a válogatott toalettjeikkel; a veres levelű bükk, a fehér lombú ihar, az arannyal pompázó hárs, a kékzöld boróka s a valamennyit lenéző ősnemes tölgyfa; az egész egy összhangzó remek kép.
Nem ilyennek képzelte ő a sivatagot.
Maga a kastély is megcáfolta az elővéleményét.
Építészeti pompa, igaz, hogy nem volt azon, de úri komfort kínálkozott mindenütt. Az egész berendezés azt hirdette, hogy az ,,első" feleség nagyon szeretve volt.
Mikor a szobákon végigjárt Médea, csakugyan azt hitte, hogy egy új világba lépett. Ennek az új világnak a neve ,,otthon". - Eddig ez őelőtte ismeretlen fogalom volt.
Kinevetni való kicsinység, de mégis igaz! Új embernek érezte magát, mikor végre-valahára levethette az örök vállfűzőt. Ezt az acélbörtönt. Elég karcsú volt anélkül is. Itt nem volt rá elítélve.
Majd elkövetkezett az ebéd. Pontban déli harangszóra. A magyar ételek felől is olyan aggodalmas előízletei voltak a hallomás után Médeának: azokhoz eszkimó gyomor kell. Hogy elbámult aztán, mikor a legelső levesestál előtte párolgott! Nem lehet azt tollal leírni, hogy micsoda íz van abban? Kétszer is vett belőle; és aztán a következőkből is. Azon vette észre magát ebéd végén, hogy jóllakott. Még sohasem tapasztalta ezt életében. Talán a vállfűző is lehetett az oka.
És aztán ebéd végeztével nem kellett a zongorához ülni, Beethovent játszani, majd unalmas udvarlókkal banális értekezést folytatni közönyös tárgyakról, végre a whist-asztalhoz ülni, s szidatni magát elvesztett trickekért; aztán új toalettet csinálni színházhoz, s variálni az unalom örök témáját; - hanem amint a szemei elnehezültek, odatette a pamlagvánkost a mellette ülő valaki térdére, ráhajtotta a fejét, s amíg az újságot olvas, azalatt egyet szundíthat, ami olyan jólesik! S amitől fölébred, az sem kellemetlen. Ha álmodott valamit: az bizonyosan nem az elhagyott világból való volt.
Akkor aztán már nem süt olyan forrón a nap, kimehetnek együtt a kertbe, végignézni a rózsákat. Ah, csupa ismerősök! A maréchal Niel! A Gloire de Dijon! A sénateur Weise! A Cavour! A Perle des Blanches! S valamennyi királynéja: a La France!
Nagy nehezen (egy szóra) rábeszélteti magát a csónakázásra. Eleinte nehezen megy a sandoline kettős lapátjával a mozgás, de nagyhamar beletanul. Mikor kifárad, az arca egész tűzpiros, a haja szétbomolva, a kalapját a szalagjára kötve a karján hordja. A hattyúkkal kötődni kezd, a gúnár megkergeti. Az elől sikongatva fut el a pimpimpárés pázsiton a gardéniás állványig. Itt új ellenség állja útját, a pávakakas. Az is szembe támad reá: pompás nagy japáni legyezőjét szétterjesztve s dölyfösen félkört táncolva előtte. De már ennél felébred amazoni bátorsága, hirtelen kifeszíti ellene piros napernyőjét. Ettől a pávakakas megijed, s nagy rikoltozással szalad el a bokrok között. E győzelem után diadalmasan fordul vissza Médea a nyomában szaladó párjához, aki jön a megtámadott hitvese segítségére, a feje fölött csóvált - szalmakalapjával. Van aztán nevetés! A semmin.
- Látod? Egész gyermek vagyok! - szól Médea. - És aztán elkomolyodik. - Én soha életemben nem voltam gyermek!
Más nő akkor végzi a gyermekségét, amikor férjhez megy, ez meg akkor tanulja meg, hogy mi az? Milyen jó az!
Játszani, bohóskodni, hancúzni! Tilalmasba lépni! Pajkosnak lenni! Diáknak lenni! Valakit megtréfálni, aki azt fölveszi.
- Hát várj: majd én megtanítlak téged valami gyermekjátékra mondá Lándory. S azzal mind a ketten letelepedtek a fűbe. Aztán szakítottak kilenc fűszálat. Azt az egyik a kezében tartja, a másik a végeiket összekötözi: ha végül egységes lánc lesz belőle, akkor beteljesül az, amire az összekötöző gondolt.
Lánc lett belőle szerencsésen.
Médea örült, nevetett a sikernek.
- No, hát találd ki, hogy mire gondoltam?
- Arra, hogy lesz-e vacsorára is baraboly?
- Eredj! Cudar! Még azt is kitalálod!
A baraboly is olyan csemege, amit csak itthon kapni, itt is csak nagy protekció és összeköttetések útján.
Ezalatt eljött az ozsonna ideje. A falusi levegő éhessé tesz. Napjában ötször kell itt asztalhoz ülni, s az ember nem is haragszik érte. A levegő az oka kétségtelenül.
S evés után commotiót kell tenni. A labdázás is kellemes, de hát még a tekepálya. Az ad aztán emóciót. Médea még akkor sem akarta abbahagyni, mikor már alig bírta a karját. Pihenésül aztán belevetette magát a hamac-ba, s hintáztatta Bertalannal.
Az alkonyattal elkezdett a park mélyéből felhangzani valami csodaszép dal, amire a közeli orgonabozótból egy másik hang felelt.
- Hallga! Mi a? - kérdezé Médea figyelve.
- Ez a fülemüle. Hát nem ismered a fülemülét?
- De igen. Sorrentóban mindennap ott volt a table d'hôte menüjén: ,,fülemüle, pacsirta sütve"; ki nem állhattam! De énekelni nem hallottam soha.
Médea aztán azt is megtudta, hogy mi az ,,édesen alvás", mikor az ember ötször falatozott, s aztán egész nap szaladgált, hogy ötször megéhezzék.
Ez azonban mind csak a materiális oldala az új világnak.
Abban a régi unalmas világban minden ember, aki csak a közelébe került, azon törekedett, hogy a tudományát ragyogtassa - aki nem tudott okosat mondani, az mondott szépeket.
- Ez jó recept az udvarlásra, de megölő ,,betű" a házasélet boldogságára nézve.
A férjnek nem szabad a maga könyvét a felesége hímzőasztalára letenni.
Mit érdeklik az asszonyt a politikai viták, a juridikai elméletek, a klinikai műtétek, a spekuláció, az üzlet, a kísérletek, a kutatások! Azt mind végezze el ki-ki a maga malmában, s mikor hazamegy, kefélje le magáról azt a lisztet, ami ráragadt, hogy ne lássák meg rajta, hogy mit őrölt. - Az a nőt untatja. S az unalom bacilusa a válópernek.
Bertalan sohasem beszélt arról Deának, hogy mit dolgozik. Pedig nagy szorgalommal haladt előre hírnevet szerzett munkájában, amiért olyan jól megfizették. Azalatt az asszony a magáé volt. Az is méreg, ha a férj minden lépten árnyékul követi a feleségét, s pihenést nem tart a gyöngédségben. Szép az a muzsikáló óra: de hogyha egyre-másra muzsikál!
Világért nem mutatta volna, hogy okos ember! Ellenben iparkodott rossz élceket, ferde adomákat felszínre hozni, nem azért, mintha jobbakat nem tudna, hanem hogy alkalmat adjon gyöngéd kezeknek egy kis hajmegtépázásra az ,,ostobáskodásért".
Aztán a férjnek soha sincs igaza: az mindig a nőé. Ő az okosabb (legalább azt állítja), s az ,,okosabb enged". Ergo: nem szabad igazságának lenni. Ha nem enged, akkor meglehet, hogy megtartja az igazságát, de mit nyer vele? És mit veszít? - Hisz az igazságlevelek minden függő pecsétjei nem nyomnak annyit, mint egy virághímpor lehullott szemcséje, amiben szerelem lakik.
Az első, kettecskén eltöltött otthoni napok után következett a társaság is. Vasárnapra meg voltak híva ebédre mind a két felekezet lelkipásztorai. Kezdetnek áldott!
Ezekről is sajátszerű elővéleménye volt Deának. Ha két ilyen ellenkező hitű egyházi főhadnagy összekerül! Eszébe jutott Heinének a románca a vitatkozó szerzetesről és rabbinusról. Szerencse, hogy a disputájukból semmit sem fog érteni, mert magyarul csak annyit tud (gyermekkori emlékezetéből), amennyi elég a cselédekkel megértetni magát. Vagy talán éppen latinul fognak értekezni.
Nagy volt aztán a meglepetése, mikor déli harangszóra mind a két papot egy csézában, egymás mellett ülve látta behajtatni a veranda elé. A plébánost már látta a reggeli misénél, de azért most rá nem ismert volna. Körülbelül Bertalannal egyidejű, életvidám, pirospozsgás alak, aki előbb ugrik le a kocsiból, s aztán kezét nyújtja az útitársának a leszállásra, aki már hatvanasnak látszik, bajuszos, körszakállas férfiú. Párizsban az egyiket miniszteri tanácsosnak, a másikat nyugalmazott huszárezredesnek néznék.
Bertalan a verandán várta a szentatyákat, s ott üdvözölte, azután fölvezette a nejéhez.
- A plébános urat nem szükség bemutatnom, őt már ismered a templomból.
- Óh igen! - vágott a szóba a plébános franciául. - Már volt szerencsém. A grófnő nekem kezet csókolt a templomban, most azt a kézcsókot visszaadom.
Deát meglepte mind a francia megszólítás, mind a modor. Ilyen plébánost ő még nem látott.
S csodálkozása még fokozódott, mikor a kálvinista prédikátor szintén francia nyelven, kissé széles kiejtéssel tartott, de teljesen korrekt stílusú üdvözlettel mutatta be magát.
Aztán mind a ketten összecsókolóztak Bertalannal, s tegezték őt.
Furcsa társadalmi viszonyok vannak itten!
Asztal fölött egyre fennakadás nélkül folyt a társalgás. A két pap folyvást disputált egymással; de nem a dogmáik fölött. A külirodalom, a társasélet, a napi kérdések s elkerülhetetlenül a belpolitika volt a szőnyegen levő disputatárgy: s ezek fölött mind a két pap meglepő ismeretbőséggel, elmeéllel vitatta a saját felfogását; végül rendesen Deát kérve föl eldöntő bírónak, akinek az ítéletében aztán a vesztes fél rendesen megnyugodott; a belpolitikai differenciák fölött azonban Dea átengedte a döntő szót Bertalannak, ahhoz ő még most nem ért. De majd beletanul, ha a képviselőház karzatára feljár. Hanem ahhoz előbb meg kell tanulnia magyarul.
Ez eszménél nem titkolhatta el a csodálkozását. Dea afölött, hogy itt a ,,magyar pusztán" a lelkészek ilyen jól beszélnek franciául.
- Én több évig voltam külföldön - igazolá magát a plébános.
- Az ám! Mert kergették! - vágott oda nevetve a lelkész.
- De hogy a ,,pásztor" úr is?
- Hát nálunk a pásztorok is tanulnak franciául.
- Igen! Akiket akadémiákra küldenek - toldá hozzá a plébános.
- Miféle akadémiákra? - kérdé bámulva Dea.
- Hát például Josefstadtba.
- Volna ott akadémia!
- Nagyon jó akadémia. A tömlöc. Ott ült a kolléga két esztendeig. Ott tanult meg bújában franciául, angolul.
- Tömlöcben? - szólt, nagy szemeket meresztve Dea. Egy pap, aki az ő férjét tegezi, s vele összeölelkezik!
Mind a három férfi titkos, egyetértő félnevetést fojtott el.
A plébános aztán sietett Deát felvilágosítani.
- Hát bizony mi mind a hárman egy bűnben lélegzettünk: s ezért lakoltunk meg. A szabadságharc alatt Bertalan volt az én kapitányom a Lehel-huszároknál, a tiszteletes úr pedig a tábori lelkész. Ezért aztán Bertalan barátunkat besorozták, a kollégát becsukták, én pedig kiszöktem külföldre, s élveztem az angol vendégszeretetet - ,,burgonyával és burgonya nélkül", ahogy Csernátony mondja: vagy tíz esztendeig.
- De te énnekem erről sohasem beszéltél - szólt Dea Bertalanhoz fordulva. - Hogy te katona voltál, háborúban jártál?
- Ejh! - szólt Bertalan restelkedve. - Ki beszélne a felesége előtt az ifjúkori bolondságairól?
A lelkész egész kedélyesen kacagott fel.
- Ifjúkori bolondságnak nevezi ő az ő hős tetteit!
- Nem követtem el én semmit.
- Semmit? Hát a tarcali bravúrstikli?
- Puszta demonstráció volt.
- De olyan demonstráció, ami az ütközet sikerét biztosítá. Száz huszárral tartottál sakkban egy egész hadszakaszt. Lőttek rád annyi golyót, hogy ha egy rakáson volna mind, nem tudnád felemelni a két kezeddel.
Dea ösztönszerű remegéssel kapta meg Bertalan karját.
- Az én papom szereti a hiperbolákat - dörmögé Bertalan.
- Micsoda hiperbola? Hát nem ott voltál te is? Te ci-devant huszárhadnagy, mostanság plébános? Nem te beszélted el, hogy döngött a fületek körül a golyó, mint a darázsraj? Bertalan oldaláról a két ordonáncát lelőtték. Nem a hadvonal előtt dicsérte-e meg Lándoryt a fővezér? Nem kapott-e érte vitézségi rendet?
- Hol van az a vitézségi rend? - sürgetőzék Dea.
Lándory úgy érezte magát, mint akit csiklándoznak.
- De szentatyák! Vegyétek észre, hogy ti itt most igen kellemetlen témát szellőztettek. Én új házas vagyok. Az asszonyom előtt fiatal legénynek akarom magamat kiadni, s ti most egyre publikáljátok, hogy már ezelőtt huszonhárom esztendővel kapitány voltam.
- Nem bánom én! Légy negyvenöt esztendős; légy ötvenesztendős - heveskedék Dea -; de énnekem azt a jelvényt mutasd m eg.
Hát biz azt nem messze kellett keresni. Bertalan mindig a tárcájában hordta. Igénytelen, kis ezüstkoszorú, veres szalagra fűzve. Dea az ajkához emelte a ritka jelvényt.
- Hát biz a mi barátságunk nagyon régi időkből datálódik! mondá Bertalan. (Mintha csak barátságról volna szó!)
- De hiszen te akkor még nagyon fiatal lehettél? - találgatá Dea.
- Tizennyolc esztendős siheder volt! - sietett javítani a dolgon a lelkész. - De még annyi sem volt. Tizennyolc meg huszonhárom, az negyvenegy. De ő nincs negyvenesztendős. Még akkor egy csepp bajusza sem volt. Iskolás gyerek volt!
Most aztán a plébános is segítségére sietett a kollégájának. Mikor közös ügyet kell védeni, akkor protestánsok és katolikusok vállvetve működnek.
- Ebben semmi hihetetlen nincsen. Most olvassuk a lapokban, hogy Mac-Mahon a saint-cyri iskola növendékei között, az ottani látogatása alkalmával látott tizenhat éves fiúkat, akiknek melle a légion d'honneurrel volt dekorálva. ,,Hogy jutottatok a kitüntetéshez?" ,,Az orleans-i ütközetben." Nálunk is ilyen világ volt.
A kálomista pap aztán még legjobb példával akarta a dolgot illusztrálni.
- Hiszen a saját családjában láthatta a példát a grófnő. Hát a mostohatestvére, Lyonel, nem csupa gyermek volt-e, mikor kardját hazájának szentelé, s hős tetteivel neve körül auréole-t gyűjtött? Ezt a poharat a dicső Lis Blanc Lyonel egészségére emelem. Ilyen hős volt a mi Bertalanunk is. Éljen!
Bertalannak majd a torkán akadt a pezsgő. Dea hozzá sem nyúlt a maga poharához: azt veté ellen, hogy a fejébe megy. Oda is ment; de nem a bor, hanem a vér.
       
Egyszer csak egészen megváltozott Deának a kedélye. Mélabús lett, hallgatag, elmerengő; az arca elhalványult, a szemei holdfényt vettek föl, s az étvágya egészen eltévedt. Ha Lándory gyöngéd megszólítására elmosolyodott, az is kényszeredett mosoly volt. A zongorától meg mindig könnyezve kelt föl. Ha valamelyik tisztelendő úr látogatóba jött, eltagadta magát.
Más ember ilyenkor megijedt volna; Bertalan egész nyugodt maradt.
A vidéken akkor folytak a honvédgyakorlatok, Lándory egy napon meghívta a helyben táborozó huszárezrednek az összes tisztikarát.
Már ennél csak pompásabb játékszerrel nem lepheti meg egy jó férj a feleségét!
S Médea igen jól mulatott a vidám tiszt urakkal, akik otthon, a rendes kabátjukban ügyvédek, mérnökök, doktorok, kereskedők és kivétel nélkül mind jó táncosok. Cigányt is hozattak; a faluból feljöttek a szép parasztleányok, idei menyecskék; künn a szabadban táncra kerekedtek. Deának nagyon megtetszett a csárdás, még maga is eltanulta azt, egy nyalka huszárkapitánynak a segédlete mellett. Igen jó kedve volt, egész a takarodót fúvó trombitaszóig.
Hanem aztán másnap reggel megkezdődött a haddelhadd. Volt Bertalan úrnak mit hallgatni, amiért a felesége nyakára hoz egy egész regement korhely cimborát, akik dorbézolnak, rikoltoznak, rugdalóznak, toporzékolnak, s azt táncnak nevezik; a parasztleányokat ölelgetik, keringetik, még a háziasszonyt sem kímélik, azt is előre-hátra ráncigálják; hát még az a toprongyos cigányhad az ő bolondos hegedűreszelésével; férjem uram is odaül közéjük, ott poharaz, ott tósztoz, még notafikál is a többi kortyondi fráterekkel!
Felé sem néz a feleségének. Azalatt azzal akármi történhetnék! Most aztán itt van a nagy fejfájás, émelygés, migrén. Ki tudja, mi nem lesz még belőle? Talán tüdővész! Bizonyosan az első feleségét is így vitte a sírba! - stb., stb.! - Végül aztán megsiratják a szegény Godivát! Ő már boldog! Ő már nyugszik!
Más ember ilyenkor elkezdte volna magát védelmezni; Bertalan hallgatott igen művészien.
Délután megszűntek az aggasztó kórtünetek. Dea kikocsikázott Bertalannal a mezőre, maga hajtotta a lovakat. A vályogvető telepen találkoztak egy mezítlábos cigánybandával, volt egy hegedűs, egy brúgós meg egy klarinétos. Dea odaszólította őket a kocsihoz, s odarendelte őket a kastélyba. Aztán késő éjjelig muzsikáltatta velük a tegnapi nótákat, s az infámis cincogás mellett a férjével alaposan betaníttatá magát abba a kiállhatatlan ugrabugrába, aminek csárdás a neve.
Hanem a következő reggel aztán be is következett a penitencia.
Azon kezdte, hogy ő meg fog halni. Érzi jól, hogy napjai meg vannak számlálva. A saját üterét vizsgálta, s kilencvenkettőt számlált egy perc alatt. Itt a paroxizmus! Kezdett érzékenyen búcsúzni a férjétől, sűrű könnyek között.
Ekkor aztán Lándory azt tette, amit más ember is szokott tenni, hogy befogatott, s elhozatta az orvost. Az orvos eljött, kikérdezte, kihallgatózta, kikopogtatta a beteget, s aztán rendelt neki - egy adag Seidlitz-port citrommal.
Délestig azután egészen helyreállt Deának az egészsége, magasztalta azt a tudós orvost, aki a halálos betegséget ilyen gyorsan meg tudja gyógyítani. Ilyen még Párizsban sincs.
Azontúl aztán mindig használt a Seidlitz-por; hanem új kórtünetek jöttek elő. Ebédnél, mikor egyszer az inas felhozta a felszelt sonkát, Dea felsikoltott eliszonyodva. Mi az? Hisz ez valami rettenetes tárgy! Vigyék el innen! Hisz a láttára is kileli az embert a hideg! Hogy lehet ilyesmit feladni az asztalra!
Azon az ebéden kénytelen volt Bertalan vegetáriánussá lenni. Nem ettek egyebet, mint spárgát, felfújt kását meg szamócát.
Estefelé kikocsikáztak a faluba. Ott éppen országos vásár volt. A lacikonyhán cigánypecsenyét sütöttek a nagy bográcsban. Annak az illata megütötte Deának az orrát. ,,Ejnye, de jó lehet ez a valami." Bertalan aztán egy kétfelé vágott fehér cipóba szorított cigánypecsenyét adatott fel a kocsiba maguknak. S azt Deával megfelezték; de bizony Bertalannak a kisebbik rész jutott belőle. S ez így ment különféle változatokkal.
Valami radikális kúráról kellett gondoskodni.
Nászutazásuk alatt tervezgették, hogy majd, ha egy hónapot eltöltöttek a falun, akkor berándulnak Budapestre, és meglátogatják Erdélyt, ahol Médeának az apai birtoka fekszik. (Bertalan odadobhatta a háromszázezer frankot a mama asztalára; de azért Médea a maga apai örökségéről nem mondott le.) Most már ideje lett volna, a két terv közül az egyiket életbe léptetni. A Budapestre menetel volt az ajánlatosabb. Annálfogva Bertalan elkezdett az Erdélybe utazásra példálózni. Más ember azt tette volna, hogy a főváros előnyeit magasztalja a felesége előtt, de Lándory tapasztalt férfiú volt már.
Így aztán Dea maga állt elő azzal az ellenindítvánnyal, hogy beköltözzenek Budapestre. Egyszerre nagy kedvet kapott a fővárosban lakáshoz.
Hanem az sem tartott soká. Médea minden reggel maga bontotta fel az újságcsomagot, mely a postáról érkezett, s mohón kereste ki belőle a ,,Pester Lloyd"-ot. Ez a lap, köztudomásúlag, naponta a legérdekesebb olvasmányok tárházát nyújtja a szellemi táplálékkal élő közönségnek. De Médeának a legérdeklőbb rovata az volt, aminek a címe: ,,Idegenek névjegyzéke". Ez volt az ő tanulmánya. A többit olvashatta Bertalan.
Egy napon aztán Lándory három, veres tintával aláhúzott nevet talált a lajstromban, amint Dea átadta neki a lapot: ,,Angol királynő: megérkeztek Lis Blanc Sidonia grófnő, Lis Blanc Lyonel gróf, De L'Aisne Alfréd marquis..."
- Nem megyünk Budapestre - mondá röviden Médea.
- Tehát inkább Erdélybe?
- Oda sem.
- Hát hová?
- A sírba!
Ezen aztán Bertalan nagyot kacagott.
Ezért kapott egy pofont.
- De jólesett! No, még egyet!
Csak azért sem.
Médea aztán meg akarta mutatni, hogy komolyan veszi a sírbaszállás szándékát.
Egy reggel azzal lepte meg Bertalant, hogy szokatlan korán felöltözve, jött napernyőstül hozzá:
- Vezess engem a családi sírbolthoz. Meg akarom látogatni a te Godivádat.
S azzal a nagy karimájú szalmakalapja mögül elővett egy immortelle-koszorút, amit nagy alattomban Godiva számára kötözött. Nő kívánsága parancsolat!
- Voltál már nála - kérdezé Dea, erős szemszúrással -, amióta hazajöttél?
- Még nem mehettem oda.
- Valami akadályozott? Talán én?
- Nem te.
- Szeretném megtudni, hogy ugyan mi?
- Majd megtudod.
Azzal Bertalan valamit súgott Péternek, aki rábólintott a fejével, azzal kiment. Rövid idő múlva visszajött; már megvan.
- Csak nem megyünk odáig kocsin? - kérdezé Dea.
- Nem. Igen szép út vezet oda.
S aztán karjára véve Deát, a parkon keresztül elsétált vele addig a virányos dombig, ahol szerettei álmodnak tovább.
Dea nem vette észre, hogy Péter távolból követi őket, s valami puttonyformát hoz magával.
Amint a sírbolt elé megérkeztek, akkor megmutatta Bertalan Deának, hogy mi akadálya volt eddig az ő látogatásának - alvó szerelmesénél. Egy fecskepár odarakta fészkét az ajtó sarkába; az ajtó kinyitásával a fészeknek le kellett hullani a falról. S a fecske - tojásain ült.
Deának a könny szökött szemébe.
- Hát ez nem eresztett be? Nem akartad a fecskének a fészkét lerontani: amíg a tojásain ül!...
- De most már gondoltam ki valamit - szólt Bertalan. S amint Péter odaérkezett, a kezében egy sajtárral, a vállán pedig egy kertészlábtóval, azt mondá neki: ,,tedd le; visszamehetsz!" - Aztán egyedül maradva Deával, elmondá neki, hogy ő most le fogja venni szép óvatosan a szegletből a fekcskefészket, s aztán polyvás sárral, aminővel a fecske készíti a maga lakását, ki fogja azt egészíteni, s felragasztja újra a sírbolt előcsarnok eresze alá.
Azzal leveté a kabátját, nekigyürkőzött, felhágott a lábtóra, késsel lefeszíté a fecskefészket a küszöb szögletéből: négy kis tarka tojás volt benne, azokat Dea kezébe rakta.
Dea aztán leheletével melengeté addig a tojásokat, amíg a fészek megint rendben lesz, hogy ki ne hűljenek, amíg az anyafecske visszakerül rájuk.
Lándory pedig hozzáfogott a fecskefészek építéséhez, odaragasztva azt sárgyurmával az ereszhez, s odaerősítve vékony sodronnyal, hogy le ne hullhasson, amíg a sár megszilárdul.
Dea gyönyörködve nézte azt a munkát!
Bertalan aztán egyenkint visszarakta a fészekbe a tojáskákat, jól ügyelve rá, hogy mindegyik éppen úgy feküdjék a puha tollvacokban, ahogy eddig feküdt; mert arra az anyafecske ráismer, s ha megbolygatták a fészkét, abbahagyja a költést.
Most aztán ki lehetett már nyitni a sírboltajtót.
Hanem Deának volt még előbb valami mondanivalója.
- Várj még egy pillanatig. Én nem tudom, mi bajom van megint?
- Támaszkodjál a karomra.
A karján felvolt tűrve az ing, vállig.
- Milyen szép fehér karod van neked! - mondá Médea, éhséget kifejező tekintettel.
- Nekem?
- Olyan, mint egy nőé. Én úgy szeretnék valamit.
- Ugyan mit?
- Egy nagyot harapni bele!
- Ugyan tedd meg! Itt van, tessék!
- De egészen beleharapni. Vérig!
- Hát természetesen.
- Nem, nem! Az neked nagyon fájni fog.
- Tréfaság! Hát mikor a vívóteremben a próbavívásnál olyanokat vágtunk egymásnak a karjára, hogy csak úgy szökött fel a vér a felrepedt bőrből. Férfinak nem fáj az. Csak te harapj bele bátran.
Médea zavaros szemekkel tekinte fel rá. Egészen magánkívül látszott lenni. Ajkai szárazon lihegtek. Egyszer csak megragadta Bertalan karját mind a két kezével, s villogó két fogsorával átfogta annak a duzzadó bicepszét, s aztán mindig erősebben mélyeszté belé a fogait, míg egyszer csak azt vette észre, hogy valósággal sebet ejtett rajta. A két szemfog áthatolt az epidermiszen, s a vér kiszökött.
Ekkor felsikoltott Dea.
- Jézus Mária! Mit tettem?
S rémülten sietett a férje karján kibuggyanó vért zsebkendőjével visszafojtani.
- Mit csináltam én most? - hebegé Dea maga elé bámulva. Hát vámpír leszek én már? Meg vagyok őrülve, ugyebár? Ugye nem engedsz az őrültekházába csukatni, ha megbolondulok?
- Nem, te kedves - szólt nevetve Bertalan. - Nem te vagy megőrülve, hanem én!
- Mitől?
- A boldogságtól.
Akkor aztán odavonta magához Médea fejecskéjét, s megsúgta neki, hogy mi az ő nagy baja?
Erre aztán a nő arca egyszerre lángra gyulladt: hirtelen eltakarta azt mind a két kezével, s aztán odatemette a férje keblére, s elkezdett édesen, édesen zokogni, lekívánkozott a földre; oda kellett melléje ülni: a szép zöld cickórónak szüksége volt a harmatra, azt megitatta könnyeivel, s érthetetlen szavakat dadogott mellette.
Az a ,,másik" ott benn, hallgathatta - s ha a porszem érez, gyönyörtől reszkethetett miatta.
- Ugye nem fogok meghalni? - szólt végre kisírt arcát kedveséhez felemelve.
- Nem. Te drágám! Ne gondolj arra.
Most aztán ideje volt a látogatást megtenni.
A rácsajtó felnyílt. A sírboltlakó méhraj kardalt zengett az üdvözlésükre. Dea nem félt a döngésüktől.
- Sokáig ne időzzél itt. Nagyon hideg van.
- Beszélnem kell vele - suttogá Dea, odasietve Godiva sírköve elé, s letérdelve annak zsámolyára. - Aztán mikor kibeszélte magát vele, akkor odaakasztá az immortelle-koszorút a sírkeresztjére.
Derült arca volt.
- Megkönnyebbült a lelkem a nagy tehertől - suttogá a férjéhez. - Én is leszek olyan jó, mint ő volt!
A Godiva sírköve mellett volt egy üres fülke.
Odamutatott a félelmes űrre.
- Ugye? Még sokáig nem fogok idejönni?
Bertalan az ölében vitte ki ebből a szomorú üregből.
       
Most azután Médea is tudta az ő nagy titkát.









Jókai Mór: A lélekidomár


Az agancskiállítás
A ,,holt évad" nevet tulajdonképpen fővárosi újságírók találták fel, mert ez csak nekik álmos idő, más akkor éli világát. Októbertől áprilisig ami családi botrány történik, az mind az újdonság rovatba kerül, azontúl kezdődik a ,,kímélet-időny". Félbeszakítják azt csupán a nyári lóversenyek, három-négy napra. Akkor ismét ki vannak nyitva a budapesti city (mágnásfertály) palotáinak ablaktáblái, s látni pompás fogatokat s elegáns toaletteket az utcán.
Lándoryék még mindig nem jöttek be a fővárosba; semmi okuk sem volt rá, Médea nagyon megszerette a falusi életet, s Bertalannak elég dolgot adott a készülőben levő munkája s a gazdasága.
Médeának ismét visszatért az egészséges arcszíne, egy-egy tűnékeny foltocskát a homlokán nem látva meg, amit gondosan takart a csipkefodor. Valami sajátságos horoszkópot talált fel időtöltésül, annak a kiszámítását, hogy hol járnak időről időre az ,,övéi".
Méltán ,,övéinek" nevezhette őket, hisz ez az egyik anyja volt, a másik bátyja, a harmadik néhai férje.
Azután megmondta Bertalannak, amit kitalált.
- Honnan tudod ezt?
Levelet soha senkitől nem kapott Médea. A nő aztán felfedezte előtte a tudományát.
Lándorynak mindenféle lapja jár, azokból Médea kitanulta, hogy mely nagy városában a monarchiának mikor lesz lóverseny? Azon a napon aztán az odavaló hírlapokban bizonyosan megtalálta az idegenek lajstromában mind a három nevet. Folyást együtt jártak, mintha szövetségesek volnának.
Egyszer Bécsben, másszor Prágában, majd Kolozsvárott, Aradon. A dolog nem volt feltűnő. Lis Blanc grófnő nagy szenvedéllyel vett részt a lóversenyekben. Versenyparipái némelyike nyertes is volt. S ez a dicsőség neki nagyon sokba került. Gyakran nagy összegeket vesztett a turfon. Lyonel maga is részt vett az akadályversenyekben, s egypárszor majd kitörte a nyakát. Hanem Alfréd csak a totalisateur terén vitézkedett. Egyszer ki is akarták ballotálni a jockey-clubból, mert azzal volt vádolva, hogy a ,,Favorit" versenyparipa lovászát megvesztegette, hogy a lovának hideg vizet adjon a futtatás előtt: nagy nehezen tudták elsimítani a dolgot.
Egy reggel aztán Bertalan fedezett fel valamit - a hivatalos lapban.
- Én találtam meg, hogy mi az igazi sport, amit a mi híveink űznek. A hivatalos lap élén, íme, a legújabb hír: ,,Lis Blanc Lyonel gróf, magyarhoni nagybirtokos, a törvényes díj letevése mellett, elnyerte a magyar indigenátust, s a magyar főrendiház tagjai közé fölvetetett". - És mármost megesik az, hogy Raoul Ripaille hoz az én számomra törvényeket a magyar országgyűlésen!
Ezen csakugyan lehetett nevetni.
A holt évadot Budapesten is félbeszakítá a nyári lóversenyek idénye.
Ez alkalommal lett ugyanitt rendezve a hét országra szóló nagyszerű agancskiállítás is, amely igen sok külföldi celebritást vonzott Magyarország fővárosába.
A mindennemű, bámulatra méltó állati fejdíszek között a legnevezetesebbek voltak Lis Blanc Lyonel gróf trófeumai, két bivalyfej, szarvastól. Az egyik az ,,Arni"-bivaly, Kelet-Indiából, olyan két hatalmas szarvval, melynek a két hegye tízlábnyira szétáll egymástól, a másik még annál is hatalmasabb, a kafferbivaly, a vadállatok legvakmerőbbje, mely erősebb az elefántnál, s bátrabb az oroszlánnál. Rémséges nagy szarvára oda volt akasztva az a legnagyobb kaliberű puska is, mellyel az óriási vadat Lyonel elejté, egyetlen acélvégű golyóval fúrva keresztül annak a homlokát, éppen a közepén. A kafferbivalyra való vadászat nem sport, hanem párbaj; ha a vadász lövése nem halálos, akkor őt tapossa össze a vad, lovastól együtt.
Azt a sok rossz élcet, amit e szarvak szemlélete alatt a laikus publikum a férjekre és házibarátokra elhullatott, nem érdemes felszedegetni.
Az agancskiállítás idején természetesen ismét megjelent a budapesti idegenek névjegyzékében a három összetartozó név.
- Akarod, hogy meghívjam hozzánk Lyonelt látogatóba? - kérdezé Bertalan a nejétől.
- Nem bánom.
- Alfrédet is?
- Ahogy te akarod.
- Nem akarsz magad is a lóversenyekre bejönni?
- Nem. Nem szeretnék ott találkozni először az anyámmal.
- Igazad van. Én sem mehetek oda. Majd csak a kaszinóban találkozom Lyonellel.
A találkozás egészen bizonyosra volt vehető. Két futtatási nap között egy közbeeső locspocs nap, esős, szeles idő az egész előkelő társaságot mind a kaszinóba hajtja. Négy és öt óra között van Marchalnál a zártkörű ebéd - a színházak zárva, az orfeumba csak tíz órakor szokás menni; hat és hét óra között biztosan ott vannak a nagy képes teremben; ott szívják el az első szivart a feketekávé mellett, s gyakorolják magukat a médisance-ban.
Mikor Lándory az olvasóteremből átjön, már ott találja valamennyit. Mindenkit jól ismer. Ott van az a négy úr is, akivel egykor a vasúton együtt utazott, akik Godivának fecsegésükkel annyi kínt okoztak: a fuvolahangú, a ráspolyszavú, az orrból beszélő, a gordonkabasszus, egymást Mukinak, Nusinak, Blikusnak, Murcusnak nevezik, az utóbbi azt is meghallja, ha Horácnak szólítják, s van, amelyik az ,,effendi"-re hallgat.
Közöttük van Alfréd is, meg Lyonel.
Lyonel háttal van fordulva azon ajtó felé, amelyen Lándory belép, s ő tartja a társaságot valami vidám előadással kedélyes derültségben, aminek egyszerre vége szakad, amint Bertalant meglátják. Alfréd hirtelen odasúg valamit Lyonel fülébe, mire az gyorsan átnyergel más témára, mintha vadászkalandot adna elő:
- Én egyszerre kapom a puskámat arcomhoz, bumm! A fenevad bukfencet vet, s elterül a lábam előtt! Három méter volt a hossza.
Eközben a gordonkahangú eléje lép Lándorynak.
- Ah! Grüss dich Gott! Csakhogy újra látunk! Engedd meg, hogy bemutassalak benneteket egymásnak.
- Köszönöm, effendim.
- Gróf Lis Blanc Lyonel, Lándory Bertalan. Lyonel csak most fordul szembe Lándoryval.
Bertalan valóban alig ismert volna rá a mostani alakjában. Raoul Ripaille szurtos, kormos, patkánymarta pofája alig volt feltalálható az elegáns, zseniális arcban, mely a férfiszépség minden előnyeit egyesítve hordozá magán; átragyogva a szellem és szenvedély igézetétől. Ilyen valóban a halál angyala a női erénynek!
- Ah! Hiszen mi sógorok vagyunk! - szólt Lyonel, kezét nyújtva Bertalannak. Nagyon örülök. De énnekem úgy tetszik, hogy ezt az arcot már valahol láttam.
- Igen - szólt Bertalan -, a Tombeau d'Isoard-nál; amikor tüzet méltóztatott tőlem kérni a szivarához.
Lyonel egy percre meghökkent. - Veszedelmes visszaemlékezés! Ha ez az ember ezt most itt el találja beszélni? - Nem! Nem úgy néz ki. - Elneveté magát kedélyesen.
- Ah! Tehát ön volt az, akiről a mamám azt mondta, hogy ennek az úrnak köszönhetem az életemet és a vagyonomat? Ez nagyon derék. Én tehát önnek tartozom az életemmel és vagyonommal? De mi az ördögnek magázzuk mi egymást? Hiszen sógorok vagyunk.
- Nem tagadom.
Azzal Lyonel odafordult a körüle csoportosuló urakhoz.
- No, lám, milyen szép az, hogy én a sógoromban egyúttal feltaláltam azt a titkos mentoromat, aki nekem az életemet és vagyonomat megszabadította. - És aztán félig súgva dörmögé: - Eggyel több ok rá, hogy az ember jót tegyen vele.
(Tudjuk jól, mit értenek az alatt: ,,egy szép asszony férjével jót tenni".)
Lándory aztán Alfrédet is üdvözölte kézszorítással; aki mindjárt sietett is neki baráti vonzalmát tanúsítani egy igen érdekes tudósítással.
- Tudod már, hogy Scilla idejön a télen vendégszerepelni?
- Tudom. A feleségem figyelmeztetett rá. Ő olvasta a lapban. Akkorra mi is beköltözünk.
S azzal nyugodtan vette elő a szivarját a tárcájából.
- Szolgálhatok a tüzemmel? - szólt Lyonel, impertinens nyájas mosollyal, odanyújtva az égő szivarját Bertalannak.
- Haha!
De L'Aisne Alfrédet ma minden szó nagyon nevető kedvében találta.
Bertalan elfogadta Lyoneltől az égő szivart, s meggyújtva nála a magáét, visszaadta neki, e szóval: ,,pour acquit". (Becsülettel kifizetődött.)
Alfrédnek még derültebb kedve lett.
- Nem egész pour acquit - mondá Lyonel. - Mert akkor a szivaromat is meg kellett volna tartanod.
- Köszönöm, az enyim jobb.
Az egész párbeszédet a kettőn kívül csak Alfréd értette: a többiek találgatták.
- Csak magad jöttél be a városba? - kérdé Lyonel.
- Igen, s főleg azért, hogy veled találkozzam. A hegy jön Mahomedhez.
- Fölöttébb megtisztelő rám nézve. Különösen a ,,Mahomed". Lehet már benneteket meglátogatni?
- Mindig lehetett. Másfél óra vasúton, onnan tíz perc a kastélyom. Pár napig dolgom van itt a kúriai levéltárban. Azalatt meglátogathatnád Deát; most egyedül van, és unja magát.
Az urak egymásra néztek, aki mosolyogni akart, a kávéscsészét emelte az ajkához; aki türtőztetni tudta, fújta maga elé erősen a szivarfüstöt.
- Ah! Te nem vagy féltékeny! - mondá Lyonel, akit csiklandott a föl sem vevés.
- Terád? A bátyjára?
- Barátom! Ebben az egy dologban nem tisztelem sem a bullákat, se a brévéket.
Lándory vállat vont.
- Asszonyt félteni bolondság.
Ezért nagyon megdicsérte az ,,effendi".
- Ez aztán a mustrája a férjeknek! Ilyennek kellene valamennyinek lenni!
- S hogy van az én kedves húgocskám? - kérdezé Lyonel. - Hát a körülményekhez képest elég jól.
Lyonel megütődve tekinte rá.
- A ,,körülményekhez" képest?
Lándory olyan ábrázattal, mely mindent magyarázott, ismétlé: - Hát igen, a körülményekhez képest.
Erre Lyonel szellemes arca egyszerre buta kifejezést vett, úgyhogy az egész társaság kénytelen volt rákezdeni a nevetést.
Csak ők ketten nem nevettek: Bertalan meg Lyonel. Amannak az arabs fiziognómiájához nem is illett a nevetés. Nyugodtan fújta maga elé a füstkarikákat. Lyonel azonban nem szívta, hanem rágta a szivarját: egészen kialudt a szájában.
- Szolgálhatok a tüzemmel? - kínálta őt meg Lándory.
- Köszönöm. Rossz a szivar. Nem szelel. - S szétmorzsolta ujjai között.
- Hát mit mondjak Deának, hogy mikor látogatsz meg bennünket?
- Nem tudom. Vissza kell sietnem Bécsbe. Táviratot kaptam a mamától.
- De visszatérsz az új ülésszakra?
Ez is nagyon komolyan volt mondva.
- Azt hiszem, hogy nálam nélkül is határozatképes lesz a magyar főrendiház.
- Ha farsangra itthon lennél...
- A farsangra? Már a farsangra? Sapristi! Ezek nem vesztegették az időt.
Az ,,idő"-ről eszébe jutott, hogy az óráját megnézze.
- Ah! Már hat óra.
- A bécsi vonat csak nyolckor indul; nincs miért sietned. Úgyis régen nem láttuk egymást. Maradj még, és meséld el nekem is azt az érdekes vadászkalandot, aminek az imént csak a végére érkeztem: hadd mondjam el Deának odahaza.
Lyonel belenézett a két szemébe Bertalannak erősen. Közel volt hozzá, hogy azt a markában összemorzsolt szivart az arcába vágja. De nem talált azokban a szemekben egyebet, mint őszinte kíváncsiságot. Nem volt azokban semmi malícia.
Mosolyt kényszerített az arcára.
- No, hát a kedvedért elmesélem még egyszer, hogyan lőttem meg a kafferbivalyt. Ezek az urak már egyszer hallották.
Igaz, hogy a kafferbivaly óriás szarvairól volt szó abban a mesében is.
És aztán elbeszélte végig Lyonel a mindenesetre érdekes találkozását azzal a nemes szarvhordozó vaddal, mely a bambuszberekben elrejtőzve les az ellenségeire, akik a gyönge üszőire vadásznak, s ha oroszlán közeledtét érzi meg, kirohan rá támadólag, a dorongvastag bambuszcsalit úgy törik szét előtte, mint a nádszál. Az állatvilág királyát nem védi meg szörnyű ereje, a légbe dobja azt, mint a macskát, s estében a szarvai hegyével fogja fel, s úgy összegázolja, hogy ép csont nem marad belőle. A kaffert az ember csak magas fára mászva, lesből meri meglövöldözni mérgezett nyilakkal. - Európai vadász, aki felzavarja, többnyire hátat ád, amikor előrohanni látja, s a lova lábára bízza az életét. Az a példány, amelyet Lyonel elejtett, tizennégy mázsát nyomott, s még azután, hogy a homloka közepébe kapta a halálos golyót, egy emberderéknyi vastag phoenix-pálmát kidöntött a fejével, amely fa mögé a vadász menekült a lövés után.
Igen érdekes vadászrege volt az. Látszott a többi uraknak az arcán is, hogy először hallják. Lyonel nem szokta a vadászkalandjait mások mulattatására használni.
Mikor vége volt, azt kérdé Lándorytól:
- Nos? Ki vagy fizetve?
- Igen.
- Én is.
Azzal Alfrédhez fordult.
- Téged kérlek föl, hogy a holnapi versenyről vond vissza nevezésemet: nem futtatok. Fizesd ki a bánatpénzt. Semmi fogadást nem tartok. Adieu, uraim!
Alfréd utánament az eltávozónak.
Mikor a magyar urak egyedül maradtak, azt mondá az effendi Lándorynak:
- No, barátom, eddig azt hittem, hogy a legnagyobb remeklésed az volt, amikor a Csonka Bandi haramiát rábírtad, hogy beszélje el magától, hogyan ölte meg éjjel, sötét erdőben az ökörhajcsárt! De ez túltesz rajta: ahogy te most Lis Blanc Lyonellel elmeséltetted a kafferbivaly vadásztörténetét.
       
A Budapestről induló vonat Érsekújváron találkozott össze a Bécsből lefelé jövővel.
Sidonia grófnő azon jött Hermione kisasszony kíséretében a másnapi lóversenyre, melynél érdekelve volt két versenylóval. Lyonel rájuk talált, s bement hozzájuk a szalon-vagonba.
- Hát te honnan? - kérdé a grófnő.
- Pestről. Nem futtatok. Bánatot fizettem. Otthagytam a versenyt.
- Találkoztál azzal az emberrel? (A nevét ki nem mondta volna.)
- Igen. ,,Dicke Freunde" lettünk.
- Nem hívott meg magához?
- De igen, meghívott keresztapának a születendő fiához, ha a farsangra itt leszek.
- Botrány! - kiálta fel Sidonia. - Az én leányom egy eretnek fiúnak az anyja!
Lyonel nagyot nevetett erre a furcsa kétségbeesésre.
- No, csak ne szállj perbe az égiekkel, hiszen még lehet leány is!
- Imádkozni fogok érte, hogy ,,az" legyen.
- Az ég meg fogja hallgatni kegyes imádat. Én azonban megyek Grönlandba tengeri oroszlánt vadászni. Adieu! Csöngetnek!









Jókai Mór: A lélekidomár


Hermione
Sidonia grófnő azért csak lejött a budapesti lóversenyekre, hogy Lyonel visszavonta a nevezéseit. Nagyon sok fogadásban volt már engazsírozva a grófnő.
Hanem Alfrédnak minden spekulációit elrontotta ezzel a hóbortjával Lyonel. Úgyhogy a másnapi ,,run"-on nem is mutatta magát. Elkísérte ugyan Sidonia grófnőt a lóversenytérig, a grófnő saját ekvipázsán, melyet vasúton küldtek előre; de megmondta eleve, hogy a kocsiból nem szállhat le, a lába fáj. Isiász vagy köszvény. Az idő is egészen a kukoricára való volt, egész napi országos eső.
Ez nem akadályozta a grófnőt, hogy ő maga le ne szálljon a gyepre. Kaucsuk-köpenye, matrózkalapja dacolt az esővel, lábain angol bagaria-csizmák, gomblyukában a kiváltságos plaque. Esernyő sem kellett neki.
A landauerben hátramaradtak Hermione és Alfréd. Onnan nézhették a futtatást.
- Ugyan, mondja csak, marquis, nagyon szereti ön Lyonel grófot? - kérdé Hermione.
- Au contraire.
- Hát talán Sidonia grófnő iránt érez mélyebb vonzalmat?
- Pas si bête.
- Akkor hát a magyarok hazája érdekli önt valami különösen?
- ...du tout!
- Hát akkor ugyan mondja meg, hogy miféle szentnek tett fogadása kényszeríti önt arra a penitenciára, hogy két olyan emberrel, akit nem szeret, egy társaságban beutazzon egy országot, amelyben unja magát?
- Lehet az ön diszkréciójára számítani?
- óh, kérem! Árultam én el valaha valami titkát a marquisnak? Pedig bővében vagyok.
- Hát megmondom önnek. Én addig járok-kelek az én kedves rokonaimmal alá s fel ebben az érdekes hazában, amíg egyszer előáll a kedvező alkalom, hogy az én kedves Lyonel öcsémet harminclépésnyi távolban szemközt állíthassam azzal a másik kedves barátommal, aki éppen olyan jó bivalyvadász, mint ő. Már azután, hogy a kettő közül melyik plántálja oda a golyót a másiknak az agancsai közé? Az nekem mindegy. Én mind a kettőnek egyformán tartozom azzal a kis ólommal. De magam nem fizetek.
- Csak ,,per procura?"
- Haha! Jól találta. Per procura.
- Szokott ön igazat mondani, marquis?
- Furcsa! Hát mit tudhatja azt az ember, hogy mikor mond igazat? Elég, ha maga meg van felőle győződve abban a pillanatban, hogy igazat mondott. - De mármost én hadd tegyem fel ugyanazt a három kérdést önnek, amire kegyed tőlem választ csikart ki.
- Tőlem nehezebb lesz a választ megkapni. Én nem vagyok független állásban.
- Eh mit! Ön kormányozza a grófnőt, ön Sidoniának a Bismarckja. Ön nélkül nem tud élni. Jobban ragaszkodik önhöz, mint a leányához.
- Lehet. S ez az, ami engemet keserűvé tesz. On nem tudja, micsoda kínzó érzés valaki iránt háladatosnak lenni. Mikor ez a Lándory azt a paradox igazságot kimondta, hogy ,,a háladatosság egy neme a gyűlöletnek": senkit úgy bibéjén nem talált vele, mint engemet. Én gyűlölöm azokat mind, akik velem ,,állítólag" jót tesznek. Miért nincs megfordítva? Az ő jóvoltuk folytonos megalázás rám nézve. Megosztják velem az örömeiket; kényszerítenek boldogságukban részt vennem; járatnak cifra ruhában, azt eszem és iszom, amit ők, fogataikon járok, páholyaikban ülök, részt veszek a társalgásaikban, a grófjaiktól, hercegeiktől kapok udvarias szavakat, még táncolnak is velem. - És ez engem mind elkeserít! - Szeretnék inkább cseléd lenni! - Inkább, mint ilyen csinált virág, aminek gyökere nincs. - Az egyetlen gyönyörűségem az, mikor őket éri valami keserűség, harag, csalatkozás, megbántás, vagy mikor emésztő szenvedélyek támadnak bennük, amik kielégítve és kielégítetlenül egyformán kínoznak és ölnek. Akkor jólesik közöttük élnem. Az egyiknek a szenvedését a másikéval összepárosítanom, s egy harmadik bajnak adni létet általa. Más életcélt én már nem ismerek. - Már most elhiszi ön, ugye, hogy én szoktam igazat ,,is" mondani. Hanem csak négyszemközt. S megválogatom hozzá az emberemet.
- Nagyra veszem, hogy ön a megválasztott emberei közé számít.
- Veheti is. Mert ha az önnek a célja, amit előttem elmondott, úgy hívebb szövetségese nálamnál nem lehet. Én vagyok az, aki Lyonel szenvedélyét folyvást szítom, elhitetve vele, hogy Médea őt az elkárhozásig szereti, csak azért ment férjhez, hogy az övé lehessen. Férje egy brutális, vad ember, gyűlölet tárgya saját hazájában, aki csak azért van teremtve, hogy megcsalassék. Sidonia grófnőt meg másfelől én tartom szofizmákkal, haragját ingerlem, büszkeségét feldagasztom, vakbuzgóságát megdicsőítem, míg utoljára Lyonel iránti majomszeretete, sértett büszkesége, vallásos rajongása odavezetik, hogy szent célnak találja, leányát Lyonel szenvedélyének áldozatul megejteni. - Babiloni fogalmak! És nekem minden sikerül. Csak Médea van még hátra. Ő nem mindennapi nő. Vele nem lehet úgy játszani, mint ,,ezekkel a hölgyekkel". Ezt ön maga is tapasztalhatta. - Azonban énnálam minden tolvajkulcs megvan, amivel egy nő szívéhez hozzá lehet férni. - És énnekem tetszik az én szerepem.
Sidonia grófnő visszajött a hintóhoz.
Már a járásán észre lehetett venni, hogy megint veszített a fogadásokon.
       
Bertalan két napig kutatott a kúriai levéltárban, ahol megtalálva a szükséges adatokat, amelyek munkája kiegészítéséhez tartoztak, sietett vissza falura.
Egy kis meglepetés várt rá.
Mikor a kastélyba megérkezett, a park sétányán ,,két" hölgy jött eléje. Az egyik a felesége, a másik Hermione kisasszony.
Az első dolga volt mindenesetre Deát összeölelgetni: csak azután nyújtá kezét - a vendéghölgynek.
- Ön nem űz ki a házából? - kérdé Hermione.
- Minő kérdés!
- Azon nehéz jelenet után, mely utolsó találkozásunk volt.
- Vallja meg ön, kisasszony, hogy ha ön lett volna az én helyemben, ön is ugyanazt tette volna.
- Bizonyosan. S ha úgy nem tett volna ön, most nem volnék itt, hogy elismerjem, miszerint én hibáztam.
- A hiba nem az öné volt.
- De az enyém volt. Bocsánat! Én nem vagyok elűzött cseléd, aki a volt asszonyát rágalmazza az új előtt. Ki kell mentenem Sidonia grófnőt. A kelengye odavitele az én ötletem volt.
- Ne beszéljünk erről! Ön szívesen lesz látva nálunk. Én ezért a boldogságért, amit nőm a házamhoz hozott, elfeledek mindent, amibe ez került. Lis Blanc grófnő kívánsága volt, hogy ön idejöjjön?
- Igen. Amint megtudta a boldog változást Dea grófnő egészségében.
- Lyoneltől?
- Ah, uram.
- Igen. Hiszen én tudattam vele. Más hírforrás még nincs.
- Ön érteni fogja, hogy a grófnő maga nem jöhetett ide.
- Méltányolom az indokait. Nagy áldozat volt tőle.
- De azért naponkint imádkozik a leánya szerencsés sorsfordulása végett.
- Tudom; hogy ne fia legyen, hanem leánya!
Dea későn takarta be tenyerével Bertalan istentelen száját. Már kijött.
Ekkor aztán Hermione elnevette magát.
- Ön előtt nem lehet tragikus képeket csinálni.
- Jobb lesz, ha a vidámabb oldalát fogjuk fel a dolognak. Az nagyon szép öntől, hogy Deát meglátogatta. Önnek a jelenléte őrá nézve valóságos jótétemény. Én azon leszek, hogy úgy megkedveltessem önnel a nálunk lakást, hogy sohase kívánkozzék el tőlünk. Már tudniillik, amíg férjhez nem megy. Erről nem állok jót. Nálunk, heves vérű magyaroknál, az ilyen szép, szellemdús hölgyet, mint ön, nagyhamar elkapják.
Dea megrángatta Bertalannak a füle gombját.
- Te! Itt az én jelenlétemben udvarolsz Hermionénak?
- Hát jobb lesz, ha a távollétedben udvarlok?
Mind a hárman nevettek együtt.
Lándory tudta azt jól, hogy minden embernek kell valami játékszer. A jólét, a boldogság, a gyönyör - nem elég; játék is kell. Kis gyereknek, vén gyereknek, asszony-gyereknek egyformán. Azt ne sajnálja az ember a ,,gyerekétől". Elég, ha figyelmezteti rá, hogy ,,a játékszert ne vedd a szádba, mert a festéke mérges"!
Hölgy-gyerekeknek legkedvesebb játékszerük egy másik hölgy, akivel kedvükre kifecseghetik magukat. Ilyen volt Hermione Deára nézve. (A fentebbi figyelmeztetés ennél sem volt fölösleges; egyébiránt Dea már olyan nagy gyerek - kinek van esze.)
Amióta Hermione odakerült, egészen megelevenült a ház. Szellemdús, pikáns, leleményes hölgy volt, ellátva a tapasztalat egész tárházával; nem a közönséges zsánere a hízelkedő, kedvkereső házibarátnéknak, inkább a senkit nem kímélő családi szatír, szoknyás Triboulet, aki gunyora nyílhegyeit magával a ház urával is érezteti.
Ez tetszett benne éppen Bertalannak. Volt a háznál egy ellenfele, akivel a szarkazmusos fleuret-jeit keresztezheté. Éppen olyan mulatság volt ez rá nézve, mint mikor délutánonként a kardvívásban gyakorolta magát Kalthahn Péterrel. Az inasnak is szabad volt vívás közben az urát jól megvágni, ha fedetlen részt hagyott előtte.
Szép, derült estéken az volt a mulatságuk, hogy kivitték a nagy teleszkópot a teraszra, s az ég csodáit vizsgálták vele. Ez örökszép látvány igen gyönyörködteté Médeát. S annak az évnek a nyarán az égi teátrumnak különösen érdekes repertoárja volt. Tíz órakor este egyszerre lehetett látni az égen a Venust (távcsővel félhold alakban), a Jupitert négy holdjával, s a Saturnust csodás fénykarikájával. Lőrinc-napnak az éjszakáján gazdagítá ez égi mutatványokat a rendesen ez időben vendégszereplő hullócsillagok tüneménye. Egy negyedóra alatt százat számláltak meg.
Mikor aztán a hölgyek aludni mentek, Bertalan a távcsövet lecsavargatá, s Péter elrakta azt a tartályába.
E munka közben a következő párbeszéd támadt az úr és a szolga között.
- Mondja csak, uram, azok a hullócsillagok leesnek a földre? - Többször látták őket a földre hullani. Minden múzeumban láthatsz meteorvasakat. Ezek ilyen hullócsillagokból valók.
- Ugyan lehetséges volna-e az, hogy egy ilyen hullócsillag éppen a Hermione kisasszony chignonjának a közepére pottyanjon?
- A lehetőség aránya: egy a kvadrillióhoz.
- Nagy kár!
- De hát mért kívánnál te éppen egy ilyen fényes csillagot hajdíszül a kisasszony fejére?
- Hát az igen szép halál volna neki.
- Tartsd eszedben, Péter, hogy nálam a vendéget még gondolattal sem szabad megsérteni.
- Ez nem vendég, hanem házitolvaj.
- Mit oroz el?
- Majd megtudja ön egyszer. Egyelőre csak apróságokat. Tudja ön, hogy mindennap levelet ír innen Lis Blanc grófnőnek? Azt ő maga viszi fel reggelenkint a postára, mikor a templomba megy. Itthon buzgó templomjárónak adja ki magát.
- Az engem nem bánt: rólam nem írhat semmit, amit én titokban akarnék tartani.
- Óh, dehogy ír! Levelei inkább tele vannak magasztalással ön felől. Hogy ön mesés ideálja a férjeknek: egyszerre királya és rabszolgája a maga asszonyának; hogy ön a minden emberi erényekből összealkotott tökéletesség: méltó, hogy földönjáró szentnek legyen elismerve.
- De hát hogy tudhatod te, hogy mi van az ő leveleiben írva?
- Olvasgatom őket.
- Péter! Figyelmeztetlek rá, hogy ha énelőttem azt a vallomást teszed, hogy itt valaki körülöttem a büntető törvénykönyvbe ütköző cselekedetet követ el: én az ellen kötelességemnek tartom a vizsgálatot megindítani.
Péter nagyot nevetett erre.
- Hahaha! Ez nagyon jó. Az én nagyságos uram engem akar megijeszteni! A Monterosso tanítványát! - Küldhet ön az ellen vizsgálatot! - Hermione kisasszony, amint a levelét lepecsételte, senkinek a kezébe nem adja: maga viszi el a postára. A postás azonnal regisztrálja, becsomagolja, küldi a vasútra. Itt sem ideje, sem alkalma nincs senkinek, hogy azt a levelet felbontsa és elolvassa.
- És te mégis megtudod a tartalmát?
- Meg ám; mert a másolatát kapom meg.
- Honnan?
- Bécsből vagy Budapestről; ahol a grófnőt találja a levél. Az pedig, amint elolvasta Hermione levelét, rögtön elégeti.
- S hogy kerül annak a tartalma mégis egy harmadiknak tudomására?
- Hm! Ez ám éppen a monterossói furfang. Elmondhatom önnek. Ha az ember egy levelet kénéterrel leönt, az abban a percben egyszerre olyan átlátszó lesz, mint az üveg. Az írást szabadon el lehet olvasni róla. Ha a túlsó oldala is be van írva, akkor az ember a levelet a tükör elé tartja, s úgy olvassa el a megfordított írást. Három perc múlva a kénéter tökéletesen elpárolog, és semmi nyomot nem hagy hátra, még csak illatot sem. És aki a tartalmát kivette, nem követett el semmi levélsértést; nem hamisított pecsétnyomót, nem vágta fel borotvával az aláhúzott vonalat; tiszta maradt a keze.
- Ez gonosz egy tudomány, Péter.
- De hasznos.
- Tehát neked bűntársad van a grófnő közelében? Péter!
- Hát nem magam bejelentettem-e, hogy fel vagyok bérelve a grófnő által, hogy az ön körében történt dolgokról értesítést küldjek neki? Havonkint kapom a bért. Hát csak fel kell tartanom a diplomáciai összeköttetést a két udvar között. Mármost könnyen érthető lesz az én torzsalkodásom Hermione kisasszony ellen. Ő az én branche-omba vág: - fölöslegessé teszi működésemet; leszállítja az értékemet; kitúr a helyemből. Ezt nem bírom neki megbocsátani.
- Tréfás kópé vagy bizony te, Péter.
- Dehogy vagyok, uram. Dehogy vagyok! Inkább nagyon is elegiacus kedvemben vagyok. Ez a ma éjjeli csillaghullás! Ez nagyon gondolkodóba ejtett. Azt mondják, hogy mikor egy csillag lehull, akkor egy ember meghal. Nem tudok szabadulni attól a gondolattól, hogy hátha az enyém is lehullott a többi között.
Valami őskomikum volt abban a szentimentális kifejezésben, amit e szavaknál a Péter arca fölvett. Lándory nagyot nevetett rajta.
- A gutába! Péter! Csak nem akarsz meghalni? Péter megcsóválta a nehéz fejét.
- Ne beszéljünk erről idekünn. A bokroknak füleik vannak. Majd ha odafenn leszünk a szobában. Nagyon komoly dolog ez, uram!
Bertalan csakugyan kíváncsi volt rá, hogy miféle trücske van a Péternek? ,,Ok nélkül" nem szokott az tréfálni.
Mikor aztán Bertalan hálószobájában egyedül voltak, Péter rákezdé.
- Bizony, halálomat jelenti nekem ez a mai csillaghullás!
- Csak nem akarod a nyakadat elvágni borotvával?
- Még annál is élesebb fegyverrel. Megházasodom.
- Teringettét! Ez már meglepő újság.
- Hát mért? Nem vagyok több negyvenhat esztendősnél. Nem költöttem el a kapitálisomat.
- S ki az a szerencsés, akit a többi nőnemű halandók közül kitüntettél? Talán az özvegy kulcsárné?
- Ohó! ,,Höher Péter!" Én is azt mondom, amit az öreg spanyol hidalgó mondott, mikor házasodni készült, hogy ,,ha már a szívemet keresztül akarom döfni, hát inkább egy fényes tőrrel teszem, mint egy rozsdás panganéttal!"
- S ki légyen annak a fényes tőrnek a személyesítője?
- Az bizony senki sem más, mint a Lidy Garcasse!
- Ah, nézze meg az ember! Még nem is rossz ízlése van az öreg fiúnak.
- Remélem, hogy ekvivalenst nyújthatok érte. Ami pedig a karakterünket illeti, vagyok olyan halálra ítélt gonosztevő, mint a Lidy Carcasse. Én egy méregkeverő, ő egy petroleuse. Szép pár lesz belőlünk.
- Még Párizsban szövetkeztetek össze?
- Mi sem természetesebb. Ő is felismerte bennem a ,,Cohi noor" gyémántot.
- De akkor hát te engemet el fogsz hagyni.
- Ha csak ön nem kerget el magától.
- Nem értem a dolgodat. A Lidy Bécsben van Lis Blanc grófnőnél, te pedig énmellettem. Dualisztikus házasságot nem tudok képzelni.
- Nehéz is azt; hanem hát éppen azért aludjunk rá egyet; talán holnap reggel ki fogja ön találni a titok nyitját.
Péter kivitte az urának a csizmáit, s jó éjszakát kívánt.
Bertalan pedig, még egyedül maradva is, eltöprengett ezen a bizalmas vallomáson, s találgatta a katasztrófa eredetét. Mi viheti Pétert erre a szaltó mortáléra?
Csak nem a ,,rossz példa" talán?
Ugyan mivel volt kisebb merészség, Lándorynak összekötni a sorsát Deáéval, mint Péter és Lidy egy párrá létele?
Utána akarnak-e ugrani a hívei?
Másnap délben Dea különösen szeretetreméltó volt az asztalnál; ami biztos jele annak, hogy az asszony valami indítványt szándékozik tenni, amelynek a sorsát biztosítani akarja. Hermione kisasszony is igyekezett a hangulatgerjesztéshez eleven tréfáival hozzájárulni.
Végre kipattant a dolog.
Lándory már éppen szaladni akart az asztaltól, mikor lefogták.
- Maradj még! Ne szaladj a cséplőgéphez! Nekem valami kívánságom van, amihez a beleegyezésed szükséges. Nekem múlhatatlanul szükségem lesz idestova egy olyan leánycselédre, akivel a magam nyelvén meg tudom magamat értetni. Az itteni szobaleányok nagyon derék, hűséges portékák, de egész pantomimikai előadásba kerül, mikor valami rájuk bízott dolgot kellően megismertetek velük. A magyar nyelvben annyi sok szinonim szó van; s ha az idegen nem helyesen akcentuál, egészen mást értenek belőle, mint ami mondva volt. Tegnap is azt mondom a Zsuzsinak: ,,Hozz nekem mézet." Elmegy, oda van egy óráig; akkor visszajön, s hoz nekem egy tál ,,meszet". Azt mondta, hogy nem lehetett másutt kapni, mint a faluban a korcsmárosnál.
- Hát jól van, kedvesem, hozass magadnak egy francia cselédet.
- Tudtam, hogy nem fogod ellenezni; már rendeltem is egyet. Talán emlékezni fogsz rá: Párizsban is szolgált nálam. A jó Lidy Carcasse.
- Ah! Akit te különben az ifjabb nevén szoktál hívni: ,,Lidy SaintJean"-nak. Hogyne ismerném? Derék leány.
- Hát nincs ellenedre, hogy idejöjjön?
- Belenyugszom.
Hermione is segített a megnyugtatásban.
- Ön nem is tudja, hogy ez a leány egész a rajongásig bálványozza önt, tiszta háladatosságból.
- Az is háladatos? - szólt Lándory kesernyés nevetéssel. - No, akkor vigyázni fogok a magaviseletére.
Azzal megcsókolta a neje arcát, s magukra hagyta a hölgyeket. A szobájába lépve, ott találta Pétert, nagy rakosgatásban.
- Péter! Gratulálok! A Lidy Carcasse a napokban megérkezik hozzánk, és itt marad.
- Azt én tudtam.
- Most már én is olvastam Hermione kisasszony levelét; kénéter sem kellett hozzá.
- Nem nagy mesterség volt.
- Péter! Te derék ember vagy!
- Hát a Lidy Carcasse nem az? Csak hagyja ön már most ránk a többit! - A mamsell nem is sejti, hogy két ollószár közé dugta a fejét. - Mi úgy fogunk tenni a Lidyvel, mint akik egymást ki nem állhatják; de azért össze nem veszünk, mert azzal elárulnók, hogy hitvestársak vagyunk.
...Hát ha még valósággal úgy olvasott volna Hermione levelében Bertalan, ahogy azt Péter Lidy által megkapta. Péter nem merte vele megkínálni az urát. Elég neki az, amit sejt belőle.
Hermione megírta Sidonia grófnőnek, hogy Lándoryban egy olyan válfaját tanulta megismerni a férjeknek, aminő eddigelé az ő akváriumában nem volt ismeretes. Más férjeknél az a szokás, hogy mikor a nő legmagasztosabb küldetésének nehéz hónapjait éli, akkor hidegülnek el iránta. A reális felfogás szerint ez a legtermészetesebb következmény. A deliség elvész, helyébe idomtalanság lép, az ideál nevetségessé torzul, a szép arc elveszti üde színét, eleven kifejezését. A megzavart idegrendszer uralkodik a kedélyen, s minden változatait előidézi a rigolyáknak. A nő szenvedése merő lelkiismeret-furdalás a férjre nézve. S az emberi hím utoljára is csak olyan állat, mint más. Egyik olyan, mint a másik. - Hanem ez az egy ember kivétel a többi közül. Ez éppen most veszi körül teljes, lángoló szerelmével a nejét, amikor az éppen nem szeretetreméltó. Türelme egy tenger! Egyébre sem gondol, mint hogy feleségének a legrejtettebb vágyait kitalálja. Eljár vele a katolikus templomba, s végigüli a misét, amíg Dea imádkozik - kálvinista presbiter létére. - Azonban e példátlan hűséget maga az egész itteni berendezés is elősegíti. Egy falusi kastély, mely a cselédségen kívül más lakótársat nem ismer. Innen Lándoryék sehová látogatóba nem járnak, s ennélfogva őhozzájuk sem jár senki. A téli hónapokra ugyan szándékoznak Budapestre beköltözni, de a helyzet ott sem változik. Lándorynak ott is saját háza van a külvárosban, melyet még az apja építtetett, ott is egyedül fognak lakni. S a lakosztályok úgy vannak berendezve, hogy a nő és a férj hálószobáit csak egy ajtó választja el, minden szó, minden sóhajtás áthallik egymáshoz. - S aztán hiányzik minden eszköze a csábnak, mely a férjet tőrbe csalogatná. - Kísértés nélkül nem is nehéz aszkétának lenni. - Pedig csak az első lépés drága. - Az első lépést meg nem tenni könnyű; - a másodikat meg nem tenni - már nehéz, a harmadikat meg nem tenni - már lehetetlen. Az első tézis egy boldog házasság szétbontásában a férjnek kedvtelése. Az asszonyé már aztán csak corollarium hozzá. - S amahhoz az első étappe a ,,házi enyelgés" - egy kis ,,fantaisie en famille". Okos asszony az ilyesmiért nem is neheztel. Tudja, hogy ez csak futó kedvtelés, s nem tartja érdemesnek féltékenynek lenni miatta. Úgy veszi az ,,embert", ahogy van. Egy Lidy Carcasse-t nem néz Médea grófnő riválisának. Legfeljebb is feljegyzi magának a férje teherlapjára, s útmutatást talál benne a reváns eszméjéhez.
Ilyenféle közlemények voltak Hermione leveleiben Lis Blanc grófnéhoz.
Lidy Carcasse megérkezett még az őszi napokban; s Médea igen meg volt elégedve.
Hermione kisasszonynak a leveleit ettől fogva nem olvashatta el senki Lis Blanc grófnőn kívül.
Egyebet azontúl sem tartalmazhattak azok, mint eddig.
Mentül többször újult meg a hold, Lándory féltő szerelme a feleségéhez annál erősebb lett. Már dolgozni sem tudott, hacsak az ő szobájába nem hozta át a munkáját, s a válságos nagy idő közeledtével soha ágyba nem feküdt: felöltözve aludt a bőrkereveten; orvost mindennap járatott a házhoz; a ,,bölcs asszonyságot" állandóul ott tartotta. Ő maga volt a legidegesebb a háznál. Egy enyelgő szót nem lehetett tőle hallani, s ahogy a Lidyvel bánt, az a gorombaság határáig ment.
Hermione levelei nemsokára Budapestről lettek keltezve: ,,Átköltöztünk az unalmas faluból a még unalmasabb városba. Az ódon kastélynál még ócskább a városi palota. Egyemeletes épület a külvárosban: elöl-hátul kerttel. Valamikor Lándory úr öregapja építtette, aki nagy különc volt. Egyedül szokott benne lakni az uraság. Mikor az nincs a városban, akkor üres a ház; csak egy vén felügyelő lakik benne. A bútorok a direktórium korából. A képek a kiállhatatlan németalföldi festőktől. A plafonok mind boltozatosak. A férj és feleség szobái itt is egymás mellett. A folyosón régi acélmetszetek; a szobákban óriási fayence kemencék. Minden úgy van benne, ahogy a század elején volt. - A krízis közeledtével az >>asszony<< melankolikus lesz, nem jár sehová, s nem fogad társaságot. Szomorú sejtelmei vannak. Quelle figure! - Úgy kell neki! - Nem nézhetek rá anélkül, hogy titkos elégtételt ne érezzek magamban. - A paradicsomi átok! - A férj most már dolgozni sem képes; egész nap a neje szobájában ül, mesél, felolvas, anekdotázik; még a hegedűjét is előveszi, s kíséri a nejét zongorán. - Igazán ostobává teszi az embert a kedélyhangulat. Várjuk a katasztrófát."
A következő levél aztán így szólt (február vége felé):
,,Que Dieu soit béni! Leányunk lett! Nem hiába imádkoztunk. Hanem ez rettenetes nap volt! Milyen lótás-futás, szaladgálás. Én folyton ott voltam Médea mellett. Tanulmányoztam őt. Minden lelkiereje mellett sem bírt a szenvedéseivel. Fél napig élet és halál között vívódott. Megszenvedett minden bűneiért. Az ember pedig meg volt őrülve. Minden öt percben odajött az ajtóhoz tudakozódni. Be nem volt szabad neki jönni. A mellékszobában járt egyre alá s fel, mint a ketrecbe zárt fenevad. A jövő-menő orvost kínozta könyörgéseivel. - Hallottam a nehéz lihegését, ha egy percre ledobta magát a pamlagra, a másikban már felugrott, s újra kezdte a nyargalódzást. Éjjel hallottam őt imádkozni: >>Isten, Isten! Légy irogalmas! << Egyszer sírni is hallottam. S mikor végre beállt a szerencsés fordulópont, s az orvos tudatta vele az eredményt - más férj azt mondta volna rá fanyarul: >>csak egy leány<<, ez pedig sírt, kacagott örömében, most ott fekszik a felesége ágya fejénél, s annak a kezét áztatja könnyeivel. Az asszony még most is alig van eszméleténél, s amikor magához tér, csak a gyermeke után tudakozódik. - Ezeknek, úgy hiszem, hogy elég volt a boldogság extravaganciáiból! S ezentúl áttérnek a normális életmódhoz."
Sidonia grófnő nem küldött üdvözletet a leányának szerencsés megszabadulásáért. Helyes oka volt a tartózkodásra, miután Bertalan sem tudósítá őt a családjában előfordult örvendetes esemény felől.
Lyonel sem jött vissza - keresztapának.
Egy későbbi levelében aztán Hermione arról tudósítá Sidonia grófnét, hogy Médea maga szoptatja a gyermekét. Ez is jó. - ,,Az alatt a férj elmehet a földet körülhajókázni, senki sem akadályozza meg benne. A rózsalánc, mely a szerető szíveket összeköti, így válik át lassan kaucsuk lánccá. Azalatt valami mást is elő lehet készíteni. A nő, amíg szoptat, nagyon érzékeny idegzetű. Babonái és látásai vannak. Médeával el lehet fogadtatni az eszmét, hogy a bernátfalvi otthon levegője neki és gyermekének egészségtelen. Az orvosok is hegyi levegőt ajánlanak neki. Azonkívül is fél most e kastélytól és környezetétől. Mindig Godivával álmodik. Az minden alakban megjelen előtte. Kisgyermekét kéri tőle, karjára veszi, ringatja, majd meg elszökik vele, s Médea nem találja sehol. Azt képzeli, hogy ha ő Bernátfalvára visszamegy a nyáron, ott meg fog halni a gyermeke: Godiva elrabolja magának. - A férje mindenre rááll. Már beleegyezett, hogy a nyárszakot Médea atyai birtokán töltsék, a kies Erdélyben: a regényes fekvésű dorogmándi kastélyban. Csak egyszer aztán ott legyenek: - akkor majd lehet kezdeni valamit."
Lándory ezeket a leveleket mind nem olvasta, hanem azért tudta jól, hogy mi cselszövényt szőnek, fonnak ellene.
Belenyugodott mindenbe, azzal az erős lélekkel, amellyel az ember rábízza az imáját a védszentjére, és nem jut eszébe az a kétkedés, hogy hátha az valakinek másnak is védszentje, s annak az ellenkező imáját fogja közvetíteni?









Jókai Mór: A lélekidomár


A dorogmándi kastélyban
A mezőhegyesi grófi kastély még azon régi lovagkori építményekre emlékeztetett, amelyek martalóc támadások ellen voltak berendezve, s alkalmasak voltak balladatárgyak kidolgozására. Felvonóhíd, sáncárok, őrtorony erkéllyel, melyre kötélhágcsót lehetett akasztani; belül tornácok, pitvarok, folyosók labirintja; döngő falak, amik sejtetik, hogy belül valami titkos átjárót rejtegetnek. Nagy szekrények által álcázott rejtekajtók; elforduló kemencék, amik alatt furcsa csigalépcső vezet valahová; aztán megint rengeteg nagy termek, dőzsölő vendégsereg számára; az udvar felől a falon kívül körülfutó fafolyosó, mely két szemközti lakosztály között összeköttetést képez.
Látszik, hogy a kastély nem egyszerre épült. Az egymás után következő családapák (és anyák) szeszélye szaporítá rajta a toldozásokat. Mindegyiknek volt valami ,,oka" ezt vagy amazt az építészeti furcsaságot létrehozni.
Például az már Sidonia grófnőnek a fantáziája volt, hogy az ő hálószobájából, az emeleti balszárnyon, egy álcázott csigalépcső vezessen alá a földszinti szobába, mely a bizalmas ,,fraj" lakóhelyéül szolgált.
Ez a csigalépcső magyarázhatná meg talán, hogy miért választották a grófnő egyetlen leánya számára ezt a gyűlöletes nevet: ,,Médea"?
Hogy Hermione kisasszony teljes ismeretével bírhatott a kastély rejtett alkalmatosságainak, azt valószínűvé teszi az a körülmény, hogy Sidonia grófné sokáig lakott ezen a helyen.
Itt azután a férj és nő lakása is egészen a normális élet kívánalmai szerint volt berendezve. Az épület két ellenkező szárnyán volt egész külön háztartás berendezve, úgyhogy a férj lakásából semmi lárma és tivornyaszó nem hatolhatott át a nő szobájáig. De viszont a férfilakosztály is úgy el volt helyezve egy fél emelettel alacsonyabban, hogy annak a külső ablakaiból fel sem lehetett látni a nő udvari ablakaiba, a fölöttük kiugró fafolyosó miatt. Ha valamelyik házastárs a másikat meglátogatni kedvet kapott, három tornácon és tizenkét lépcsőn kellett áthaladnia.
Bertalan ebbe az állapotba is beletalálta magát.
Amióta Dea anya lett, úgy bánt vele, mint egy szenttel.
És Dea is belenyugodott a maga helyzetébe. Egészen a kisleányának élt. Amikor együtt voltak Bertalannal, csak az a drága kincs volt beszédük, gyöngédségük tárgya. Csókjaik csak a nevető gyermek piros orcáin találkoztak.
Médeát néha meglepte egy-egy búskomor elmélázás Bertalan arcán, mely annak kedélyét elárulá; de Hermione meg tudta őt nyugtatni. - A farkasok nem vesznek éhen.
Megsúgta Médeának, hogy a Lidy Carcasse gyakran kioson éjente a szobájából, mely átellenben van az övével, s csak reggel felé tér vissza. Médea nagyot sóhajtott, és nem szólt. Azt, hogy Lidy Péternek a felesége, nem tudta senki.
Kétórai út vezet a dorogmándi kastélytól az albisorai birtokig, melyet Lis Blanc grófnő vásárolt Lyonel számára. Roppant erdőségek, az Erdély és Románia határán emelkedő havasok alatt, gazdag vadállománnyal. A kastélyt ez évben bővítették ki, újonnan kitatarozva.
Szeptember vége felé (mikor a mackók lejönnek a málnát szüretelni s a törökbúzát megdézsmálni) megérkezett Lyonel Albisorára.
Bertalan egész rendes úton jutott ennek a tudomására. Levelet kapott Lyoneltől, melyben az állt, hogy ,,Kedves sógor! Itt vagyunk egy egész társasággal, medvét vadászni. Alfréd, Horác, az Effendi, a Murcus. Szívesen látunk feleségeddel együtt a holnapután kezdődő vadászatokon. Sidonia grófnő is itt van. Üdvözöllek."
Erre aztán Bertalan azt válaszolta, hogy: ,,Kedves Lyonel! Köszönöm a szíves meghívást. Nőm szoptat, nem hagyhatja el a gyermekét. Minden jókat!"
Másnap Dea azzal a tudósítással lepte meg Bertalant, hogy a kis Mariannát elválasztja, mert már fogai vannak.
Ez egészen az ő dolga.
Két napig aztán Deának az elválasztással együtt járó változásai voltak. Szerencsésen átesett rajtuk. A kis Marianna is hozzászokott, hogy kanállal etessék.
Negyednap könnyű ,,sandlaufer" gördült be a kastély udvarára, két tüzes mokány lóval, melyeket maga Lyonel hajtott.
Egyedül jött, kurta dzsekkben, kamáslisan: tüntetőleg rövid látogatásra.
Együtt találta a verandán Deát és Bertalant.
Lyonel az egyszerű öltözetben is délceg alak volt. Tekintete derült, kedélyes, minden követelés nélkül.
Előbb összeölelkezett Bertalannal, azután megcsókolta Deának a homlokát.
- Teljesen méltánylom az indokaitokat, amikért nem jöhettek Albisorára. Magam jöttem ide, hogy meglássalak. Csak egy pillanatra. Egész kompánia van nálam otthon. Úgy szöktem el tőlük, amíg alusznak.
- Nagyon szép tőled. De azért itt maradsz uzsonnára.
- Köszönöm. Csak egy pohár tejet fogok kérni Deától.
Dea erre bement a házba. A két férfi künn maradt a verandán.
- Derék asszony lett belóle - szólt Lyonel, Dea után nézve. - Te tetted azzá. A te érdemed. Ha Alfrédnél marad, ezóta sárgaságba ejtett volna minden párizsi regényírót az irigységtől. Azért kértem azt a tejet, hogy nem akartam őelőtte beszélni. A leveled egészen korrekt volt. Nekem meg kellett titeket hívnom a világ miatt, s neked okot kellett találnod, hogy meghívásomat elutasítsd. Te nem jöhetsz össze Sidoniával. S én nem tartózkodom kimondani, hogy kettőtök közül neked van igazi okod a neheztelésre. Amit te tettél Sidoniával, az csak válasz volt az ő gorombaságára. Én éppen úgy tettem volna. Ezt megmondtam neki magának is. Ha bocsánatkérés volna a helyén, úgy az Sidonia tartozása volna. - Hanem hát az ő fejéből nem lehet kiverni az arisztokratikus gőgöt.
Bertalan nem hagyhatta ezt szó nélkül.
- Ami ugyan kettőnk között nincs is helyén; mert az én ősapám fejedelmi követ volt a hollandi királynál ugyanakkor, amikor Sidonia grófnő ősapja még tulipánhagymákat liferált, ugyanannak a királynak.
- Haha! No, ezt is elmondom neki. Mert arról előttem szó sincs, hogy te kérleld meg az én mostohámat. Vesztenél előttem az értékedből. Azt azonban nagyon szeretném, ha a társaságunkban lehetnél. S erre csak egy módot tudok. Most te küldj a magad és Dea nevében viszonzásul egy meghívót énhozzám, felszólítva egy barátságos estélyre, a nálam levő vendégekkel együtt; odaérve Dea anyját is.
Bertalan bámulva kapta hátra a fejét. Mi lesz ebből?
- Te nagy lélekbúvár vagy. Kitalálod, hogy mi lesz ennek a következése?
- Kétféle lehet. Vagy az, hogy te azt feleled az én meghívásomra, amit én a tiedre. ,,Nem mehetünk, mert a mamának a foga fáj: én pedig őtet ápolom."
- Hahaha! No, ez nem várható.
- Vagy pedig az, hogy te azt mondod a levelemre: ,,elmegyünk, vendégeimmel együtt!" S erre Sidonia grófnő összepakolja a bőröndjét, s visszamegy Kolozsvárra.
- Eltaláltad! Ez fog megtörténni. Az a harmadik eset semmi esetre sem, hogy Sidonia a ti meghívástokra idejöjjön. Nem. Azt nem teszi, ha mindjárt egész Erdély özönvíz alatt állna is, s itt volna az Ararát hegye. És akkor azután megszabadulunk attól a feszélytől, mely bennünket egymástól távol tart, ami rám nézve a legkellemetlenebb.
Ezalatt visszatért Dea, követve a dajkától és Lidytől.
A dajka hozta a kis pólyás babát, aki nagyon lármázó kedvében volt ezúttal, Lidy pedig egy tálcán tejespoharakat és kancsót.
Dea dicsekedett Lyonelnek a gyönyörű kinézésű, piros arcú gyermekével, Lidy pedig kínálta a friss bivalytejjel.
Lyonel dicsérte a pólyás babát, s megitta a pohár tejet. A Lidyre rá se nézett.
Bertalan szemei egyszerre tudták ügyelni az egész csoportot. Egyik sem szól egy szót sem, mégis mindenki hazudik.
Lyonel el volt ragadtatva a gyermek szépsége által.
- Fényképeztesd le a kicsikét, s aztán küldd el a képét nekem.
- Meglesz.
Erre aztán a kicsike (az egyetlen igazmondó lény a társaságban), mintha megértette volna, hogy micsoda merénylet készül ellene, elkezdett hangos sírással protestálni. Arra aztán frissen elszaladtak vele mama, dada és ,,pila". (Népies neve a szobalánynak.)
- Már most én is - láttalak benneteket - és megyek. A cimborák ezóta keresnek. Azt fogják hinni, fátákat üldözök. Nota bene: ha meghívod a kompániát, tarokk-kártyát szerezz, mert anélkül ezek meg nem élnek.
- Nálam bizony kártya nincs; hanem majd hozzatok magatokkal.
- No, van nekünk! De azért te is értesz hozzá? - Ha a társaságot ki kell egészíteni: beülök.
- Nohát. Good bye!
Bertalan karöltve kísérte le a sógorát az udvarra.
- Még egy szóra - monda Lyonel, mikor már a kocsija eléjárt. - Nagyon pironkodnám miatta, ha azt a benyomást hagynám hátra nálad, hogy ,,No, most az én sógorom, Lyonel, szép kis komédiát játszott nálam!" Ha te valahogy azt hinnéd, hogy én most azért húztam tűbe ezt a cérnát, hogy a rokoni szeretet könyökén esett szakadást összevarrjam vele. Nem mehetek el tőled anélkül, hogy az igazat elmondjam.
Bertalan kíváncsi volt rá, hogy vajon mit fog ez most hazudni?
 - Megsúgom. Deának, tudom, nem mondod el. Scilla Budapesten szerepel. Nekem megígérte, hogy lerándul Erdélybe, s az albisorai medvevadászatokon részt akar venni. Addig azonban nem jöhet ide, amíg Sidonia grófnő itt lézeng. Erre való nekem ez a kis cselszövény, mely Sidoniát az albisorai vadászkastély elhagyására bírja. Mármost felfogod ugyebár, hogy mi érdekem van az egész furfangban.
- Mindent tudok.
- És előmozdítod azt?
- Minden tehetségem szerint.
- Akkor kedves emberem vagy!
Ismét kezet szorítottak; Lyonel felugrott a bakra, és elhajtatott. Bertalannak már akkor a zsebében volt a levél, mely e néhány szót tartalmazta:
,,Ön ellen veszély készül. Vigyázzon mindenkire. Ha nagy baj lesz, én is ott leszek." - Aláírva nem volt; de ráismert Scilla írására.









Jókai Mór: A lélekidomár


,,Belle Alliance"
A meghívás el lett küldve Dorogmándról Albisorára. Két ,,hajtás" közötti napon volt egy ,,vak" nap, amikor ráért a vadásztársaság szomszédolni.
A válasz visszajött. Az urak készséggel jönnek mindnyájan. Hanem Sidonia grófnőnek Kolozsvárra kell utaznia, sürgős ügyben: ő tehát nem jöhet.
Ahogy előre lehetett látni.
Nosza, vadásznak, szakácsnak, kertésznek, pincemesternek ki lettek adva a rendeletek: a vendégszobákban az ágyakat kiszellőztették; bébillérek, főzőasszonyok dologba lettek állítva. Egypár kertészlegényt felöltöztettek inasköntösbe; a tiszttartó hajdúja is mozgósítva lett az asztali felszolgáláshoz, ugyanannak a szobaleánya a kisegítéséhez; a vendéglovak istállóit kitakarították: az egész kastélyban mindenki készült a vendégfogadáshoz.
Hermione kisasszony eközben kiadta a maga utasításait Lidy Carcasse-nak.
- Most jött el az ,,úr színeváltozásának" napja. Az urak vacsorára érkeznek meg, ami el fog nyúlni késő éjfélig. Akkor az asszony búcsút vesz a vendégtársaságtól, s a hálószobájába távozik. Az urak még folytatják a poharazást. Lyonelnek meg fog ártani az áldomásozás; ő nincs szokva ezekhez a tüzes erdélyi borokhoz: a magyar urak tréfát csinálnak belőle, hogy a vitéz oroszlánvadászt az asztal alá igyák. Kedvük szerint történik. Lyonel egészen makutyi lesz. A Péter meg a hajdú felviszik a szobájába, s lefektetik. A részeg embernek az a kívánsága, hogy küldjenek hozzá szép leányt. Te odamégy hozzá: a férfi cselédek visszavonulnak. Lyonelnek semmi baja sincs, minden érzékének birtokában van. Nem árt annak még a muchomor szesz sem. Az urak ezalatt felkelnek a borozóasztaltól, s felcserélik azt a kártyázóasztallal. Mind jól tudják szerepeiket. Lándorynak le kell velük ülni tarokkozni. Folyvást nyerni fog. S a nyerő játékosnak nem lehet abbahagyni a játszást; kivált ha még házigazda is hozzá. Ott fogja őket találni a virradat. - Te pedig Lyonelt a hátulsó lépcsőn levezeted az én hálószobámig. Gondolsz ki valamit, amivel a szájtátó cselédeket elfoglald, hogy valaki a folyosón ne találkozzék vele. A dajkának, aki az asszony hálószobája mellett fekszik, sert adsz, hogy mélyen aludjék. Az én hálószobámból az asszony szobájába felvezető rejteklépcső elől elfordítod a félremozdítható kályhát. A Pétert pedig elfoglalod, hogy valami neszt ne foghasson; mert az, dacára annak, hogy a mi zsoldunkban áll, mégis híve az urának. A többi azután az én gondom.
- És az asszonyság?
- Médea grófnő? Tudtával történik minden.
- Akkor jól vagyunk.
       
Ez a beszélgetés künn a kertben folyt, amíg Hermione és Lidy az őszibarck-rácsozaton válogatták az éretteket az asztaldíszítésre.
A kertnek egy szögletében a Péter pepecselt valamivel. Ő is dilettáns kertész volt.
Abban fáradozott, hogy egy nagy vederben nevelt gyümölcsfának az érett terményeit ott a fán tüll tokocskákba kötözgesse.
- Mit csinál maga, Péter? - szólítá meg Hermione.
- Süvegeket húzok ezekre a szilvákra.
- S mire való az?
- Hogy a darazsak vagy a rózsabogarak ki ne kezdjék a gyümölcsöt, amíg az uram leszedi.
- Hát olyan drága gyümölcs az?
- Elhiszem azt. Ez a híres formozai szilva, melyből a legelső példányt gróf Benyovszky Móric hozta el XIV. Lajos király számára Formozából. A versailles-i üvegházból még ójtószemet sem volt szabad senkinek adni belőle. Ezt a példányt nagy grácia útján kapta ajándékba az uram Thiers-től. Most terem először. Úgy őrzi, mint egy férjhez adó leányt.
- Ah! Ezt a gyümölcsöt nekem meg kell ízlelnem.
- Nem szabad ám, kisasszony. Szigorúan meg van tiltva.
- Ki tiltotta meg?
- Hát az uraságunk. Lándory úr.
- Adok is én valamit az ő tilalmára.
- De majd nagyon meg fog haragudni az úr!
- Annál rosszabb rá nézve! A harag csak annak árt, aki megharagszik.
- No, én előre figyelmeztetem a kisasszonyt, hogy ha ebből a gyümölcsből pákoszkodik, annak rossz következése lesz.
Csak az kellett Hermione kisasszonynak, hogy őt egy elkapatott cseléd merje eltiltani valamitől.
Csak azért is leszakított egy szilvát a drága csemetéről.
Az alakja is olyan különös ennek a szilvának. Nem hosszúkás, mint a rendes fajok, nem is gömbölyű, mint a reine Claude-ok, hanem lapos, mint az alma, s a színe csokoládébarna.
Hermione csupa dacból ízlelte azt meg.
Mikor aztán a szájában volt, akkor ismerte meg annak a rendkívüli tulajdonságait. Valami különös édes íz, zamat és illat; mintha minden kedvenc gyümölcsnek az előnyei egyesítve volnának benne.
Most aztán még egyet szakított le a fáról.
A másodikat már gyönyörűségből ette meg.
És aztán a harmadikat. Arra már a falánkság vitte.
A negyediket azért, hogy megmutassa Péternek, mennyire nem törődik az ő urának a haragjával.
Az ötödiknek az elköltésére rávitte az asszonyi kíváncsiság.
A hatodikat már nem is kívánta, de mégis megette, csak azért, hogy egy se maradjon a fán.
Majd hogy fog nevetni Bertalan úrnak az elszörnyedő ábrázatján, mikor az a féltve őrzött fáját tisztára lepusztítva találja!
- No, kisasszony! Én mosom a kezemet! - mondá Péter. - De meglássa, hogy mi következése lesz ennek a torkoskodásnak.
Hermione gőgösen nevetett rajta. Ekkor vette észre, hogy még egy szem szilva van a csemetén, elbújva a levelek közt.
- No, ezt az egyet tegyük ide az őszibarackok tetejébe, hadd gyönyörködjék benne Lándory úr.
Azt is leszakította, s azzal orrot billegetett Péter felé, otthagyva őt a megkopasztott fánál.
- Amit mondtam, megmondtam! - dörmögé utána Péter. Persze, ha olvasta volna Hermione kisasszony Benyovszky Móric emlékiratait, hát akkor tudta volna, hogy miért van megtiltva a paradicsom fái között éppen ez egynek a gyümölcseit megízlelni. Az egy rettenetes, bosszúálló gyümölcsfa! A formozai szilvafa.
Alig telt bele két óra, midőn Hermione kisasszonyt utolérték minden kórtünetei annak a félelmetes epidémiának, amit a paradicsomi Kelet-India ajándékozott a többi földrészeknek.
Lidy Carcasse rémülten szaladt Bertalan úrhoz, jelenteni, hogy Hermione kisasszony minő bajban van.
- Ne üss lármát! - mondá Bertalan. - Vendégek jönnek, ha megtudják, mind szétszaladnak. Az asszonynak egy szót se szólj. A cselédek se tudják meg. A faluból fel kell hívatni a kenőasszonyt, az maradjon a beteg mellett ápolóul.
- Más cseléd nem is vállalkoznék rá; mert az mind fél a ragálytól.
- A kocsis fogjon be, és vágtasson be a városba, hozza ki az orvost. Addig majd én tekintem meg a beteget. De senki be ne menjen hozzá, aki a feleségemmel érintkezik.
Ő maga tehette: hisz ő - olyan távol szokott már a feleségétől.
Lándory felkereste Hermione kisasszonyt a szobájában.
Biz az nagyon nyomorult állapotban volt már. Lándory hozott a számára ópiumcseppeket, amiket minden elővigyázó ember szokott tartani otthon. (Kivált dinnyeéréskor.) Néhány cseppet adott be a kínlódónak egy kanál vízben. Attól annak a görcsei szűnni kezdtek. Hálát rebegett érte.
Meg volt ijedve rettenetesen.
Pedig nem volt az a baja. Csak a formozai szilva: ami éppen úgy megkínozza a vele visszaélőt, mint amaz ázsiai rém, csakhogy éppen nem öli meg, és nem ragad másra. De azt egyikük sem tudhatta. - Talán a Péter tudta.
A formozai lakosok azt a gyümölcsöt csak gyömbérrel összefőzve szokták megenni.
- Meg fogok-e halni? - kérdé száraz, rekedt hangon Hermione Lándorytól.
- Legyen nyugodt. Elmúlik a baj. Már elküldtem az orvosért. Addig is igyék ön székifűteát, s engedjen a gyomrára mustárkovászt tétetni. Jó lesz egy darab jeget lenyelni időközönkint meg egy korty pezsgőport.
Hermione mindent megfogadott, amit csak az az ember nyújtott neki, akinek teljes oka lett volna rá, hogy őt irgalom nélkül megfojtsa.
- Nem fognak a kórházba vinni? - suttogá Hermione, akinek emlékében volt, hogy amikor Párizsba behurcolták a ragályt, szigorú rendelet volt minden beteget a közkórházba szállítani.
- Az én házamból beteget ki nem visznek.
Az orvost éppen útban találta az érte küldött kocsi, gyorsan megérkezett. Megvizsgálta a beteget, s minden intézkedést helyeselt, amit eddig Lándory a gyógykezelésnél alkalmazott. Ugyanazokat kell folytatni. Az ópiumból minden fél órában kell beadni öt cseppet. Az ápolónő ügyeljen, hogy többet ne találjon a kanálba szalajtani. - Lándory maga ajánlkozott a gyógyszert beadni a betegnek. - Ha az izzadás beáll, akkor az ópiumot abba kell hagyni, s ha azután újra mutatkoznak a kórtünetek, akkor jégbehűtött pezsgőt kell kanalankint szedetni a pácienssel. A fődolog: nem ijedni meg. Ez a ragály olyan, mint a rossz kutya, azt harapja meg, aki fut előle: aki átlépked rajta, azt nem bántja.
Amíg az orvos és Lándory Hermione fölött konzultáltak, azalatt Lidy és Péter egy más halálos nyavalya kórtünetei fölött tartottak konzíliumot. Lidy elmondta Péternek mindazt, amit Hermionetől hallott.
- És mindez Médea grófnő tudtával történik! - mondá Lidy. Érted te ezt?
- Egészen értem. Az asszony megunta már az üldözött vad sorsát viselni. Egyszer végre szembe akar szállni az üldözőjével. Elég erősnek hiszi magát arra, hogy titkos légyottot adhasson neki; s nemes lelkével le fogja őt fegyverezni. Megszabadítja magát az örökké fenyegető őrült szenvedélytől, melyet saját anyja szítogat. Olyan ez, mint mikor valaki a tüzes vasat kívánja a kínzó kelevény ellen.
- De hátha ellenkező lesz a találkozás sikere. Hátha az ő erénye bukik el a csábító bűvészete előtt. Ennek az embernek démoni varázslata van a nőkkel szemben. Akit megigézett, az holdkórossá lesz. Nincs az a hideg gyűlölet, ami szerelemmé ne lobbanhasson iránta. Az oltár küszöbéről képes pokolra ragadni egy szentet.
- Én tudom, hogy Médea grófnőt nem fogja eltántorítani.
- Az én eszem szerint fel kellene fedeznünk az egész cselszövényt Bertalan úrnak.
- Nem jó lenne. Ez elválasztaná őket végképpen. Neki még csak gyanítani sem szabad semmit. És éppen úgy nem szabad Médea grófnőnek sejteni sem, hogy e légyottjáról mi is tudunk valamit. Olyan ő most, mint az alvajáró, aki a holdvilágnál felhág a meredek háztetőre, s keskeny párkányokon végigsétál. Kell hagyni, hogy ugyanazon az úton megint visszatérjen. Ha rákiáltanak, leesik a mélységbe. Itt vagyunk mi ketten. A fő-fő ellenség: ,,a diabolus rotae" már el van téve láb alól. Haha! Ez most fekszik, és kiabálja: ,,mon dieu!" - Hahaha! Kapott a tiltott gyümölcsön. Ha azt mondtam volna neki, ,,Tessék, kisasszony! Az ön számára van termesztve!" Nem nyúlt volna hozzá. ,,Tiltva van, az úr megharagszik érte!" Ez meg használt. Mégis megszolgáltam a méregkeverő híremet. Ne félj! Holnapra egészséges lesz, mint a makk.
- De még egyre nem gondoltál. Hátha ez az ember őrült szenvedélyében mindenről megfeledkezik, s erőszakkal rabolja el azt, amit gyöngédséggel ki nem vívhatott.
- Ott leszek a grófnő ajtaja előtt. Te ügyelj rá, hogy a dajka szobája felőli ajtó nyitva maradjon.
- Vigyázz magadra, ha azzal az emberrel össze akarsz tűzni. Én ismerem jól Raoul Ripaille-t. Van egy fegyvere, amit mindig a zsebében hord, ördögi találmány! Hasonlít egy rézboxerhez, amit a négy ujjra szokás felhúzni. Csakhogy ennek nem a lökő gyűrűiben van a fortélya, hanem abban, amit a markában tart: négy éles tigrisköröm alakú acélpenge hajlik össze egy kézszorításra, éppen úgy, mint a tigris talpa. Akinek a karját ezzel átszorítja, annak a karja egyszerre béna lesz: az izmai szétszakadnak; s akinek a nyakát fogja meg vele, holt ember: az ütereit mind átszeli. Indus találmány: ,,testvérölőnek" nevezik. Ezzel a láthatatlan fegyverrel sokszor keresztültörte magát Raoul Ripaille egész tömegeken, amint közbeszorították. Megkapd azt a kezét, amelyiken a gyűrűket látod!
- Nem lesz arra szükség. Én ismerem a mi emberünket. Fegyverrel a kezében mesés a bátorsága, akár oroszlán, akár vad bivaly rohanjon reá: golyózápor között megáll fütyörészve; de hogyha egy beteg leány jajgatását meghallja, gyáva lesz, mint egy kísértetlátó gyermek; mert hiányzik nála a lelkierő. - De akármi legyen is ennek a vége: Lándory úrnak nem szabad ezt megtudni; mert az őt szerencsétlenné tenné egész életére; s ahogy én az ő büszke lelkét ismerem: ha mindent tudna is, nem akadályozna meg semmit; hanem ráhagyná az asszonyára, hogy ha felhívta a veszélyt, hát küzdje le azt egyedül.
       
A délesti órákban megérkeztek az albisorai vendégek.
Csupa férfitársaság volt. Nem volt szükség a fogadásukra a ház asszonyának előjönni. Bertalan a szobájába vezetett mindenkit, hogy az úti porból kimosakodhassék és átöltözhessék.
A vacsoráig még hosszú volt az idő. Az urak el tudták azt tölteni az istálló megtekintésével. Bertalannak kitűnő szép lovai voltak, abból az eredeti erdélyi fajtából, amelyet csikó korában ott künn a havason nevelnek; sohasem lát istállót, s ha aztán megmarad, túltesz minden telivéren. Egy párra meg is alkudott az effendi belőlük.
Majd a gyümölcsöskertre került a sor, ez Erdély kiváló büszkesége. Ebben is mind szakkedvelők voltak a magyar urak. - Alfréd is értett hozzá. Az ő kertjeiben természetesen még sokkal remekebb gyümölcsfák vannak. Bertalan eldicsekedett vele, hogy van őneki olyan gyümölcsfája is, aminek a párizsi kertészek katalógusában nem fordul elő a neve: a formozai szilva; ezt csak kitüntető pártfogás mellett nyerte Versailles-ból. S azzal odavezette a vendégeit a formozai szilvához. - Egy szem sem volt már rajta!
Péter ott járt az urak nyomában, a felöltőiket cipelve utánuk.
Lándory megütközve tekinte rá.
- Még ma reggel rajta volt minden gyümölcs! Ki nyúlt hozzá?
- Hermione kisasszony - mondá Péter. - Én kétszer is mondtam neki, hogy ne tegye, mert nem jó következése lesz.
- Hermione? - Hát úgy jól van - szólt Lándory, s egyszerre kiderült az arca.
- Ez aztán példánya a türelmes embereknek! - magasztalá őt Alfréd. - Mindent láttam már megbocsátani; de még azt soha, hogyha egy kedvenc gyümölcsfát lekopasztottak. Az ilyenért Napóleon hadat üzent volna! A tiltott gyümölcs ellopásáért még a mennybeli hatalmak is bosszút állnak: példa rá a paradicsomi almafa.
Bertalan pedig igazán, őszintén jó hangulatba jött erre a felfedezésre, mert ebből megtudta, hogy Hermione kisasszony betegsége nem az a félelmes ragály, amely az egész háza népére nézve fenyegetővé válhatik, s halálos kimenetelű lehet, hanem csupán az egzotikus gyümölcs élvezetének a hatása, ami elmúlik minden gyászos következés nélkül. - Ezzel aztán felmentve érezte magát, hogy minden félórában elszökjék vendégeitől, ópiumcseppeket beadogatni a betegének.









Jókai Mór: A lélekidomár


Az asszonyok eszményképe
Azt tartják, hogy akkor a legveszedelmesebb a férfi az asszonyokra nézve, amikor ittas. - Valószínű. - A mámorban varázslat van, az indulatok lángra gyulladnak, a szenvedély elfoglalja az ész helyét, és ez mind megigéz.
Médea volt az egyetlen nő az asztalnál, Hermionéről azt mondták, hogy nem jöhet fel a szobájából, kegyetlen nagy migrénje van. - Médea maga többet tudott a barátnéjáról. - Amint meghallotta, hogy Hermione rosszul van, hogy orvost is hozattak a számára, azonnal lesietett hozzá, a rendes úton, a folyosókon és főlépcsőn át. - Ott azonban zárva találta az ajtót, s kopogtatására azt a választ nyerte a belül levő kenőasszonytól, hogy Lándory úr határozottan megtiltotta, hogy a nejét a beteghez bebocsássák. - Akkor hát csak azért is meg kellett azt látogatnia. Mire való a rejteklépcső? Arról nincs tudomása az ápolónőnek. Médea a titkos csigalépcsőn át ment le Hermione-hoz. Soká nem időzött nála, csak ameddig megkérdezte, hogy mi baja van? Ezt a betegséget ő sem találta valami regényesnek. De azt nem tudta volna magának megbocsátani, hogy a társalkodónéját, mikor az beteg, meg se tekintse. - A férjének nem mondta el, hogy tilalmát megszegé. - Kitalálta, hogy Bertalan miért iparkodik tőle távol tartani magát, s hogy feltűnővé ne legyen - ő sem közelített hozzá. Azt megmondták neki, hogy a férje adja be az orvosságot Hermione-nak. - A vacsoránál a nő az asztal egyik végén ült, a férj a másikon. - Lyonel ült Médea jobbján.
Igen érdekes tárgya volt a beszélgetésüknek: a tegnapi vadászat hevélyes kalandjai. Lyonel komolyan életveszélyben forgott. A medve a nagy dúvadak között nem a legutolsó ellenfél. Erős, mint az oroszlán, és ravasz, mint a róka. A négymázsás mackó, melyet Lyonel egy lövéssel leterített, holtnak tetteté magát, s mikor a vadász odasietett hozzá, akkor egyszerre talpra ugrott, s hozzácsapott hatalmas tenyerével. Lyonel a puskájával fogta fel a csapást, ami aztán annak az agyát törte ketté; úgyhogy Lyonel kezében nem maradt más, mint a puska csöve. Az egyik cső ugyan meg volt töltve, a medve azonban hátulsó talpára felállva, egy fejjel túlmagaslotta a vadászt. Szétmarcangolhatta egy perc alatt, mielőtt vadásztársai segélyére siethetnek. - De Lyonel nem veszté el a lelkét, a tört puskacső végét a medve szájába dugta, s fél kézzel meg tudta nyomni a fegyver ravaszát: az eldördülő lövés abban a percben zúzta szét a medve agyát robbanó lövegével, amikor már annak a hatalmas toppancsa a vadász vállát érte.
Médea önkénytelenül összeborzongott.
- De hát minek kockáztatja ön így az életét? - szólt szemrehányólag.
- Hát mire őrizgessem ezt az én életemet; van arra valakinek szüksége? Valami kerget engem oda, ahol a halált első kézből adják. Legközelebb megpróbálom a Kirau-Ea vulkán fenekére leszállni, mely minden harmadnap kitör. Az olyan napokon, amikor pihen, le lehet a fenekére menni.
Így tesznek azok, akiket szenvedélyük kerget.
Hiszen könnyű volna őket megmarasztalni, hogy ne menjenek oda. Miért nem mondják hát?
Aztán azzal is ki lehet fejezni a kétségbeesést, ha az ember egyik poharat a másik után fenékig kiissza.
- Hát miért nem vagyok olyan derék ember, mint a férjed?
Az is egyik kellemes stádiuma a részegségnek, mikor az imádó a szép asszonynak a férjét kezdi el magasztalni.
- Ez a Bertalan egy valóságos Krisztus!
- No, no! Lyonel! Én vallásos vagyok. Nem szeretem, ha a szent nevekkel tréfálnak.
- Én a Renan Krisztusát értettem. De komolyan mondom, Bertalan túltesz rajta. Csak most tapasztaltam éppen. Mikor odalenn jártunk a kertben, s a kedvenc szilvafáját lekopasztva találta. Egy percre felindult; a második percben azt mondta: ,,Nagyon jól van". A Krisztus hasonló esetben átkozódott.
- Lyonel! Én elfutok innen, ha így beszél.
- Én csak a Szentírásból idézek; mikor a Krisztus a fügefán gyümölcsöt keresett, s nem talált rajta egyebet levélnél: megátkozta azt, hogy sohase teremjen gyümölcsöt, ott van Máté evangéliumában, szóról szóra.
- Sohasem képzeltem, hogy te így ismerjed a Szentírást.
- Óh, kérem, folyvást azt tanulmányozom. Hát nem tudja ön, hogy máltai lovaggá akarok lenni, egyházi rendbe lépek rövid időn? Lemondok a szép, bűnös asszonyokról.
- Lyonel, ön olyan tárgyról kezd el beszélni, amit én nem hallgatok meg.
- Lássa ön, Bertalan ebben is hasonlít Krisztushoz. Megint a Szentírásból idézek. Mikor a házasságtörő asszonyt eléje hozták, azt mondá: ,,Bocsássátok meg neki, hogy vétkezett, mert nagyon szeretett."
Médea felugrott a székéről:
- Ez már sok!
- Hiszen nem téged értettelek - szólt Lyonel ittas nevetéssel. Dehogy téged! Te egy szent vagy. Hanem azt a szép bűnöst, az ördögi szép Scillát.
Erre a szóra aztán kiszaladt a szobából Médea.
Lyonel keserűen kacagott, mint ahogy szokott a részeg ember, mikor annak örül, hogy egy szép asszonyt, kit hízelgéseivel meg nem tudott hódítani, kíméletlenségével el tudott kergetni.
- Nagyon ki vagy te már világítva, Lyonel komám! - monda neki e vitéz tett után Alfréd.
Erre aztán úgy tett, mint aki észreveszi, hogy őt most ittasnak tartják, s mindenáron be akarja bizonyítani, hogy ő egészen józan: elkezd okos dolgokról beszélni; idézi a bölcs mondatokat, amiket olvasott; magyaráz és bölcselkedik; míg utoljára lehúzza a feje, és mint az agyonlőtt, összeroskad.
Ekkor aztán felveszik, és nagy részvét mellett elszállítják a szobájába.
Médea tudta jól, hogy ez mind színjáték. Ez az ittasság csak tettetés. Amint Lidy értesíteni fogja Lyonelt, hogy Lándory a társasággal leült a tarokk-asztalhoz, ő azonnal sietni fog a találkozóra. Nem jön a korridoron keresztül, ott a cselédek megláthatnák; hanem Hermione szobáján át, mely a földszinten van, s onnan a rejteklépcsőn fel. Lándory nem zavarhatja meg a légyottot; mert azt az összebeszélt cimborák lefoglalva tartják, s el nem bocsátják reggelig. Ez vendégregula. A házigazdának játszani kell, amíg a vendégei játszókedve tart. Különben sem, jönne a nejéhez át most, amidőn ragályos beteggel érintkezett. És aztán - máskor sem szokott az idejönni! A nő teljesen szabad.
Nyugtalanul járt fel s alá szobájában, s elgondolkozott rajta, hogy minő vakmerő kísérlet az, amire ő most vállalkozott! Egészen közel hívni magához a rettegett veszélyt. Nem futni, nem bujkálni előle, odaidézni maga elé. Fiatal leány korától fogva, egész a gyermekévekig visszaemlékezve, ez az alak volt sorsának démona. Szép, szeretetreméltó, csábító démon. Eszményképe a férfinak; arcban, alakban tökéletes mintakép. S átvilágítva a lángész belső tüzétől. A rossz szenvedélyek mind úgy ragyognak nála, mint a legnemesebb indulatok. De egy igaz nála; az őrjöngés az elnyerhetetlen után: mostohanővére iránti szerelme. Ez kergeti őt egyik világrészből a másikba: a fenevadakkal való küzdelembe, a tengerviharba, a forradalom iszonyai közé, az orgiákból a kloákákba - az éjszak jéghegyei közé s le a vulkán fenekére. Ha meg lehetne őt ebből gyógyítani? - Médea bízott lelki fölényében. Vértezve érezte magát acél erénye által. Bízott abban a hatalmában, ami őt győztessé tette Alfréddal való menyegzői éjszakáján: akkor még leány volt; most már asszony és anya.
De hátha mégsem úgy lesz? Hátha a csábítás varázsa erősebb, mint a női erény? Hátha maga a női erény sem egyéb, mint ki nem talált rejtély? De ha kitalálják? Ha meglelik a kulcsát?
Kezdte megbánni, amire vállalkozott. - De már a visszalépés lehetetlen volt.
Az éjszaka rossz tanácsadó.
Azok az apró démonocskák, akik a női szívre leskelődnek, a sötétben könnyen szárnyra kelnek; jön: - a kíváncsiság; - a tilalmas utáni vágy; - régi emlékek; - bohóság; - tréfa; - a nyugasztaló példák csábja (hisz mások is ,,így" tesznek); - a titok biztonsága (hisz senki sem tudja meg); - s utoljára eléjön a féltés (Scillát említették! Hát még a Lidy Carcasse?) - a ,,talio" törvénye a szerelem kódexében is ott áll. - Egyszer csak szédülni kezd a fej; s a szív heves dobogáshoz kezd, mikor a titkos lépcsőkön a léptek csikorognak.
Nem jó a tűzzel játszani!
       
Lidy Carcasse halkan kopogtatott Lyonel ajtaján.
- Az urak kártyához ültek már.
Lyonel előjött, s Lidyt meglátva, pajkosan belecsípett a karjába.
- Ejh! Ne veszkődjék. Hagyja azt a szép asszonynak.
- Azóta nem is beszéltem veled - mondá Lyonel -, amióta a Tombeau d'Isoard-nál elbúcsúztam tőled.
- Igen, a csizmasarkával.
- Még nem feledted? Én csak arra emlékszem, milyen szép voltál akkor; te kis bichette.
- Mondja el ezt mind az asszonyának.
- Ne duzzogj! Revanst adok.
- A revanst majd én adom. Jöjjön szépen utánam.
A hátulsó lépcső, ami csak vízfelhordásra szolgált a cselédeknek, sötét volt, tapogatózva lehetett csak haladni le a földszinti folyosóig. Annak a végében volt a Hermione szobájához vezető aj tó.
Lidy Carcasse benyitott az ajtón; maga után vezetve Lyonelt, kézen fogva.
Az előszoba sötét volt. A gyertya kiégett a tartóból, melyet este az asztalra tettek. És a pálinka is kifogyott a palackból. A kenőasszony, akit odaültettek e két világítás közé, azoknak kifogytával mélyen elaludt a karszékben; azt két hajdú sem bírja életre rázni holnap reggelig. Lyonel nem is vette észre ez emberi alakot a sötétben.
Lidy a hálószoba ajtaját nyitá fel előtte, s maga a küszöbön kívül maradt.
Hermione ágya a szoba fülkéjében volt; az ágyfüggönyök hosszan leeresztve. Az éji asztalkán égett a petróleumlámpa.
- Hol itt a titkos lépcső? - suttogá Lyonel.
- Az ágyfüggönyök mögött - felelt Lidy. - Hermione kisasszony majd megmutatja.
- Ah! Ez érdekes bejárás a paradicsomba.
A férfihangra megszólalt az ágyfüggönyök mögül egy nyöszörgő panaszhang.
- Ah, uram! - Ön oly soká elmarad! - Senki sem jön felém. - Iszonyúan szenvedek. - A mustárkovászt nem tudom levenni. Úgy éget, mint a pokol! - Segítsen, uram!
(Azt hitte, hogy Lándory jött hozzá, az orvosságot beadni.)
Lyonel odament az ágyfülkéhez, s kíváncsian széthúzta az ágyfüggönyöket. - Visszarettent. - Hermione térdei görcsösen fel voltak húzódva! Arca szederjes kék, ajkai fakók, szemei megtörve.
De amint megpillantá Lyonelt a beteg nő, egyszerre kivillantak az elhaló szemek, démoni kísértetfényre lobbanva: könyökére emelkedett, s száraz ajkait ördögi mosolyra vonta szét.
- Ah! Ön van itt!
- Mi baja, Hermione? - suttogá Lyonel. - Ön kolerában van?
- Ne törődjék velem! - lihegé a kóros, s félrerántva reszkető kezével a hátulsó kárpitot, rámutatott az ágy mögött megnyíló ajtajára a titkos csigalépcsőnek. - Siessen fel oda!
Még a halál kínjai között is ez volt az uralkodó gondolatja! Elpusztítani ennek a háznak a boldogságát!
       
Médea szíve lázasan dobogott, amint a titkos lépcső fokai nyikorogtak a gyors léptek alatt.
Perc múlva előtte állt - az, aki az asszonyok eszményképe.
Egy ijedt, sápadt arc, izzadó homlokkal, kimeredő szemekkel, rémületre nyitott ajkkal. - S ez a mintaképe a daliáknak ezen kezdi az üdvözletét:
- Az ön férje meg van őrülve! (A hang úgy jön ki a száján, mintha a torkát szorongatnák.)
Médea bámulva néz rá.
- Hogy egy kolerabeteget tart itt a házánál! Azt maga ápolja, orvosságot ad be neki, mustárt rak rá! Hisz ez egy veszett vadállat. Ez a Lándory.
- De Lyonel. Hisz Hermione...
- Mit? Hermione! Ha az édesanyám volna, sem tűrném velem egy házban, ha kolerába esett.
- Ön úgy tud félni! A tegnapi medveölő!
- Ejh! A medvével megbirkózhatom. Fegyverem van, megölhetem vele. De ez iszonyú rém ellen nincs oltalom. Hasztalan minden vitézség.
- De hát nem olyan szörnyű rém az!
- Mit tudjátok ti, hogy mi az? De én jól ismerem, mert ott jártam, ahol a fészke van, a Gangesz mellett. Tíz kísérővel mentem ki a szarvorrú vadászatra. Egy este az egyik megkapta e rettentő mirigyet; s reggelre kilenc halva volt közülük. És énnekem ott kellett néznem a tűzrakás mellett, hogy fetrengenek körülöttem, kínlódva, átkozódva, a legrettenetesebb nyavalyában, ami ellen nincs segítség. Még most is előttem látom a torz arcaikat, a fülembe cseng a nyavalygó ordításuk. Inkább egy anakonda-fészekbe taposnék bele, mint hogy egy ilyen beteget lássak.
Csorgott a veríték a szép homlokáról.
- De hát azért jött ön ide hozzám, hogy nekem ez órában kórházi értekezést tartson valami epidémiáról?
Ez a gunyoros észrevétel némileg magához téríté Lyonelt. Észrevette, hogy nevetséges szerepet játszik. Fordított hirtelen a modorán.
- Abból láthatod - (szólt, tegezve Médeát) -, mennyire imádlak, hogy amitől egyedül rettegek a világon, a kórágyon keresztül is idehatoltam hozzád.
S azzal gyöngéden át akarta ölelni Médeát.
Médea szelíden elhárítá magától az ölelést.
- Kérem önt, Lyonel, beszéljünk úgy, mint két testvér, akik egymást szeretik, úgy, hogy nem kell azt titokban tartaniuk.
- Tehát - szeretjük egymást? - kérdé Lyonel, helyet foglalva a pamlagon Médea mellett.
- Gyermekkorunk óta.
- De most már nagy gyermekek vagyunk, s a nagy gyermekek másként szeretnek.
- Tudod, hogy énelőttem mindig eszménykép voltál. Úgy szeretnélek, ha egészen az lennél - szólt Médea.
- Én is azt akarom. Hát mi hiányzik nálam?
- Semmi sem. Hisz van nemes szíved, magasra vágyó szellemed. Lehetsz azzá, amivé én szeretném, ha lennél.
- Szeretem, mikor egy nő az erényprédikációhoz kezd: az biztató jelenség. Fogsz nemsokára sírni is? Semmi sem kedvesebb tünemény a világon, mint a haldokló erénynek a vére: a könny. Fogsz sírni a kedvemért?
- Lyonel! Ne érints így!
- Hát talán metafizikai értekezéseket tartani jöttem ide?
A nyitva maradt rejteklépcsőn át felhangzott a kínlódó nyögése.
- Oh, mon Dieu! Comme je souffre! Oh, Jesus-Christ! Áyez pitié de moi.
Lyonel lángjai egyszerre jéggé fagytak megint.
- Ah! Ezt nem lehet kiállni! Ez bolondság! Nincs a közeledben valami ecet?
Médea szolgált neki egy kis flacon vinaigre de toilette-tel.
Azt Lyonel egészen elfecsérelte a kezeire és az ábrázatjára. Egészen ecetszagú volt, mikor újra helyet foglalt Médea mellett a pamlagon.
Az elveszett hangulat nem akart visszatérni.
- Mindig azt a vadásztűz mellett fetrengő kilenc indust látom magam előtt.
- De, kérlek, légy férfi!
- Az vagyok! S ha kétségbe vonod: megölöm a férjedet ebben az órában.
- A férjemet? Miért?
- Azért, hogy ne légy az övé! Azért, hogy az enyém légy! Hát nem érdemli-e, hogy megöljem, mikor ezt az átkozott kelepcét csinálta a számomra?
- Miféle kelepcét?
- Ezt a halódó asszonyt idealant.
- Hisz ő nem tehet arról, hogy Hermione beteg lett.
- De tehet arról, hogy maga járt hozzá ápolni, s aztán megint visszajött közénk, magával hozva a bacilusokat.
Médea nagyot nevetett erre.
- A bacilusokat! No, te ugyan derék vitéz vagy! Hisz én magam is ott voltam Hermione betegágyánál.
Erre a szóra, mintha a torontál-pók csípte volna meg, ugrott fel Lyonel Médea mellől.
- Te is voltál nála! Hisz akkor ez egy pokolbeli komplott, amit ti valamennyien énnellenem koholtatok!
- Csak nem fogsz segítségért kiabálni talán?
- Ah, ez eltűrhetetlen!
Lyonel rohant az ajtó felé.
- Ne arra, Lyonel! A cselédek meglátnak! - kiáltá Médea megijedve.
- Bánom is én! Azon az úton, amin jöttem, vissza nem megyek, ha mindjárt mind a három istenasszony száll is le ide, s engem választ Párisának.
Azzal hevesen felszakította az ajtót, s keresztül a dajka szobáján, rohant ki a folyosóra. Majd összeütötte a homlokát a Péterével.
Nem kérdezte tőle, hogy hát neki mi keresete van itt?
- Szaladj! - kiálta rá. - Keresd fel a kocsisomat. Rögtön fogjon be. A Lidy hozza le a köpenyemet a szobából.
Azzal rohant le a lépcsőkön, ki a kertbe. Még ottan is üldözte az az undorító ópiumbűz, amire az orr visszaemlékezik, ha egyszer megismerte.
A kocsi előgördültéig vissza sem jött a kertből. Akkor aztán föladatta magára a köpenyegét. Úgy fázott, hogy a fogai vacogtak bele. Segíteni kellett neki a kocsiba felülésnél, úgy el volt gyengülve.
Mikor aztán már fenn ült, a Lidy Carcasse betakargatta a térdeit a párducbőr lábpokróccal; akkor azt súgá neki oda a Lidy Carcasse:
- ,,Raoul Ripaille!" Azt a rúgást visszaadtam!
Aztán tovagördült a sandlaufer.









Jókai Mór: A lélekidomár


,,Imádlak!"
Amint Lyonel kocsija kirobogott a kastély felvonóhídján, azt mondá Péter Lidynek:
- No, mármost én meg a többieket dobálom utána.
Három óra volt már hajnal felé.
A tarokk-parti rendkívül érdekessé vált. A táblán tizenkét ,,kvadrupla kettős", négy ,,bukott szóló" és három ,,ultimó" volt följegyezve. - Nincs rá eset, hogy ezt délnél hamarább ledolgozzák. Lándory nagy nyerésben volt. Gavallér ember, még ha otthon nincs is, sem kelhet föl ilyen helyzetben a játékasztal mellől. (De hát az, amit nyer nem ér föl azzal, amit ezalatt veszt - másutt! - Azt hitték a játszótársak.) Három magyar úr volt az asztal mellett Lándoryn kívül: Alfréd még nem egészen volt nyeregbiztos a tarokkban, Párizsban nem játsszák azt. Ő csak nézte a játékot, s Lándorynak ,,szorított". (Drukkolt.)
Azt, hogy egy kocsi gördült ki a felvonóhídon, nem vették észre, a nagy pagát-üldözésben, három ököl ütötte az asztalt, s volt erős ,,hallali, midőn a ,,run" csakugyan ,,kill"-lel végződött. Murcusnak elfogta Lándory a pagátját is, a huszonegyesét is, pedig tizenegy tarokkja volt. A játékot is elveszté 33-ban.
- Ez aztán őrült szerencse!
Az ajtón belépő Péter megvárta, hogy számítsák ki az urak, mennyire megy a bukás? Csak azután szólt oda az urának, félig hallható súgással.
- Megint visszatért. Jó volna a pezsgőt beadni.
- Mi az? Mi tért vissza? - kérdezé az effendi, látva, hogy Lándory leteszi a kártyát a kezéből, s felkelni készül.
- Semmi, semmi! - mond Bertalan. - Egy percre ki kell mennem. Nyomban visszajövök. Addig Alfréd lesz szíves helyettem játszani.
No, ezt meg kellett akadályozni! Lándorynak nem szabad a kártyaasztalt elhagyni.
- Ah, Alfréd nem ért ehhez! - ellenkezék az effendi. - Valami pezsgő-beadásról hallottam. Azt inkább elvégezheti Alfréd. Kinek kell pezsgőt beadni?
- Óh, igen szívesen! - ajánlkozék rögtön Alfréd. - Te csak maradj.
- Hát úgy is jó lesz - szólt Lándory, visszaülve a helyére. - Hermione kisasszonynak kell pezsgőt beadni kanalanként.
- Hisz az igen kellemetes gyógykezelés. Erre mindig vállalkozom. Szép hölgynek pezsgőt beadni.
- Hát csak arra ügyelj, hogy a pezsgő még jeges legyen, s azt mindig az erupció után kell beadni, amíg csak meg nem szűnik.
- Erupció után? - hebegé Alfréd elhüledezve. - Hát mi baja Hermionénak?
Péter sietett felvilágosítással szolgálni.
- Hát csak egy kis ,,nostras"-sa van szegénykének dél óta. Erre a szóra egyszerre talpra ugrott valamennyi vendég.
- Micsoda? - hörgé az effendi. - Kolera van a háznál! S te ezt nekünk nem mondod? Hát micsoda házigazda vagy te?
- S még maga jár oda hozzá ápolgatni! - szörnyűködék a Murcus. - S aztán visszajön közénk, idehordani a bacilusokat. Mi ugyanazt a kártyát forgatjuk, ami az ő kezében volt. Hisz ez méregkeverés.
- Ugyan ne ijedjetek meg, urak! - csitítá a felháborodott társaságot Lándory. - Hisz olyan ártatlan baj ez, mint a fejfájás. Holnapra felépül belőle. Az meg már tiszta parasztbabona, hogy ez még ragályos is lehessen. A bacilusok teóriája zöld mese! Csak ti mulassatok tovább. Én utánanézek, mert az orvos instrukcióit nem érti az itteni cselédség. Öt perc múlva visszatérek.
Dejszen ez az öt perc unos-untig elég volt arra, hogy az egész vendégsereget mozgósítsa. ,,Hol a plédem? Hol a havelockom?" Vége volt a kvadrupla kettősök vonzerejének.
- Hol van Lyonel? - jutott eszébe Alfrédnek. - Őt kellene értesíteni.
- A gróf úr az imént távozott el a hintaján - bátorkodott alázatos értesítést adni a Péter.
- Lyonel már elfutott? Akkor sauve-qui-peut!
Mire Bertalan visszatért, már akkor csak az effendit találta a kártyázószobában. Az is csak azért maradt hátra, mert nem találta a kalapját. Csak a piros fez volt a fején, amit kártyázás közben használt; azért is hívták effendinek.
- No, látod. Egészen megfordult a baj - biztatá őt Bertalan. Beállt nála az izzadás; most már túl van a veszélyen.
- De köszönöm én szépen az ilyen mulatságot! Nekem kezet ne adj! Hozzám ne közelíts! Máskor, ha koleraispitályt nyitsz a kastélyodban, hívj magadhoz felcsereket, meg tilogusokat vendégeknek, ne vadászpajtásokat!
Azzal el-kirontott, otthagyta a kalapját is, s elmenekült a többiek után - egy veres sipkában.
Lándory fogta a szivacsot, s letörülte vele a tábláról a bukásokat: neki magának nem volt.
A ,,rezeket" és ,,csontokat" a Péter visszarakta a tartályaikba.
Lándory nem kérdezte senkitől, hogy hát Lyonel megvan-e még? Kitalálta az első kocsigördülésről, hogy ő fut elöl.
Amint a vendégtávozás után a házat rendben hagyta, maga is ment a szobájába lefeküdni. -A beteg is elaludt, már annak most már nem kell egyéb, mint nyugalom.
       
Médea izgatottan járt alá s fel a szobájában.
Egész kedélye fel volt háborodva. Ő azt az egész jelenetet nem ilyennek képzelte előre.
A csáb és az erény közötti küzdelemről szóltak az ábrándjai; akármi lett volna a vége, az tragikai kimenetel lett volna. Lehetett volna belőle nagy szerencsétlenség, végződhetett volna magasztos diadallal, de hogy ilyen csúfondáros kudarccal végződjék, az rá nézve is megszégyenítő volt. Egy ember minden poklokon keresztül üldözi, s mikor végre megtalálja, akkor megszalad egy ,,uram Jézus" kiáltástól.
Ki volt ábrándulva az eszményképéből. Nem félt többé, hogy szeretni találja. Akit a hősköltemények lovagjának képzelt, az egy közönséges vadásszá változott át előtte, amilyen van az oláh plájászok között elég, akinek van ahhoz bátorsága, hogy jó lövőszerszámmal, gyakorlott kézzel leterítsen akár egy vadállatot, akár egy embert; de nincs lélekereje szembeszállni egy arcnélküli rémmel, amelynek emberölő hatalom van adva, azért, hogy kiragadjon a keze közül egy emberéletet.
Mennyivel nagyobb hős az a ,,másik!"
Hallgatta az éj csendjében, hogy gördül ki a hídon át egyik hintó a másik után.
Közben hallotta a férje szavát Hermione szobájában, ki a betegnek vigaszt hozott, annak a betegnek, ki az ő boldogságát semmivé akarta tenni.
A nyitva hagyott rejteklépcsőn át minden szó hallható volt, amit odaalant kimondtak. ,,Jó éjt! Aludjék csendesen. Megfordult a betegsége."
Mikor az utolsó kocsi után becsukták a kaput, bejött hozzá Lidy.
- Nem parancsolja, hogy levetkőztessem? - kérdezé az asszonytól.
- Nem kell. Magam is elvégzem. A vendégek eltávoztak?
- Mind elmentek.
- Hát Lis Blanc gróf?
- Ő volt az első, aki elment.
- Mehet ön is aludni, Lidy.
Azután egyedül maradt, levetkőzött, felvette a hálópongyoláját.
Valami végtelen ürességet érzett a lelkében.
Eddig volt előtte egy nagy, rémületes bálvány, egészen aranyból, kárbunkulus-szemekkel, akitől rettegett; de ez a félelem határos volt az imádással; - most azután az a bálvány cseréppé törött, nem maradt belőle semmi.
Valami gondolatja támadt. Nem is gondolat, ösztönszerű vágy talán? Mikor az utolsó ajtócsukódás után mély csend következett a kastélyban, lehúzta a cipőit, úgy ment ki a szobájából, hogy a lépteit ne hallja senki. Végigtapogatózott a sötét folyosókon; megtalálta a tizenkét lépcsőt; aztán tovább botorkált, míg végre rátalált a kezével arra a kilincsre, amely Bertalan szobáját kinyitja. Megpróbálta azt elfordítani; az ajtó zárva volt.
Bertalan felneszelt a kilincsforgatásra, s a szobából kikiáltott.
- Nos! Ki az? Mi baj?
Médea elváltoztatott hangon sipogá.
- Én vagyok itt. A Lidy.
Bertalan mogorva hangon válaszolt.
- Hát mit akar itt a Lidy? Nem lehet hozzám bejönni. Már lefeküdtem.
Erre a saját hangján szólalt meg az asszony.
- Én vagyok itt! Médea!
Erre a szóra kiugrott az ágyából a férj, s az ajtóhoz futott.
- Te vagy itt, Dea? Mi bajod van? Miért jössz ide?
- Semmi bajom. Egy szót akarok mondani.
- Velem nem beszélhetsz most. Én ragályos beteget ápoltam egész nap.
- Nem bánom! Én is voltam nála. Bocsáss be. Valamit akarok mondani.
Erre a szóra kinyitá az ajtót Bertalan.
- Mit akarsz nekem mondani, Dea?
- Azt, hogy ,,imádlak", s itt akarok maradni nálad.
Már akkor a nyakában csüggött Bertalannak, s a csókjai égtek az ajkain és szemein.









Jókai Mór: A lélekidomár


A kígyófogak
Hogy a füstbe ment terv Sidonia grófnő tudtával lett koholva, bizonyos. Lyonel annyiban igazat mondott Lándorynak, hogy Scilla látogatását várja, s azért szeretné a mostohaanyját az albisorai kastély elhagyására ösztökélni; hanem amellett Lis Blanc grófnő is teljesen be volt avatva az igazi cselszövénybe. A másik csak játék volt: ez vérre ment.
Lis Blanc grófnő az estély előtt egy nappal elutazott Kolozsvárra, ahol állandó szállást tartott, amióta leánya az erdélyi birtokára költözött. Azért utazott el, hogy semmi részvétele se lássék a cselszövényben.
Arról a rafinált gyönyörűségről azonban nem mondott le, hogy rég előkészített tervének diadalra jutását élvezze.
Másnap eljött Kolozsvárról Dorogmándra látogatóba.
Igen jó ürügy volt rá.
E napon együtt találja az egész családot. Itt van Lyonel is, Bertalan házában. A kölcsönös kiengesztelés ünnepe elérkezett. Lehet nagylelkűen megbocsátani a múltakért. Félreértés volt - hirtelen indulat - kölcsönös megbánás. Végül előhozzák a kis nevető babát, s annak a látása kibékíti a haragvó szíveket.
És aközben aztán lehet ég felé forgatott szemekkel nagyokat nevetni a jámbor, ostoba férjen, aki egyedül nem tudja azt, amit mindenki tud.
Az egész vendégsereg az ő egészségére koccintja majd össze a poharait, a legboldogabb férjért a kerek világon! Hahaha!
Ezt az élvezetet nem tagadhatta meg magától Lis Blanc grófnő. A fájáról akarta azt szedni; nem másoktól hallani.
Tíz óra lehetett délelőtt, mikor a dorogmándi kastély udvarára behajtatott.
Meglepte mindjárt az első körültekintésnél, hogy az udvaron semmi ácsorgó idegen cselédet nem látni. Talán kikocsiztak.
Elfogadására Péter jött elő. A jó zsoldban tartott Péter. Úgy kellett tennie, mintha észre sem venné, hogy már látta ezt az embert valaha.
- Dea grófnő? - Ez volt a rövid kérdése az inashoz.
Péter felelete még rövidebb volt; mert az egy szót sem szólt, csak mélyen meghajtva magát, kézzel mutat, hogy a kérdezett név képviselője igenis odafenn van.
Sidonia grófnő jól tudhatta itt a járást, hiszen itt tölté első házassága boldog éveit. Kérdezősködés nélkül rátalált arra a bizonyos szobára, a rejteklépcsővel.
Az előszobában találta a Lidyt.
A francia szobaleányok nem szoktak kezet csókolni.
- Dea grófnő? - kérdezé Sidonia.
- Madame még nem kelt föl.
Sidonia vállat vont. Azért bemehet madame-hoz. Benyitott a hálószobába. Egy kis idő múlva aztán bámuló tekintettel jött vissza. Mégiscsak kénytelen volt érdemleges tárgyalásba ereszkedni a cseléddel.
- A hálószobában nincs Médea grófnő.
- Az úr szobájában van - felelt Lidy.
- Micsoda ,,úr" szobájában? - kiálta rá sebesen, meg sem gondolva, hogy mit ejt ki a száján, Sidonia.
Erre aztán Lidy Carcasse vetett rá egy furcsa tekintetet, amiben az volt a legnagyobb malícia, hogy értetlennek tetteté magát.
- Hát a ,,férje" szobájában.
Sidonia ajkai egyszerre elkékültek a dühtől.
- Hát Lyonel gróf?
- Az vacsora után nem jól érezte magát, mindjárt befogatott, és hazament. A többi urak is rögtön utána mentek.
Sidonia lihegett a dühtől.
- Hát Hermione kisasszony?
- Ő odalenn van a szobájában. Most vittem neki csokoládét.
(Akkor úgy látszik, hogy nem halt meg az éjjel.)
- Vezess hozzá!
Lidy elvezette a főlépcsőn a grófnőt, s bebocsátotta Hermione szobáiba.
A kisasszony már fenn volt, a pamlagon ült, és csokoládézott. Borzasztó étvágy állt be nála a tegnapi intermezzóra.
- Mi történt itten az éjjel? - kérdezé Sidonia, visszaparancsolva Lidyt az ajtóból.
- Mi történt? - sipogá Hermione kisasszony. - Az történt, hogy engem megmérgeztek. Halálra váltam. Ezek itt gyilkosok mind. Átkozom az órát, melyben az önök ügyeibe belekeveredtem. Pokolbeli kínokat álltam ki. Majd kiadtam a lelkemet. Most fáj minden oldalbordám. A hátam majd beszakad. A mustár mind fölette a vékonyaimat. Nem merek a tükörbe nézni, mert megijedek magamtól. Mintha a csontházból szöktem volna meg. - Én itt hagyom ezt a házat. Futok ebből az országból, ahol a ,,thugok" laknak, akik a vendégeket megfojtják. Panaszt teszek Bécsben a nagykövetnél. Önöknek kárpótlást kell nekem fizetni a kiállott szenvedésekért. A másvilágból jöttem vissza.
- Semmit sem értek belőle - vágott a szavába Sidonia. - Azt látom, hogy ön jó étvágyat hozott vissza a másvilágról. De hát mi történt Lyonellel?
- Mit tudom én? Én felbocsátottam a rejteklépcsőn Médeához. Az ő dolga volt a további. Mi történt közöttük, azt én nem tudom; mert engem az Atlanti-óceán hullámai dobáltak egy dióhéjban; azután meg elaludtam. Meglehet, hogy most is ott van Lyonel.
- Dehogy van! Az rögtön hazafutott innen.
- Akkor azt is megmérgezték. Vagy talán Médea is vele szökött?
- Az ám! A férje szobájába zárkózott, most is ott van.
- Akkor az is kapott valami breuvage-t. Philtrát adtak az asszonynak! Kitelik ezektől a gonosztevőktől! Az úr a fő-fő inkvizítor, a tortúra nagymestere, prestidigitateur, magnétiseur! Az inasa méregkeverő gyilkos, a szobaleány petroleuse, pirotechnikus! Meneküljön innen, grófnő! Még önt is megmérgezik! - Hanem engem is vigyen magával. Én ebben a megboszorkányozott várban nem maradok egy óráig se tovább.
Sidonia aztán magával vitte a szegény jó Hermione kisasszonyt, visszatértében. (Nem várta meg, míg Médea fölébred.)
Hermionét úgy kellett kétfelől a hóna alatt fogni, Lidynek és Péternek, hogy a hintóig el tudjon jutni.
- Mivé tettek önök engem! - mondá a kisasszony szemrehányó hangon Péternek.
- Hisz én figyelmeztettem a kisasszonyt, hogy ne bántsa a formozai szilvát; mert annak rossz következése lesz.
- Átkozott legyen a kertész is, aki ültette! Ha nem mondtátok volna, hogy nem szabad hozzányúlni, hát nem ettem volna belőle. Ah, madame! ,,Feu maman Eve" nem szenvedett meg úgy a tiltott gyümölcsért, mint én.
       
Médea csak Lidytől tudta meg, hogy Sidonia grófnő itt járt. Nem akarta madame-ot zavarni: ismét visszautazott. ,,Holnap megint eljő!" - Hermione kisasszony is vele utazott.
Médeának azonban olyan jó kedve volt egész nap, hogy madarat lehetett volna vele fogatni (ahogy a magyarok mondják).
És aztán megint következtek a boldog paradicsomi napok egymás után; folytatása az igaz, istenáldotta örömnek, ami a bernátfalvi lakban vette kezdetét.
Bertalan megint a felesége szobájában szürcsölgette a délutáni feketekávéját; de szivarozni kiment az erkélyre. Deának ártott a szivarfüst. Azért aztán ő is megpróbálgatta egy-egy papírszivarkát lopva elpörkölni, ha hozzá tudná magát szoktatni. - Mit meg nem tesz az asszonyember a férje kedvéért.
Itt a havasok aljában az őszi napokkal köszönt be a zord, hideg évad. Jólesett a kandalló tüze mellett olvasni a hírlapokat és a postán jött leveleket.
Médea szobájában a kandallón kívül még egy szép majolika kemence is volt. Van ez sok háznál. Télen a kandalló nem ád tartós meleget; a kemence is szükséges; abban egész nap izzik a kőszén.
Egy délután az érkezett postaküldemény közt Hermione kisasszonytól is jött egy levél Lándory címére. Azt is ott olvasta el a Dea szobájában.
Sok minden kitelhető csúnya dolog volt benne. A kisasszony leírta a Lyonel és Médea között szőtt-font cselszövényét Sidonia grófnőnek; megtoldva azt a saját fantáziája alkotásaival (a levél Zürichból kelt már) , alátolva a legnemtelenebb vonzalmakat a két mostohatestvér részéről: Aretin tollához méltó lubricitással részletezve amaz éj tanútalan jeleneteit; amiknek hitelesítéséül szolgált a rejtett csigalépcső titkának a felfedezése, melynek feljárását éppen az a majolika kemence takarja.
Lándory mosolygott, amíg a levelet végigolvasá, aztán beledobta azt a kandallóba. Még csak azt sem próbálta meg, hogy azt a kályhát elmozdítsa a helyéből. Ezek a kígyófogak nem hullottak termő talajba.
Azalatt Dea is olvasott egy neki szóló levelet. Ezt meg Sidonia grófnő írta.
Ő átnyújtá azt a férjének, hogy olvassa el ő is. ,,Kedves leányom!
Voltam nálatok: látni akartalak. Az egész ház aludt még. Igaz, hogy korán volt; reggel tizenegy órakor. A kis unokámat sem láthattam meg, mert a dada kiment vele sétálni. Én megtettem az első lépést; most terajtad a sor, hogy engem Kolozsvárott meglátogass. Hozd el a kicsinyedet is. Remélem, hogy Lándory úr meg fogja engedni."
Lándory visszaadta Deának a levelet. Válaszát várták.
- Jobb szerettem volna, ha nem hív meg magához; de ha te úgy akarod: én nem ellenzem.
De hát hogyne akarna egy nő eldicsekedni azzal a szép kisbabával, aki már gagyogni is kezd az anyjának?
- Te nem kísérsz el az anyámhoz?
- Békében akarok vele maradni. (Ez annyit tett, hogy ,,nem!")
Bertalan távirati úton tudósítá Lis Blanc grófnőt, hogy másnap Médea meg fogja látogatni.
Maga is elkísérte Kolozsvárra a nejét. Dea a gyermekkel és a dajkával fedett hintóban utazott, a férje könnyű kocsin Péterrel. A vendéglőben szálltak meg, két egymás melletti szobában. Estére megint vissza akartak térni Dorogmándra.
Amint Médea átöltözött, Bertalan bérkocsival küldé őt Lis Blanc grófnő lakásáig, maga másfelé ment. A főispánt, polgármestert, a református püspököt, s még néhány régi jó ismerőst szándékozott meglátogatni. Abban egyeztek meg, hogy délután két órakor együtt fognak ebédelni a vendéglőben.
Egy órakor már visszatért Lándory a vendéglőbe. A kapusnál levele volt. Médea értesíté, hogy az anyja ott tartotta déjeuner-re ne várjon rá, ebédeljen egyedül.
Lándory hamar átesett azon, s alig lépett be szobájába, midőn megérkezett Médea is - egyedül.
- Hát a kicsike?
- Még ott maradt. Elaludt. S a gyermeket nem jó felzavarni, mert akkor egész nap sír.
A válasz tökéletlen volt. Mert ha a gyermek elaludt, s nem jó felkölteni akkor minek jött haza Dea is, miért nem maradt a gyermeke mellett az anyja lakásán?
Bertalan vette észre Médea arcán, hogy annak a kedélyében nagy változás történt. Ismét ezek a lefelé forgatott szemek, ez a niobei száj, jéghideg tekintet.
- Jól mulattál a grófnőnél?
- Igen, jól - felelt Médea. De a hangja elárulta a nehéz nyomást, mely alatt keble küzdött. - Mikor az ember városba felkerül, annyi új mendemondát hall, ami érdekes.
- Elképzelem.
Médea elkezdett vetkőzni, s ismét az úti öltözetét felvenni. A beszélgetés az ő szobájában történt.
Látszott rajta, hogy valami ki akar törni az ajkain, de magában tusakodik, hogy vajon kimondja-e?
Végre kitört.
Arca mosolyogni kezdett, de az oly merev fénymázmosoly volt, mint a festett szobroké.
- Egy igen mulatságos történetet hallottam többek között az anyámnál. Egy ismerősünk, aki nagy nőcsábító hírében áll, erősen utánavetette magát egy férjes hölgynek. A férj egyszer meghívta őt magához estélyre. Ez kedvező alkalomnak látszott a trubadúrra nézve, hogy szerelmi ostromát megkezdje azalatt, amíg a többi jó barátok a férjet elfoglalva tartják. De valaki túljárt az eszén. A víg lakoma alatt valami szert itattak meg vele a férj hű cselédei, aminek a hatása az lett, hogy a hódító nevetségesen megfutott a pásztoróra elől. A nő teljesen kiábrándult. Ez igazán drasztikus befejezése egy regénynek.
Médeának az arca már akkor égett - a szégyentől, a haragtól, az ijedtségtől.
Megijedt attól, hogy ezt elmondá.
Bertalan sápadtan támaszkodott az asztalhoz, az ő arcán is észre lehetett venni a felindulást.
- Magam is hallottam ezt a tréfás kalandot. Az említett nőnek volt egy társalkodónője, aki az asszonyától haraggal válva meg, ezt az egész kényes találkozási jelenetet, minden anesztétikus részleteivel megírta a férjnek. A férj tűzbe dobta a levelet, tudva, hogy mindebből egy szó sem igaz; - s említést sem tett felőle a nejének soha. - És így az sem lehet, hogy a veszedelmes udvarlót ilyen pharmacopeiai módon tette volna valaki ártalmatlanná, a férj tudtával. Mert ha annak a férjnek erről csak a legparányibb sejtelme is lett volna - ahogy én azt az embert ismerem -, akkor ez, ahelyett, hogy a szobájába jövő asszonyát karjai közé zárja, megfogta volna annak a két szép dús hajfonadékát, s annál fogva hurcolta volna azt ki szobájából! - Ahogy én azt az embert ismerem...
Médea megrettenve tekinte Bertalanra.
Most ő is meglátta annak a zöld szemeit. Eddig azt tudta, hogy azok mély, szelíd tengerkékek. Nem! Ezek az öklelő unikornisnak a szemei! Reszketett előtte.
Bertalan pedig elővette a szivartárcáját, és rágyújtott. - Sohasem tette ezt még a neje szobájában.
- Ha a gyermeket hazahozzák: készüljetek fel az útra, s menjetek haza. Későre nem jó maradni - mondá a nejének. - Én még itt maradok. Viszonzással tartozom a minapi vendégeimnek. Nagyon megvertem őket a kártyaasztalnál, mikor nálunk voltak. Kárpótlást kell nekik adnom. Lehet, hogy csak reggel felé kerülök haza. Isten veled!
Azzal megcsókolta a nejét, és átment a saját szobájába, ahol Péterrel kezdett el halkan beszélgetni; de amiből Médea egy szót sem bírt kivenni.
- Mit cselekedtem én most? Szent Isten! - rebegé az egyedül maradt nő. - Mit tettem? Mi lesz ebből? Ennek iszonyú következése fog lenni! De meg kellett neki mondanom! Megölt volna, ha elhallgatom! - Hogy az én férjem egy gyáva nyomorult, aki cselédjeivel szövetkezik a neje ellenében, s a jalapához folyamodik, hogy vetélytársát legyőzze. - Ez öngyilkossá tudott volna tenni! Ah! Ez a szó: ,,Inkább a hajánál fogva hurcolta volna ki a szobájából." Kegyetlen szó volt: de meggyógyított!
A halk beszélgetés után a második szobában Lándory eltávozott a saját szobája ajtaján át.
Nemsokára megérkezett a dajka a gyermekkel.
A kicsikének nagyon jó kedve volt. Kapott valami ezüstcsörgettyűt a nagymamától; aminek a fogantyúja violagyökérből van. Ez jó a gyermeknek, ha a szájába dugdossa: elősegíti a fogzást.
- Eredj, hídd át a Pétert! - mondá Médea a dajkának. A leány kiment, a kicsikét az ágy szélére téve.
Akkor Médea, amint egyedül maradt a kicsinyével, odatérdepelt eléje, s annak a kis szótalan embernek a parányi két kezét egymásba téve, annak a beszélni nem tudó ajkaira bízta az imáját, azt hitte, így bizton felhat az égbe: ,,Óh, boldogságos Szűzanya, könyörögj érettünk!"
A Péter belépett.
Az arca nyugodt, mozdulatlan volt a hű embernek; hanem a szemei tűzben égtek: azok nem tudtak titkot tartani.
- Mit mondott a férjem? Ön itt marad vele?
- Azt parancsolta, hogy kísérjem a grófnőt haza.
- Adott önnek valami utasítást?
- Mára semmit.
Ebből azt is lehetett érteni, hogy ,,holnapra talán".
- Jól van. Rendelje ön el, hogy fogjanak be a hintóba.









Jókai Mór: A lélekidomár


Az összemérkőzés
Kevés szó volt, amit Lándory váltott Péterrel.
- Kedves Péter. Te most hazakíséred a feleségemet. Én magam itt maradok. Vedd magadhoz a Wertheim-szekrényem kulcsait. Holnap délig, ha magam nem érkezem haza, bizonyosan egy levelem fog érkezni a postán. Akkor a kulcsaimat a levéllel együtt átadod a nőmnek.
Péternek az ajkán egy szótagtalan hang tört ki. Kezdete a zokogásnak. Öklét a szájához szorítva visszafojtotta azt.
Aztán Bertalan kezét ragadta meg, s azt szorítá görcsösen az ajkaihoz.
- A végin vagyunk? - rebegé suttogva.
- Szót se szólj.
- Nem maradhatnék itt, ön mellett?
- Szükségtelen. Otthon kell lenned.
- Óh, az az ,,oroszlánvadász!"
- Én is vagyok még valami!
- Ha van Isten az égben!
Ez volt a csendes dübörgés, aminek az értelmét a szomszéd szobában nem vehették ki.
Lándory felment egyenesen a kaszinóba.
Ott találta már ebéd után az egész albisorai vadásztársaságot, közévegyülve a kolozsvári gentry notabilitásainak.
Egy csoport közepett vitatkozott Lyonel élénken az erdélyi urakkal; - a nemzetiségi politika fölött folyt a vita. Lyonel élesen ócsárolta az egész magyar kormánypolitikát, s zsarnoki elnyomásról dörgedelmezett.
Lándory odalépett a vitatkozók közé, s félbeszakítá Lyonelt a beszéde közepén.
- Ugyan, édes Lyonel, ne szóljon ön bele a politikába, amihez semmit sem ért...
- Ah! - (Lyonel észrevette, hogy ez most szándékosan bele akar kötni.) - Hát okvetlenül regényírónak kell lenni az embernek., hogy a politikához értsen?
Lándoryt a háta mögött ,,regényírónak" csúfolták, azért a nagy munkájáért, mely előadási modorában eltért a szokott Pitaval-féle kriminál előadásoktól. - Ez tehát visszavágás volt.
- Inkább regényírónak, mint regényhősnek. Ez még élesebb vágás volt.
- Engem tart ön regényhősnek? - kérdé Lyonel, elképedve. - Nem. Én önt semmiféle hősnek sem tartom.
S azzal egyszerre hátat fordítva Lyonelnek, odaszólt az effendihez.
- No, hát itt vagyok, revánsot adni a minapi nagy vereségért. Ma eltarokkozhatunk akár reggelig; nincsen asszony.
- Nagyon jó lesz: Murcus, teríttesd föl a tarokkasztalt. Itt vagyunk mind a négyen.
- Alfréd meg itt lesz kibicnek.
Pár perc múlva Murcus visszajött a négy kártyával a kezében, amelyek elhatározták sorshúzás útján, hogy ki, melyik helyre ül. Legelőször is Lándorynak nyújtá a kártyákat, hogy húzzon belőlük.
- Coeur ász.
- A tükör alatt fogsz ülni. (Aztán odasúgott a fülébe.) Lyonel felkéret általam, hogy szavaidat magyarázd ki.
Lándory visszadörmögött.
- Semmi magyaráznivalóm sincsen. Azzal a többiek is húztak.
Effendinek jutott a pique dame, Horácnak az ,,excuse". - Ah, ti ketten lesztek az én ,,szomszédaim".
Azt is megértették.
Azzal leültek a kártyaasztalhoz.
Lándorynak kellett az osztást kezdeni. Tarokk a forhand. Az osztó pauzál.
Alfréd a háta mögött ült le, s odasúgott a fülébe. - Minő fegyvert választasz?
- Ha lehet: kardot. Alfréd eltávozott.
A következő osztásnál Lándory volt a , játszó", megkontrázták. Alfréd visszajött, s ismét odasúgott neki.
- Lyonel nem fogadta el a kardot.
- No, hát legyen pisztoly. Rekontra.
S játszott remekül. Megnyerte harmincnégyben: ,,Ezt így játsszák a magyarok!"
- Ebben a kártyában egy be van repedve! - mondá az effendi.
- Hozassunk újat.
Amíg azt elhozzák, a három játszótárs és Alfréd megállapítják a föltételeket.
,,Háromszori golyóváltás: először 30, másodszor 25, harmadszor 20 lépésről, az elsőnél 5, a másodiknál 4, a harmadiknál 3 lépés közeledéssel. Lő elébb, aki akar; az utóbb lövő barrière-re parancsolhat. - Indulás reggel négy órakor, találkozás két órai távolban a patakmalomnál, helyszín a fenyves."
Az orvosokkal még ez órában kell beszélni. Pisztolyokról, kocsikról Alfréd gondoskodik.
Ezalatt meghozták a friss kártyákat, s tovább folyt a játék.
Lándorynak megint őrült szerencséje volt!
Ez rossz jel! - mondogaták magukban a társai.
- Átkozott flegma! - dörmögé az effendi. - Más ember ilyenkor a végrendeletét siet megírni.
Négy óra tájon abbahagyták a játékot, s egymás után tűntek el a teremből.
Mire megvirradt, künn voltak valamennyien a patakmalomnál. Onnan aztán különböző irányban elindulva, ki-ki a maga segédeivel és orvosával, az erdő felé ballagának, megjelölve egy messze kimagasló, félszáraz fenyőfát, mely a fiatal gesztből kimagaslott. Ott összejöttek mindannyian.
A mohos gyep tele volt érett áfonyával.
- Milyen szép piros már az áfonya! - mondá Lándory az effendinek.
- Az ám. De azért ne harapj a fűbe!
A gyepes tért sűrű fiatal fenyőgeszt vette körül, melynek bozótjából a feketerigó füttyentései hangzottak fel, s a veresfejű harkály kopogása a férges fenyőfa oldalán.
Alfréd kimérte a lépéseket, egy-egy fehér zsebkendővel jelölve a barrière-t.
- Kísértsük-e meg a kibékéltetést? - kérdezé Murcus. - Hagyjuk el a formaságokat - felelt rá Bertalan.
Azzal a két orvos letelepedett a vastag fenyőfa mögé, nekik nem szükséges a párbaj lefolyását látni. A négy segéd pedig hozzáfogott a pisztolyok megtöltéséhez. Két párt hoztak magukkal. Felvetett pénz határozott, hogy melyikkel lőjenek?
Azzal hozzáláttak a párbajtoaletthez. Mindegyik félnek a saját segédei gondosan eltávolítottak az öltözetéről minden kivillanót, ami célpontul szolgálhat. Kabátjaikat állig begombolták, ingeik gallérját, manchette-jeiket begyűrték, kezeikre fekete selyem kesztyűket húztak. Minden óvó rendszabály helyén volt itt, ahol az ellenesek mindegyike remek lövő. - A sötét fenyőgeszt háttere még nehezebbé tette a célbavételt.
Végre megérte hát De L'Aisne Alfréd azt a rég előkészített pillanatot, amelyben mind a két ,,emberét" egymással szemközt állít hatá. Akármelyik marad fekve: az neki édes elégtétel. De hátha mind a kettő! Az volna aztán ,,cum utili dulce" (együtt a hasznossal az édes).
Lándorynak most sem dobogott jobban a szíve, mint mikor a pusztai rózsáért a rettegett ellenféllel szembeszállt.
Hát amit a ,,pusztai rózsáért" megtettünk, azt az ,,üvegházi liliomért" is meg kell tenni.
Ellenfelének az alakján nem volt semmi világos pont, amit célba vehessen; de valami mégis kínálkozott. A Lyonel kezében felemelt pisztoly csövének a villanása. Éppen az volt a szándéka, hogy a kezét lője meg.
Alfréd kezével tapsolt: ,,előre".
Lándory egy lépést sem tett; álltából lőtt, s a golyója éppen a Lyonel keze fejét fúrta keresztül.
Lyonel a lábához ejté a pisztolyt.
- Tönkre van a kezem lőve! - mondá rekedt hangon az oldalt álló segédeinek.
Alfréd odakiáltott:
- Tudsz te bal kézzel is lőni! - Vedd fel a pisztolyt, s lőj vissza. - Igaz - mondá Lyonel, s felvette a bal kezével az elejtett pisztolyt.
- Parancsold a barrière-re!
Bertalan már a parancsszó előtt odalépett a fehér zsebkendőig. Ekkor csak húsz lépés volt közöttük a távolság.
És aztán nézett hidegvérrel az ellenfele szeme közé. Elnézte, hogy emeli fel az lassan a fegyverét, amíg utoljára a pisztoly csöve egészen eltűnik, s csak a nyílásnak a karikája látszik. E percben éppen a szemébe céloznak. - Egy perc múlva azonban az ellenfél mást látszik gondolni, s kissé alább hajlítja a pisztolyt. Talán a szívét akarja megtalálni vele.
Az effendi már rákiáltott Lyonelre.
- Nem szabad olyan sokáig célozni!
Abban a percben eldördült a lövés.
Olyan szokatlan erős dördülés volt az, mintha petárdát sütöttek volna el. Bertalan hallotta az éles füttyöt, amit a süvítő golyó támaszt, s érzett valami lökést a mellén, s aztán valami égető súrolást, végig fel a válláig; de nem az kapta meg a figyelmét, hanem az a vad felordítás, amit Lyonel hallatott, aki e percben egész füstfelleg közé volt borítva.
Amint a füst szétoszlott, a segédek bámulva látták, hogy Lándory áll egyenesen a helyén, s Lyonel fekszik hanyatt az áfonyás gyepen.
Csuda történt-e itt? Talán az a két kicsiny, imára összetett kéz avatkozott be?
Egyszerű a dolog. A pisztoly csövébe homok került, mikor azt Lyonel a jobb kezéből kiejté, s ettől a fegyver szétszakadt, magát a lövészt sebesítve meg jobban.
Odarohantak hozzá, felemelték. Nem volt halott (Alfréd nagy bánatára), hanem a bal keze is tönkre volt zúzva, a pisztoly csövének egy darabja a homlokát érte, és sebet ütött rajta, de ami a legnagyobb kár: az, hogy a szép deli arcának az egyik oldala mind teliszóratott lőporpontokkal, amik holtig ott öröködnek rajta.
- Ördöngös rossz pisztolyok! - sopánkodék Alfréd. - Nagyon megtöltötték őket.
Csak azután jutott eszébe az effendinek a saját ügyfelétől megkérdezni, hogy hát ővele nem történt-e valami?
- Talált a golyó, de most nem érzek fájdalmat.
A szétszakadt fegyverből kilőtt golyónak a röpte lomha; és még hozzá egy gyöngyházgombba ütődött, azt kétfelé törte, s aztán átfúrta a kabátot és inget, s rézsút fel a vállig: ott megtalálták felcser nélkül.
Lándory testén nem maradt más nyoma a lövésnek, mint egy kék ütéshely s egy vérző súrlódás a bőr felszínén.
Mind a két orvos siethetett Lyonel sebét bekötni. Annak a két kezén volt hat seb, zúzott ujjak, a homlokán a hetedik.
Lándory addig ott maradt, amíg Lyonel sebeit bekötözik. Akkor odajött hozzá Murcus, s odahívta Lyonelhez.
Már akkor azt feltették egy gallyakból rögtönzött hordágyra. Gavallér ellenfelek a párbaj után néha kibékülnek.
- No, te engem legázoltál - mondá Lyonel -, pedig hiszen te nem vagy a kafferbivaly! Hanem annyit mondhatok neked, hogy a feleséged olyan tiszta ártatlan, mint a bibliai Zsuzsánna. - Hogy a pokol tüze pusztítson el valamennyi becsületes asszonyt!









Jókai Mór: A lélekidomár


Vagy, vagy ?
Médea egész éjjel nem tudta lehunyni a szemét. Képzelete eléje hozta a történendőket.
- Miért kellett ennek így bekövetkezni?
Senkit sem tudott okolni, mint saját magát.
- Miért egyezett bele, hogy Lyonelt elfogadja titokban: a férje tudta nélkül? A jó szándék, az erős elhatározás, az üdvös cél mind nem menti azt ki. Azért ez mégis egy végzetes tévedés marad, melyet önmaga sem bocsáthat meg magának.
Most már a megbánás késő.
Tudta jól, hogy minő veszélybe kergette bele a férjét azzal, hogy elmondta neki az anyjától hallott pletykát. Annak most nem maradt más választása, mint a fejével nekimenni annak az alaknak, aki közte és a felesége között áll. - Az pedig halálos ellenfél.
Olyan soká akart megvirradni.
A kisleánya ott aludt az ágyában. Ma nem bízta azt a dajkára. Egész éjjel annak az álmát őrizte.
Csak most érezte, hogy mennyire szereti a férjét.
Nagyon sokat sírt.
Pedig lett volna mentsége is. Ez a csodálatos emberi alkat: aminél nem tudni, hol végződik a test, hol kezdődik a lélek? Mi benne az állati ösztön, mi a szellem akaratereje?
Egy idő óta ismét boldog reményben érezte magát; ez állapotban a nő ingerlékeny, izgatott, szeszélyes, kedélybeteg. - Lehet-e neki beszámítani, amit ilyenkor tesz, mond, érez? Nem kell-e neki mindent megbocsátani azért, hogy ezt az átokkal párosított istenáldást keblébe fogadta?
Amint pitymallott, felöltözött, s felsietett a várkastély őrtornyába. Onnan kilátás nyílt a messze vidékre. Felvitette magához azt a nagy távcsövet, amellyel a múlt nyáron az ég csodáit bámulták. Azon keresztül kémlelte végig a hegyek közül alákanyaruló országutat.
Ott az útfélen volt egy kőkereszt.
Egyszer csak azt látta, hogy az erdő sűrűjéből egy emberalak jön elő, s az a kereszt felé tart.
A távcső olyan közel hozta hozzá az alakot, hogy ráismerhetett. Péter volt.
Mért jár ez korán reggel az erdőn? Hisz ő nem vadász.
A szolga leül a feszület talapzatára, s tenyerébe hajtva a fejét, ott méláz mozdulatlanul.
Úgy szeretne rákiáltani: ,,Mit méláz ön? Mire vár ott? Nem izent öntől nekem valamit a férjem?"
Majd fölkel az inas, s térdre bocsátkozik a feszület előtt, és imádkozni kezd, utoljára átöleli a keresztet, és zokog.
Kit sirat ott? Kiért imádkozik?
Egyszer aztán nekiiramodik, s elkezd nyargalni fel a hegynek, mint aki eszét veszté. Ez már lát valamit közeledni az országúton, amit a kanyarulat még eltakar Médea szemei elől. Az elé szalad a szolga.
Most előbukkan, ami elé sietett: a kocsi.
Médea ráismer a kocsira, rá a benne ülőre, Bertalan maga hajtja a lovakat.
Mikor a Pétert eléri, megállítja a kocsit, és leugrik az üléséből.
Az inas odarohan hozzá, hogy megragadja a kezét, összecsókolja azt, és kacag, s a kalapját a levegőbe hajítja.
A távcső még az arckifejezést is láthatóvá teszi.
Aztán a tenyereivel összetapogatja az urának a testét: nem történt-e semmi baja?
Bertalan szól hozzá valamit, amire az visszafelel.
Ha meg lehetne hallani, hogy mit beszélnek?
Egyszer aztán mond valamit az úr a szolgájának, amitól ennek az arca megvadul, az ökleivel üti a mellét, majd térdre bocsátkozik, s felemelt három ujját az ég felé rázza, esküdözve, és fejével mutatja, hogy az nem igaz!
Nem igaz, hogy valaki mérget kevert volna Lyonel italába; a saját gyávasága volt a méreg! Ezt már érthette Médea, ha nem hallotta is.
S erre az úr lehajol a szolgához, és átölelve azt, megcsókolja annak az orcáját.
Az úr a szolga arcát!
Akkor aztán a szolga megfordul, s visszafut az erdőbe hanyatt-homlok, hegynek alá-felé. A kocsi lassabban haladhat a lejtőn, bekötött kerékkel.
Médea lement a toronyból a verandára, ahol a kocsival meg szoktak állni.
A kocsisnál hamarabb megérkezett Péter. A gyalogúton megelőzte az urát. Még arra is ráért, hogy pihenten jöjjön az asszonya elé.
Médea ott állt egyedül a verandán, fehér reggeli pongyola köntösében.
- Mi hír, Péter?
A szolga alig bír szót kiejteni.
- Az uram - megérkezett.
És arra előveszi a sírás; nem bír magával: illik - nem illik? Megfordul, és otthagyja az úrnőjét.
Aztán becsörömpöl a kocsi az udvarra. Bertalan leszökik belőle, odadobva a gyeplőt a kocsisnak.
Médea mint egy bűnbánó szent áll ott, lehajtott fejjel: s várja, hogy mi fog vele történni? Vajon megöli-e? Vajon megszólítja-e?
Az pedig három lépcsőt szökve rohan fel hozzája ragyogó orcával, s odarántva a karjai közé a nőt, azt kiáltja neki: ,,Nem hagylak elvenni magamtól!"
S úgy öleli, majd megfojtja.
       
Bertalan egy szót sem mondott el Deának mindabból, ami az elmúlt órák alatt történt. Ilyenről nem beszél a férj a felesége előtt.
Másnap aztán mindent megtudhatott Médea a kolozsvári lapból. Le volt abban írva az egész párbaj minden részleteivel. A párbaj indokául az volt felhozva, hogy Lándory a sógorával a nemzetiségi politika fölött zördült össze.
Csak akkor rémült el Médea, mikor azt olvasá, hogy a férje is sebet kapott. Elájult bele.
Mikor életre hozták, odavonta magához a férje fejét.
- Hol vagy megsebesítve?
- Sehol. A golyó eltalált; de nem sebesített meg. Egy kis horzsolás az egész.
Dea odahozatta a kisleányát.
- Tudod, ki fogta fel a golyót? - Ez a két kis kéz itt!
Bertalan már akkor gondoskodott róla, hogy azt a kabátját, amelyet a golyó megtépett, elpusztítsák; Médea ne tudja meg a veszélyt, amelyben ő forgott, soha.
       
Ez után az esemény után következett egy csendes hét, ami alatt a zaklatott kedélynek ki lehetett pihenni magát.
Egy hét múlva a kolozsvári látogatás után ismét eljött Sidonia grófnő Dorogmándra a leányához.
Gyászba volt öltözve, s nagyon meg is botránkozott rajta, hogy Médeát kockás pepitaszövet öltönyben találta.
- Mit cselekedtél, te szerencsétlen asszony? - ezzel a szóval köszönte be hozzá.
- Amit te tanácsoltál, anyám.
- Ah, én nem mondtam azt neked, hogy tálald ki egyszerre, egész forrójában ezt a dolgot a férjednek.
- De én nem tudtam azzal a tudattal élni, hogy a férjem gyáva és alávaló. Ha félt, öljön meg, de ne tegyen csúffá. Szeretem, hogy elmondtam azt neki, amit tőled hallottam. Ő adott nekem arra egy olyan választ, amiért a lábaihoz kellett volna borulnom. ,,Ha tudott volna valamit abból, amit ráfognak: a hajánál fogva hurcolta volna ki az asszonyát a szobájából ahelyett, hogy magához közel eressze." Ez a szó engem össze is tört, de újjá is alkotott. Elhiheted, hogy többet nem fog a titkos lépcsőkön feljönni senki: ha egy angyal lenne is. Arra is te bírtál rá. Az Isten igazságos volt. Azt ejtette el, aki bűnös.
- Ne vétkezzél! Ne szidalmazd őt, aki temiattad szenved.
- Szenvedtem én többet őmiatta.
- Két keze tönkrezúzva.
- Nekem a szívem volt összetörve.
- E drága szép arc foltokkal teleszórva!
- Hát az én lelkem foltjai olcsók?
- Te egy szörnyeteg rabja vagy. Egy ezeregyéjszakai dzsinné, aki az áldozatát láncra kötve tartja.
- S azt akarod, hogy én meg az ezeregyéjszakai menyasszony legyek, aki a látogatói gyűrűit zsinórra fűzi?
- Az nagy különbség. Lyonel mostohabátyád. A világ előtt semmi vád nem érhet.
- Elég, ha én ismerem őrjöngő szenvedélyét. Ha ráálltam, hogy egyszer találkozzék velem, Isten a tanúm, csak azért tettem, hogy a lelkére beszéljek, hogy szűnjön meg e szenvedélyével üldözni.
- Most nincs szó szenvedélyről, csak szenvedésről. Ő sebesülten ül karszékében, magával is tehetetlen. Egy könny, amit sebeire ejtesz, balzsam fog azokra lenni. Megtagadsz-e tőle egy könny cseppet?
- Én könnyeimmel áztattam fejvánkosomat egy keserű éjszakán át miatta! Nem tudtam imádkozni! Rettegtem az Istentől! Te azt nem tudod, hogy mit szenvedtem én azon az éjszakán.
- Azt jól mondod. Az én álmomat nem ronthatta el az a hír soha, hogy a férjem párbajt vív miattam. Ezt nem tudom.
- Ne értelmezd rosszra a szavamat. Én nem szólok rólad. Arra nincs jogom. De én szeretem a férjemet. Ő engem megvédett: férfi, lovag módra. Az életét tette fel értem. Azután megbocsátott. Másodszor nem fogok neki alkalmat adni rá, hogy megbocsásson.
- Hiszen nem tudja meg. Az én hintómon jössz. Egy sétakocsizás az egész. Négy óra alatt oda-vissza. Ő óhajt téged látni. Csak látni, csak egy vigasztaló szavad hallani: csak a hűsítő kezedet érezni sebzett homlokán, s aztán visszajöhetsz. Senki nem fogja tudni, hogy ott voltál. Milyen nagyon szerettétek egymást, mikor gyermekek voltatok!
E szónál megnyílt az ajtó, s belépett Lándory.
Nem üdvözölte Sidonia grófnőt. - A feleségéhez beszélt.
- Kedves Dea. Én téged arra kérlek: válassz kettőnk között. Vagy éntőlem válsz meg örökre, vagy az anyádtól.
Médea elámulva nézett a férjére: nem tudott mit mondani. Sidonia grófnő hamarább megtalálta a szavát.
- Uram! Ezért az erélyért kezdem önt becsülni.
- Hát hogy teljesen kiérdemeljem a grófnő becsületét, ismétlem a kérdést: vagy én távozom el ez órában örökre, a soha vissza nem térésre a kastélyból, vagy Lis Blanc Sidonia grófnó? Rajtad függ az elhatározás.
- Bertalan! - rebegé Médea, kezeit könyörgésre kulcsolva.
- Engedek időt a megfontolásra. Ebéd idejéig gondolkozzál rajta. Ha azt akarod, hogy én hagyjalak el, az megtörténhetik minden feltűnés nélkül. Otthon megválasztottak képviselőnek tudtomon kívül. A két pap, aki a politikai téren egymásnak kemény ellenfele volt, sok küzdelem után megegyezett abban, hogy engem kiáltasson ki képviselőnek. A mandátumot megküldték, rajtam áll, hogy elfogadjam, s akkor mehetek Budapestre, a családomat falusi birtokán hagyva, ahogy százan mások. Senki sem fog más indokot keresni. - Azontúl egészen szabad vagy, nem fogom a rabláncod végét. - A leányomat nálad hagyom. S hogy annak a sorsát biztosítsam, kezedbe teszem le azt az ötszázezer frankot, amit a munkámért kaptam a párizsi kiadótól. - Kezeld okosan, s neveld a leányodat szeretetben. Rólam nem szükség neki tudni. - Gondolkozzál azon, amit mondtam. - Ebéd idejéig várok a válaszodra. Ha nem küldöd, megyek búcsú nélkül.
Azzal megfordult, és kiment, magára hagyva a két asszonyt. Médea kétségbeesve tördelte kezeit.
- Anyám, én szeretem őt!
- Akkor hívasd a cselédeidet, s dobasd ki innen az anyádat; mert én innen, apád ősi kastélyából, egy ,,pékin" szemforgatása elől, önként ki nem megyek.
       
Lándory gyorsan ment át a saját lakosztályába. Ott találta Pétert.
- Málházd össze a holmijaimat. Lehet, hogy egy óra múlva mennem kell Budapestre. A kocsis készen álljon.
Péter szótlanul engedelmeskedett.
Lándory felindultan járkált fel s alá szobájában, az ablaktól az ajtóig. Majd nyugalmat erőszakolt a kedélyére, s összeszedte az irattárát.
Egyszer kinézett az ablakán, ahonnan a kertbe lehetett látni.
A dajka ott sétált a kisgyermekkel a karján.
- Soká maradunk Budapesten? - kérdezé Péter.
- Én meglehet, hogy nagyon soká.
Aztán eszébe jutott neki, hogy hiszen Péternek felesége van.
- Te visszajöhetsz a feleségedhez.
- Majd csak az urammal együtt.
- De hátha én nem fogok visszajönni?
- Akkor meg éppen szükséges, hogy itt maradjon ennél a háznál ,,egy" Lidy Carcasse!
Péter kitalálta azt, amit az ura gondol e percben.
S amint ez ki volt találva, Lándory nem volt többé ura a keserű indulatának.
- Nem várom a határóra időt! Azonnal megyek! Eredj, fogass be rögtön! Mit gondolkozik rajta? - Neki rögtön kellett volna válaszolni! Nem halogatom tovább! Vége van!
Péter futott a rendeletet foganatosítani.
Tíz perc múlva egy kocsi gördülése hallatszott az udvaron, s aztán a felvonóhídon.
Lidy Carcasse az úrnője szobájába lépett, kisírt szemmel.
- Ki távozott el? - kérdezé Médea.
- A Péter - rebegé Lidy, akinek természetesen az volt a főszemély.
- A Péter? - kérdezé Médea elbámulva.
- Igen. Az urával. Azt mondta, hosszú útra mennek.
- A férjem is?
- Az úr elébb a kertbe ment. Ott sétál a dajka a kicsinnyel. A kicsikét megcsókolta, s a dajkának adott tíz aranyat. Azután nem szólt semmit.









Jókai Mór: A lélekidomár


A bűnhődés
Médea bénult kedéllyel rogyott le egy karszékbe.
Éppen egy perccel elébb azt mondta az anyjának:
- Te hát maradj itten, az apám ősi kastélyában; én majd a férjemmel elmegyek innen.
És ő nem várta azt be.
- Látod! - kiálta fel diadalmas arccal Sidonia. - Így szeret! Elhágy! S nem várja be a válaszodat. Még a saját maga által szabott időt sem várja meg. Nemcsak szeretettelen, de igaztalan is, és szószegő.
Médea is érezte, hogy ez igazságtalanság!
És még ha igazsága volna is! Hát nem ő volt-e valaha, aki azt mondá, hogy a világ minden igazsága nem nyom annyit, mint egy virág hímpora, amiben szeretet lakik!
Nem ő volt-e az, aki azt mondta, hogy a szerelem egy tenger, aminek fenekét nem találni! Hát a tenger is kiapadhat?
Így elfutni, egy búcsúszó nélkül!
- Majd visszajön! Attól ne félj! Ismerem én az ilyen raptusokat.
Sidoniának szertelen jó kedve volt.
- Hadd fusson hát a bolond! Egy hét múlva tudom, hogy visszajön. S ha nem, hát nem. Tanulja meg, hogy nem ő találta fel a büszkeséget. Mi menjünk ebédelni. - Legalább ezt megvárhatta volna.
Médea el volt keseredve.
Elfutni az ebéd elől! Ez mégis kegyetlen, szándékos megbántás. Az egész háznép előtt nyilvánossá tenni, hogy harag van a házastársak között! És mikor e kíméletlenség nincs megérdemelve! Hiszen Médea nem egyezett bele Sidonia kívánságába. Ellene mondott anyja meghívásának. Nem volt szüksége a férjnek beavatkozni: ő magától is meg tudta óvni a kötelességét. S most úgy bánik vele, mint egy megvetett nővel! - Így terem meg a pipacs a búza között.
Ebéd után azt mondá Sidonia leányának.
- Öltözzél hát feketébe.
S Médea felvette a fekete ruháját.
Sidonia hintaja be volt fogva: a két hölgy elhajtatott Albisora félé.
Médea azt hitte, hogy most már neki nemcsak joga, hanem kötelessége visszatromfolni.
Hisz ez még nem hűtlenség!
Amint a hintó a kastélypark útjáról kikerült az országútra, csaknem összeütődött egy másik úrihintóval, mely a rendes úton jött; két telivér rézderes volt eléje fogva. - Az valamivel elébbre volt, s úgy a hintóban ülő arcát nem lehetett meglátni.
- Kerüld el azt a kocsit - mondá Sidonia a kocsisának. A gróf nő, mint professzionált lókedvelő, a legjobb ügetőket választotta ki magának, s így bizonyosra vette, hogy azt a másik kocsit a háta mögött hagyja.
Hanem annak a másik fogatnak a kocsisa is becsületkérdést látszott csinálni az elölmaradásból, s nem engedte magát megelőztetni. Kisült, hogy a rézderesek még jobb ügetők, mint a sárgák. Így ment az ügetőverseny egy darabig az országúton, változó chance-okkal, míg utóvégre a rézdereseknek sikerült a sárgákat nekimanőverezni egy szembejövő brassói társzekérnek, amikor aztán Sidonia hintaja határozott hátrányban maradt. Ekkor végre a grófnő, nehogy ők nyeljék folyvást az előttük járó kocsinak a porát, azt parancsolá a kocsisának, hogy engedje amazt messze előrefutni. Így aztán az első hintó a két rézderessel eltűnt az első útkanyarulatnál a szemük elől.
Sidoniát gyötörte a kíváncsiság, hogy vajon kié lehet az a rézderes fogat? Ő ezt sohasem látta semmi futtatásnál. Minden rangbeli lovat ismert.
A versenyfutásnak az lett az eredménye, hogy a rendes kétórai utat ötnegyed alatt tették meg az albisorai kastélyig.
Mikor az albisorai kastély udvarára behajtattak, már akkor a két rézderest ott jártatta a kocsis: furcsa, tele szakállú, prémbekecses alak.
Sidonia kíváncsi volt megtudni tőle az urasága nevét, aki szintén idejött, s megszólította.
A szakállas kocsis azt mondta neki, hogy ,,Zdravsztvujtye szudarinya". - Muszka volt, egy szót sem tudott más nyelven.
A két grófnő bement a kastélyba; azonban már az agancsos teremben eléjük állt egy sima képű, frakkos inas, aki nagy kézmorzsolás közben jelenté, hogy a gróf úr most nem fogad el senkit.
- Eredj! Jelentsd be neki, hogy Lis Blanc grófnő van itt a leányával.
Az inas a válla közé húzta a fejét, s elhátrált.
Kis idő múlva visszasasírozott; de a feje még mindig a válla közé volt húzva, s a kezeit még mindig nem mosta meg eléggé.
- Ezer bocsánat, excellenz! De a gróf úr kegyelmességteket különösen nem óhajtja elfogadni.
- Mit? Nekem mersz ilyen izenetet hozni? Lódulj, majom! - S azzal megkapva a livrés madárijesztőt a könyökén, olyat lódított raja, hogy az féllábon táncolt tova; s azzal berontott az ajtón a másik szobába. - Médea kívül maradt az agancsos teremben.
Sidonia grófnőnek három szobán kellett keresztülhatolni, amíg a negyedikben megtalálta a mostohafiát.
Az csakugyan szánalomra méltó állapotban volt ezúttal; a fejére egy kötött hálósipka húzva, mely eltakarta a homlokán levő seb kötelékét; a fél arca lőporpontokkal pettyegetve. Karszékben ült, fehér flanelkabátban, melynek az ujjai fel voltak hasítva, mind a két keze bebugyolálva, s egy, a nyakába kötött fekete kendőbe akasztva. Azonkívül pedig dühös volt, mint egy borz. Szóhoz sem hagyta jutni a mostoháját.
- Mit akarsz itten? Mit mászol az én hátamra mostan? Van énrajtam valami néznivaló? Én vagyok a tetovírozott ember, akit mutogatnak egy picula belépti díjért? Még a leányodat is idehoznád a nyakamra? - Hogy vitt volna el benneteket az ördög, mielőtt összekerültem veletek. - Szépen jártam miattatok! - Nyomorék lettem. Mehetek ezentúl bilétet szedni; egyébre nem vagyok jó! Te édesgettél ide a medvevadászatra. - No, én megkaptam a magam medvéjét.
- Verje meg a mindenható az átkozottat, aki így bánt veled!
- No, csak semmiképpen ne szidalmazd a sógort előttem. Az egy igen derék, psütt fickó! Amióta tönkrelőtt, nagyra becsülöm. Csak vidd vissza hozzá a feleségét: köszönje meg, hogy olyan mennykő derék ura van. Mit keres a te leányod itt énnálam? Hoztam el tőle valamit?
- Csak egy szót akar neked mondani.
- Süsse meg a szavát! Hisz annak az egy szavának a nyomorékja vagyok most is. Ha bűnötök van, menjetek a paphoz, annak gyónjatok meg.
- Te elutasítasz bennünket?
- Hívtalak én ide? Tudod, hogy ,,dög" vagyok! Mulatni akartok velem? Menjetek penitenciát tartani!
Lyonel karszéke mögött egy spanyolfal volt felállítva.
Sidonia grófnő éles hallását nem kerülte el, hogy azon spanyolfal mögött valami női ruha suhog.
- Tenálad valaki van, aki miatt bennünket elutasítasz?
- Hát hadd legyen!
- Egy nő van nálad?
- Igenis, egy szép nő.
Sidonia grófnő egy lépést tett a spanyolfal felé, amire az ott elrejtőzött alak egyszerre előjött búvhelyéből, s szembeállt vele. Scilla volt.
- Ah! Scilla kisasszony! - kiálta fel Sidonia, s ökölre szorítva emelé föl mind a két kezét.
- Óvlak, hogy meg ne bántsd. A kisasszony az én jegyesem!
- Micsodád? Te!
- Mondtam már. A menyasszonyom. Nőül fogom venni. Amint a kezem felszabadul, hogy neki nyújthatom.
- Te álmodol! Hát elfeledted, hogy feleséged van?
- De néha-néha jut eszembe. El fogok tőle válni.
- Katolikus vagy. Úgy nem választanak el, hogy újra megnősülhess.
- Ki fogok térni. Unitáriussá leszek. Akkor elválasztanak. Az itt Erdélyben nagyon könnyen megy.
- Térj eszedre. Atyád végrendeletében gondoskodva lett róla, hogy hitet ne változtathass!
- Törődöm én a végrendeletekkel! Scilla közbeszólt.
- Önök intézzék el egymás között a családi vitájukat: nekem ahhoz semmi közöm. Hanem itt egy másik asszonyság is van még. Majd ahhoz lesz nekem egy szavam.
Azzal elhagyta Lyonel szobáját, s átment az agancsos terembe, ahol Médea hátramaradt.
Médea ott állt egy ablakmélyedésben. Fekete öltöny volt rajta, kalapjáról sűrű fekete fátyol az arca elé húzva.
Scilla odalépett eléje.
- Madame! Az én nevem Scilla kisasszony. Tagja vagyok a moszkvai operaháznak, most Budapesten vendégszerepelek. Szabad kérdeznem, hogy hát ön hol van szerződtetve, s hol vendégszerepel?
Médea a térdeit érezte megrogyni e megszólításra. Minden ereje elveszett ezzel az alakkal szemben.
Scilla folytatá.
- Madame! A művészvilágban rossz genre-nak tartják azt, amit úgy nevezünk: ,,egymást kiszúrni". Ön az én szerepemben akar föllépni. Pedig önnek van szép szerepköre, madame. Van derék férje. Ismerem őt. Nekem jóltevőm volt. Ha én mondhatnék ilyen férjet a magaménak, én azt bálványomnak tartanám, megtiltanám a szememnek, hogy meglásson más férfit, megtiltanám a nyelvemnek, hogy más férfihoz beszéljen. Önnek van egy kedves kis gyermeke. Ha nekem adott volna ilyen kincset a sors, egy óráig el nem hagynám magamtól; mellette henteregnék a földön, nem volnék se nő, se művésznő, csak anya. Hát játszani osztogatja az ilyen kincseket a sors? Mit tett ön a kezére bízott bálványával? Először elfeledte, azután kijátszotta. Gúnyt űzött belőle! S utoljára oda kényszeríté, hogy az halálos párbajt vívjon meg az ön mostohatestvérével. Két ilyen embert odaállított ön egymás ellenébe, s hogy azt a másikat meg nem ölte a halálos golyó, azt csak egy véletlennek, egy útba esett gombháznak köszönheti. Abban a kagylóban több érzés volt, mint az ön szívében. Tudott ön azon az éjszakán gyermekének arcára nézni? Tudott ön imádkozni azon az éjszakán?
Médeának az egész teste reszketett: a zsibbadás fogta el minden idegeit. Ez a nő vaskézzel dúlt a belső zsigereiben.
Scilla folytatá a tortúrázást.
- És most még idejön! Mint aki a legüdvösebb dolgot kezdte meg, s most be készül végezni. A férje tudtával jött ön ide? Médeára mint egy villámütés hatott ez a kérdés.
- A férje engedelmével jött ön ide? - ismétlé Scilla, még erősebb szóval. Aztán nagyot kacagott: - Haha! Milyen bolond kérdés! Hát kérnek az ilyenre engedelmet? Szabad ez! Ki tiltja meg? Senki. Én nem! - Önnek éppen annyi joga van Páris almáját elnyerni, mint nekem. - A nők vétkezése közös szabadalom. Mért volna az csak a táncosnők privilégiuma? No, hát én elfogadom a versenyt. Kezdjünk hozzá. A grófnő elég szép arra, hogy győztes maradhasson. Idomai gyönyörűek. Büszkén leplezheti le bájait. Óh, azért a fátyolt fenntarthatja az arcán, mint ahogy az indus bajadérek teszik, akik mikor meztelenül odadobják magukat a piacnak, az arcukat lefátyolozzák: - mert hát szemérmetesek akarnak maradni!
Médea felvetette a fátyolt az arcáról. Olyan volt, mint egy alabástrom szobor.
S halkan rebegé:
- Várom, hogy üssön ön még arcul is. Megérdemeltem.
E szóra Scilla hátralépett, s fejét meghajtva, összetette a két kezét a keblén. Ez a szó - ,,Megérdemeltem!" - keresztülhúzta mindazt, amit ő mondott.
A két nő közül most amaz volt a nagyobb, ő a kisebb.
Csak nagy szünet után szólalt meg Scilla, halkan, tompa hangon.
- Madame! Én le vagyok fegyverezve. Ön maradt a győztes. Szabad az út ön előtt. Mehet, amelyik ajtón át tetszik. Akár erre be; akár amarra kifelé.
Médea e szavak után rohant ,,ki" a terem ajtaján; aztán végig a folyosón, a tornácon, a lépcsőkön. A ruháját felkapta térdig, hogy jobban futhasson; nem bánta, látják-e? A hintóhoz rohant; felugrott; belevetette magát; ,,Gyorsan haza!", kiáltá a kocsisnak: a hintó elvágtatott.
Scilla utánanézett az ablakból, magában beszélve:
- Szegény asszony! Kegyetlen voltam hozzá. Talán nem is érdemelte. De meghasznál neki. Ennek nem lesz kedve másodszor a bajadér szerepét eljátszani!
Azzal visszatért Lyonel szobájába.
Már akkor a mostohaanya és a fia a legindulatosabb veszekedésben voltak; Lyonel a bekötözött két kezével hadonászott, s a hálósipkát ledobta a fejéről: úgy ugrált a szoba közepén.
- Micsoda az? - kiálta rá Scilla. - Hát ki engedte meg önnek, hogy a kötőlékből kivegye a kezeit? Hát tarantellát táncolnak együtt, vagy mi? Ül le szépen? S rakja vissza a kezeit a burokba? Még a sipkáját is. Ejh! Amint egy percre elhagyom! Milyen rossz, szófogadatlan gyerek!
Mikor aztán a kötőlékeket helyreigazította Lyonel torzóján, akkor egy naiv keresztbókot (knixet) csinált Sidonia grófnőnek, egy senki más, mint táncosnő által produkálható, impertinens nyájaskodással.
- Grófnő. Én ugyan végtelenül büszke leszek rá, és végtelenül szerencsésnek érzem magamat, ha önt vendégül fogadhatom el ,,nálunk"; mentől hosszabb időre; ha azonban ön inkább óhajtana hazatérni, rendelkezésére bocsátom a saját hintómat; miután Lándoryné asszonyság már tovakocsizott, anélkül, hogy az ön számára valami izenetet hagyott volna hátra.
- Az én saját hintómon! - kiálta fel a komikummal határos dühvel Sidonia.
- Azt hitte, hogy te itt maradsz - iróniázott Lyonel.
Erre összeszedte magát Sidonia grófnő, s előkelő megvetéssel nézett a vállán keresztül Scillára.
- Öntől sem szállást, sem kocsit nem fogadok el. Ha el akarok menni, majd találok egy parasztszekeret, egy szamártalyigát, amely elvisz. Én ,,azon is" Lis Blanc grófnő maradok. (Erre kitört a szívéből az asszonyi harag.) De ,,te!" kimondhatatlan című némber! Mezítláb fogsz innen elfutni valaha!
Scilla nagyot nevetett rá.
- Mezítláb kezdtem; - mezítláb végezhetem: nem vesztek vele semmit.
Scilla szavának állt.
Azt írta volt Lándorynak: ,,Ha nagy lesz a veszély, én is ott leszek!"
Ugyancsak ,,ott" volt!









Jókai Mór: A lélekidomár


A Kolumbusz tojása
Lyonel annyira helyreépült már, hogy a kezeit kibonthatták a kötőlékeiből, a homlokán kapott seb is behegedt. Fekete kesztyűket viselt, amiken a hiányzó ujjak ki voltak töltve vattával.
Egy napon meglátogatta Alfréd, aki még mindig Kolozsvárott időzött. (Nagyon beleszeretett Erdélybe: - ha igaz.)
- Nos, hát hogy vagy? Tudod már a kezednek hasznát venni?
- Ahogy vesszük. A szivart a számba tudom tenni vele, s a levest is fel tudom kanalazni.
- Én tudok Londonban egy gépészt, aki olyan műujjakat készít, hogy még majd vadászhatol is.
- Köszönöm szépen.
- Hát írni tudsz-e már?
- Talán bizony valami leírnivalót hoztál a számomra? Hogy üres óráimban egy kis mellékkeresetem legyen? Az bizony nagyon jól fog esni, mert Sidonia mama azt vette a fejébe, hogy semmi sem térít meg úgy az igaz útra, mint ha az apanázsomon túl nem küld semmi pénzt; ez pedig már két esztendőre el van költve.
- Hát hiszen éppen azért jöttem hozzád, hogy rajtad is segítsek, meg magamon is.
- Az utóbbit nagyon elhiszem.
- Tudod, hogy mit ígértél, mikor vállalkoztam rá, hogy elkísérlek ebbe az érdekes világrészbe?
- Különös, hogy te olyan jól emlékezetedben tartottad.
- Hogy a váltóadósságaimat kifizeted. Azok most megint lejártak, be is vannak pörölve. Újra alá kellene írni. Azért kérdeztem, hogy tudsz-e már írni?
- Én ehhez az ígéretemhez föltételeket kötöttem.
- Hát én azokat mind teljesítettem. Megígértem, hogy Médeával összehozlak, titkos légyottot kapsz, s ezalatt a férjet leszegezem egy helybe. Megígértem, hogy Lándoryt pisztoly végére kerítem eléd. Megtettem mind a kettőt. Ott voltál. Előtted volt az asszony is, a férfi is. Hogy a pisztolyod hátrafelé sült el, arról én nem tehetek. - Még ide a helyedbe is eljött Médea: akkor meg kidobtad.
- Mert most már Scilláért őrjöngök. Ah, ha te tudnád, hogy micsoda nő az!
- Ha én tudnám, hogy Scilla micsoda nő! Ez jól volt adva. Mintha nem az ő finom szájacskája ette volna meg a Chaussée d'Antin-i palotámat meg a chevreux-i uradalmamat.
- Igen, de engemet szeret!
- Az már más. Nekem csak szeretőm volt. Hanem hát most azt a bolondot vette a fejébe, hogy tisztességes asszony akar lenni. Grófné vagy marquis-né. Azon alul még egy krajcárt sem enged.
- Én el is veszem.
- Vennéd, ha lehetne.
- Hát lehet. Megmondtam neki itt, ezen a helyen. Sidonia maman jelenlétében. Lehetővé fogom tenni. Elválok a nőmtől.
- Kifelejtettél a számításodból egy koefficienst. Azt, hogy Scilla nemes lelkű leány.
Erre mind a ketten kacagtak.
- Becsületemre mondom. Nem tudja a lelkére venni, hogy valamelyik imádóját mezítlábra levetkőztesse. Engem is azért dobott ki a hajóból, hogy a vízbe ne fúljak. Most már nincs is szüksége rá. Oroszországban egész új aranybányákat nyitott meg. Azt mondják, hogy az egész orosz hadiflotta az ő tengeröblében horgonyozott. Egyszer az orosz cár nagyon megsajnálta az éhező montenegróiakat, s nagy summa pénzt assignált a főemberének, hogy azért küldjön a pártfogolt hű fajrokonoknak egy gálya rozsot. De sohse sütöttek abból lepényt a jámbor csernagorcok. Mikor kérdezősködtek a gabonáshajó után, az volt rá a válasz, hogy elsüllyedt a ,,Scilla" örvényében. - Ez most a pénzre nem ád semmit. Neki név kell.
- Hát'sz azt kaphat nálam. Nekem kettő is van.
- A címeres név kell neki. Tudom, hogy te hagynál választani. De jó szerencse, hogy a mennyei gondviselés egy őriző angyalt rendelt a számodra. A magas lelkű Lis Blanc grófnő meghozatta a papád végrendeletének a másolatát, s azt kegyes volt Scillának megküldeni. S amint ez a nemes keblű leány abból megértette, hogy te rögtön elveszted az egész örökségedet, amint a katolikus hitből kitérsz, azt mondá:
- ,,Nem! Ezt nem vehetem a lelkemre. Inkább kitépem a szívemből azt az érzést Lyonel iránt, ha elvérzik is fájdalmában; de mezítlábos grófot nem vezetek az oltár elé." - Ez jó sakkhúzás volt. Lyonel káromkodni készült.
- Hanem én tudok egy még jobbat, ami egyszerre ,,sekk-sakk!" S a királynét elveszem.
- Hogyan?
- Hát mondtam, ,,a királynét elveszem!"
Arra összenéztek. Megértették egymást, és elkezdtek kacagni. Aztán együtt maradtak egész estig, s kidolgozták az egész sakkfeladványt: ,,Világos indul, s harmadik húzásra mattot mond."
       
Lis Blanc grófnő nemsokára egy tökéletes bocsánatkérő levelet kapott a mostohafiától.
Lyonel elismerte illetlen magaviseletét. Hibáját az ördög incselkedéseinek tulajdonítá. Varázsigézete alatt állt annak a női démonnak, akire most már iszonyattal gondol vissza. Álomnak véli, hogy valaha ezt még nőül akarta venni.    három kereszt jelölje a nevét a kísértő rossz szellemnek. Kéri, hogy fogadtassék vissza Sidonia mama hajdani kegyeibe. Esedezik, hogy bocsánata jeléül jöjjön le még egyszer Albisorára. Vegye át a kastélyt, mint úrnő, aki abban korlátlan hatalommal intézkedik. Különben ő maga fog mezítláb, egy ingben, szőrkötéllel a nyakán Canossába zarándokolni stb.
És Sidoniának oly nagy volt az elfogultsága kedvence iránt, hogy rá hagyta magát szedetni e bűnbánattal teljes levél tartalma által. Még aznap sietett Albisorára Lyonelt meglátogatni.
Bezzeg másforma fogadtatás várt most rá, mint amilyen a minapi volt. Lovas futár jelenté előre a közeledtét. Az egész oláhság ki volt rendelve a kastély kapujába, hogy az érkező hintót vivátokkal, puskalövésekkel és georgina-bukétokkal fogadja. Az előcsarnokban glédába állítva várt a cselédség, volt kézcsókolás elég. A lépcső alján várt reá Lyonel szalonkabátban, a gomblyukába egy margerita tűzve: Sidonia kedvenc virága, és mögötte három atilladolmányos úriember, akiket Lyonel egyenkint bemutogat az anyjának (a neveiket maga sem képes összehozni): tiszttartó úr, fiskális úr, jegyző úr.
- De micsoda nagy parádéval fogadnak itten engemet? - kérdezé Sidonia grófnő, aki a puskalövéseket különösen elengedte volna.
- Az uradalom új földesasszonyát üdvözlik e hű emberek. Tudod, hiszen értesítettelek, hogy én a nevemre írt albisorai uradalmat formaszerűen a te nevedre kívánom átíratni, s a tulajdonjogot minden jogcímmel terád ruházom át.
Sidonia meg volt hatva a fiúi kegyeletnek e nagyszerű tanújele által.
És aztán Lyonel, karját nyújtva Sidoniának, felvezeté őt a kastély termeibe. Ott már az írószobában el volt készítve minden a hivatalos ténykedéshez. Az engedélyokmány három felzetbe megírva, bezsinórozva, kellő bélyeggel ellátva. Azt a jelen levő társaság előtt felolvasták. Egészen rendben volt. Semmi kifogás ellene nem támasztatott. Lyonel saját kezűleg aláírta, kezének nyomoréksága miatt marokra fogva a tollat. Azután a közjegyző írta alá, majd a tiszttartó és a fiskális, mint tanúk; végre Sidonia grófnő. Ütöttek rá tömérdek pecsétet. Egy példány a közjegyzőnél marad, egy a megye levéltárába lesz letéve, az eredetit átadták Sidonia grófnőnek, akinek az arca ragyogott e percben a diadaltól.
E hivatalos ténykedésre következett egy fényes lakoma, amiből nem hiányzott a híres kolozsvári töltött káposzta, levelensült, az aranygaluska, a fokhagymás felsár káposztacikával és zöldpaprikasalátával, egyszóval mindaz, amivel a kegyetlen ,,thugok" a vendégeiket agyon szokták fojtogatni; hozzá keresdi bor, amely mellett elbújhat minden rajnai! Leültek egy órakor az ebédhez, igaz magyar szokás szerint, s felkeltek fél nyolckor - ugyanazon szerint. Akkor már sötétedni kezdett, s a vendég uraknak még messzi volt hazáig.
Mikor végre magukra maradának, akkor azt mondá Sidonia Lyonelnek.
Ez mind igen szép volt, édes fiam; hanem mármost szeretnék veled a fődologról beszélni, amiért idejöttem.
- Legyen szerencsém hozzád a szobámban - mondá Lyonel, aki az egész ebéd alatt nem ivott mást, mint forrásvizet: teljesen józan volt. Lehetett vele okosan beszélni.
- Arról a nőről kívánsz megnyugtató nyilatkozatot tőlem, ugyebár? - kezdé Lyonel, midőn a szobájába érve, Sidoniát egy karszékkel megkínálta. - Minthogy a nevét egyikünk sem kívánja többé kimondani, nevezzük őt a ,,szirén"-nek.
- Találó név.
- Tehát tudd meg, hogy amennyire szerettem eddig, annyira megvetem most azt a teremtést. Itt a levél, amit hozzá írtam. Saját kezűleg. Nagy kínnal. Ökölre fogva a tollat. Nehéz lesz elolvasnod, majd elmondom a tartalmát. ,,Közöttünk mindennek vége, ön egy borzasztó jellem. Én türelmes vagyok a szerelem minden botlásai iránt, de a szívtelenséget elítélem. Azt, hogy ön amerikai petróleum-királyokat, angol peereket és orosz hercegeket tönkretett, megbocsátom; de amit legújabban megtudtam önről, az önnek az alakját egyszerre a láthatáron alól süllyeszti előttem. (Ugye, milyen erőteljes styl!) Megtudtam, hogy ön egy ízben egy egész gabonával terhelt hajót, mely az orosz cár kegyes indulatából az éhező montenegrói népnek volt szánva, nem irtózott elkaperezni. (Erős szó, de ideillik.) Ez kvalifikálhatatlan eljárás volt! Ám merítette légyen ön ki a főurak aranybányáit; de elrabolni az éhező szegények szájából az utolsó falatot, ez jezabelség. (E szót én csináltam, őrá illik.) Ez oly fekete szívre mutat, melyet Golkonda minden gyémántjai sem fényesíthetnek meg. Én önt nem ismerem többé, s jegygyűrűjét ezennel visszaküldöm. Éljen vígan! Lis Blane Lyonel." Meg vagy vele elégedve? - Én ezt a levelet tenálad hagyom. Te küldd el a szirénnek. Ő holnapután tartja a búcsúelőadását Budapesten, legyen ez az én búcsúszavam a befejező üdvözlet hozzá.
Sidonia grófnő egészen el volt érzékenyülve e levél tartalmától. Mégis alapjában nemes szíve van ennek a Lyonelnek.
A levélnek még egy utóirata is van.
,,Nehogy azt mondja ön, hogy Lis Blanc Lyonel gróf önnek adósa maradt: én, hogy az ön vétkét expiáljam, küldeni fogok az ínségben hagyott montenegróiaknak - mennyit írjak ide, maman?"
Sidonia meghőkölt.
- Elég lesz ötezer forint.
- Átkozott kevés egy országnak! Nálad van a pénz?
- Éppen annyi van nálam.
- Dugd ide a zsebembe.
S azzal felmarkolta a tollat, s kiegészíté a levél végsorait e szavakkal:
...ötezer, szám szerint 5000 frtokat osztr. ért.
S azzal borítékba tette a levelet, lepecsételte, s átadta Sidoniának.
Eszerint a grófnő teljes elégtételt kapott a rajta esett megbántásért-ugyanazon a helyen, ahol a sérelem elkövetődött. Megcsókolta Lyonel homlokát.
- Most már okos ember vagy. Remélem, hogy ilyen is fogsz maradni.
- Óh, én egészen megjöttem a világból, drága maman. Huszonkét éves vagyok csak, és már nem áll előttem semmi, ami után vágyódjam. Én lemondok végképpen a világról s a föld minden gyönyörűségeiről.
- Nono, Lyonel, mit akarsz ezzel mondani?
- Dönthetetlen elhatározásom, hogy belépek a máltai szent lovagrendbe.
- Lyonel!
- Igen. Harcoló szerzetes leszek, s áhítatos vezeklésben töltöm el hátralévő napjaimat.
- Lyonel! Te valami iszonyú galádságon töröd a fejedet!
- Óh, ne gyanúsítsd kegyeletes missziómat.
- Te máltai lovaggá akarsz lenni azért, hogy akkor az atyád végrendelete szerint rögtön a kezedbe kapd az atyai birtokokat, s az én gondnokságomtól megszabadulj. Akkor aztán De L'Aisne Alfréd elveszi Scilla kisasszonyt, csinál belőle marquis-nőt; s ti ketten, szép egyetértésben megosztjátok egymással - azt, amit bírtok! Lyonel nagyot kacagott.
- Óh, milyen nagy diplomata veszett el benned, drága szép maman! - Hogy ki tudod találni az embereknek a legtitkosabb terveiket is!
Sidonia grófnő a dühtől és ijedtségtől reszketve állt fel a karszékéből. A fogai összevacogtak. Most értette már meg, hogy milyen csúffá lett téve. Megfosztva a Lis Blanc vagyon kezelésétől egyetlen hóbortos ötlet által. Egy Megaera tekintetével nézett Lyonelre, s összeszorított fogai közül azt mondta neki:
- Raoul Ripaille!
*
Pedig hát az volt a ,,Kolumbusz tojása".









Jókai Mór: A lélekidomár


Az utolsó szó
Szerteszét voltak már válva, ki-ki egymástól és mindannyi valamennyitől.
Egy teljes év lefolyt anélkül, hogy akár személyesen, akár levélben jelezték volna egymásnak a világon létüket Sidonia, Médea és Bertalan.
Pedig ez idő alatt valami olyan esemény is jött közbe, amit érdemes lett volna a családi krónikában feljegyezni. Deának fia született, akit egész Nagy-Enyedre kellett bevinni keresztelni, mert másutt nem találtak kálvinista papot. Csak azért is, truccból is Bertalannak keresztelték. Médea nem invitált meg senkit a keresztelőre, sem a férjét, sem az anyját. Úgysem jött volna el egyik is. Mindegyik felbontatlanul küldte volna vissza a levelét.
Sidonia grófnőnek volt különben a legreálisabb oka a haragtartásra Médea ellenében. A többi mind csak tréfa. De hogy Médea elvitte az anyjának a hintaját ama bosszúságteljes napon, s abba a kényszerű helyzetbe hozta a grófnőt, hogy egy parasztszekéren, melyben kukoricaszárból volt az ülés, zötyögtesse magát hazáig: ez soha meg nem bocsátható. Sidonia rögtön elcsapta a kocsisát, s Médea felfogadta. Még ez is hozzá!
Médea eszerint igen csendesen élhette napjait Dorogmándon. Senki sem jött hozzá látogatóba. Volt, kivel mulasson: egy kisleánya, aki már beszélt, s egy kisfia, aki még szopott.
Egy késő őszi délután annál jobban meglepte Médeát, hogy egy hintó gördült be a kastély udvarára, melyből Sidonia grófnőt látta leszállni.
A grófnő tíz évet látszott vénülni egy esztendő alatt. Bottal járt. Egyszer kificamította a lábát, mikor a lovak elragadták, s a hintóból kiugrott. Azóta biccentve jár. - Médeával még ezt sem tudatta.
Médea eléje sietett. Olyan hosszú idő óta nem látta az anyját, pedig oly közel voltak a kastélyaik.
- Hagyd el! Hagyd el a kérdezősködést! Hogy mi baja a lábamnak? Az csak hagyján. Sokkal nagyobb bajom van most. Azért jöttem hozzád. Nincs kivel beszéljek róla. - Ami elmúlt, elmúlt. Én is elfelejtettem; te is felejtsd el. Óh, az a Lyonel!
- Megint róla akarsz beszélni?
- Róla, a máglyára tenni való gazemberről!
- Ah, most ez a címe?
- Azt tudod, hogy máltai lovaggá tette magát?
- Nem tudom.
- Még tavaly. Csak azért tette, hogy a Lis Blanc birtokot a kezébe kapja, mielőtt nagykorúvá lesz; s az én gyámságomat megszüntesse. Amint aztán ezt megkapta, rögtön csinált egy praktikát De L'Aisne Alfréddel. Annak átadta a domíniumait, magának biztosítva százötvenezer frank élethosszig tartó járadékot. De L'Aisne viszont oltárhoz vezette Scilla kisasszonyt, csinált belőle marquisnőt. Az új marquis-nő elment Moszkvába, s Lyonel a máltai lovagok szent küldetésének tartotta utána menni. Alfréd a birtokban maradt. S nekem az egész saját vagyonom ott van beruházva a seigniers-i birtokban, a párizsi palotában. Aztán a végrendeletben hagyományozott özvegyi évdíjamat sem fizetik. Most én perelhetek emiatt De L'Aisne Alfréddel. Ki tudja, érem-e a végét?
- De hisz úgy tudom, hogy a mostohafiad viszont teneked engedte át az albisorai birtokot, amit te az eladott gyémántok árából vettél.
- Igen. De éppen az volt a pokolbeli gazság, amit ez a két szél
hámos velem elkövetett. Nekem engedte ám át az albisorai birtokát Lyonel, de azt nem mondta meg, hogy arra előbb kétszázezer forintnyi adósságot vett fel, s azt be is tábláztatta. Most ezt a kétszázezer forintnyi összeget követelik rajtam a hitelezők; s ha ki nem fizetem, kihúzzák alólam a földet, elviszik a fejem fölül a házat. Nekem nem marad hátra más, mint ciánkálit innom.
- De hiszen neked sok pénzed volt.
- Elvesztettem a turfon. A lósport nem asszonyoknak való. A zsokéim nagyon megcsaltak. Ha kifizetem a saját tartozásaimat, egy sou nélkül maradok.
- Ez bizony nagyon kellemetlen helycet.
- Kellemetlen helyzet? Nem azért jöttem én hozzád, hogy tőled megtanuljam, hogy a helyzetem kellemetlen! Hanem hogy segíts ki a zavaromból.
- Én? Hogy segíthetnék én ezen a bajon?
- Add kölcsön azt a kétszázezer forintot, amivel a Lyonel hitelezőit kielégítem. Nálad megvan az az összeg, amit az az ember nálad hagyott.
- Micsoda ,,ember?"
- No, hát, Lándory no.
- Úgy? A Lándory! Az nem az enyim. Az a Lándory leányának a pénze.
- De te rendelkezel vele. Médea összeszedte egész erélyét.
- Kedves maman! Én azt az összeget, amit Lándory munkájával, eszével szerzett a gyermeke számára, a te Lyoneled adósságainak a kifizetésére oda nem adom.
- Meg tudnád ezt tagadni az édesanyádtól?
- Már megtagadtam.
- És engeded, hogy engemet kiűzzenek a házamból az ég alá?
- Az én házam nyitva előtted mindig: jöjj ide, és lakjál itten.
- Ahhoz nem szoktam, hogy magamon kívül más úrnőt ismerjek a háznál.
- Légy te az úrnő: én leszek, aki engedelmeskedik.
- S te eltaszítasz engemet: az anyádat egy emberért, aki téged csúfosan elhagyott, megvetett? Te olyan szívtelen nő vagy, mint amilyen szívtelen leány voltál gyermekkorod óta.
Ettől a szótól túlcsordult a keserűség pohara.
- Jól van, anyám. Hát beszéljünk egymásnak a szíveinkről, ahogy te kívánod. Kezdjük el az én keresztelőm napján. Mennyire szerettek engem a szülőim már a születésem órájában, azt megmondja a nevem. Ha az egész bibliát felhányják: nem találnak nevet, amely gyűlöletesebb legyen az enyémnél. Neveztek volna el Delilának, Jezabelnek, Herodiásnak, nem volnék úgy megbélyegezve, mint ezzel a névvel - Médea, amit ti választottatok ki a számomra. Mások boldogan emlékeznek vissza az édesanyai arcra, melyet bölcsőjük fölé láttak hajolni. Én nem láttam a tiedet soha. Mikor már az eszemet bírtam, gyakran úgy tettem, mikor ágyba fektettek, mintha alunnám, s hallgattam, mit beszéltek fölöttem a cselédek, akikre bízva voltam: ,,Csak ez ne született volna!" Azon nőttem fel, hogy nekem nem kellett volna születnem. Hogy az én világrajövetelem szerencsétlenség. Gyermek voltam, és nem játszottam soha. Félve néztem a mások játékát, azt tudva, hogy azoknak szabad vígnak lenni, mert azokat szeretik, engem gyűlölnek. Ha egy karácsonyfát akartam látni, leszöktem a kapusnéhoz: az állított fel olyant a gyermekei számára. Nekem nem hozott a Jézuska soha istenajándékot. Hát rászoktam arra az eszmére. Nekem ne ajándékozzon senki semmit; de én sem adok senkinek ajándékba semmit. Aztán kolostorba küldtek. Rossz voltam, tudom jól. Több büntetést kaptam egymagam, mint az egész leánysereg összevéve. Nem akartam a hittanító szavait elhinni. Mindennap azt hallottam, hogy nekem pokolra kell jutnom: másutt nincsen helyem. Aztán kaptam egy új apát. Öregember volt; beteges. Őtet ápoltam. Nekem panaszkodott. A gyermeknek. Aztán kaptam egy mostohatestvért, akit te szerettél, kényeztettél. Te biztattad, hogy szeressen engem. És énbennem volt valami érzés, ami iszonyattal töltött el, amikor te azt mondtad, hogy csókoljuk meg egymást. Aztán magára hagytuk az öregembert. Te adtál nekem pompás ruhákat, s bevezettél a fényes világba, ahol azt tanultam, hogy vagy minden embert meg kell vetnem, vagy saját magamat. Ekkor az öregember meghalt. Nagy zavar lett a családban az örökség miatt. Ezt a nagy zűrzavart kiegyenlítettétek szépen azzal, hogy engem dobtatok oda áldozatnak. Hozzáadtál engem egy félemberhez; akinek a teste állat, a lelke ördög; de nyomorult mind a kettő; aki ellen a menyegzőm éjszakáján úgy kellett magamat védelmeznem, mint a pápua leánynak az erdőben rátámadó pávián ellen. S mikor ettől megszabadultam, s végre elém hozott a sors egy férfit, aki egész ember: becsületes szív, tiszta lélek, csupa szeretet, s ez az ember megszánt, megszeretett, magához emelt, akkor te mindent elkövettél, hogy ezt az embert meggyalázd, elkeserítsd, hogy engem nyomorulttá tégy. Belevittél a kísértetekbe. S mikor megszabadultam csoda által, tisztán, ismét beletaszítottál a sárba. És azt, aki fölemelt, megtisztított, a halál elé állítottad, rákényszerítetted, hogy magát és becsületét gyilkoló kézzel védelmezze; s mikor az nekem minden bűneimért megbocsátott, akkor elüldözted tőlem: élő férjnek özvegyévé tettél. - De mindezt megbocsátottam neked. - Hanem azt a percet, amelyben ama bajadér velem szemben állva, azt mondá nekem: ,,egyenlők vagyunk; ön is olyan, mint én!", hogy ezt a pillanatot megszerezted nekem, hogy ezt megérdemeltetted velem, azt nem felejtem el neked soha! - Ez van a szívemben! Mármost tudod. - De mert világra hoztál - ebben a kastélyban ezért a nagy tartozásomért - itt hagyom neked ezt a világot. Légy te e kastélyban az úrnő! - Én majd ölembe veszem a két porontyomat. Valahol majd csak találok menedéket.
Sidonia egy üdvözlő szó nélkül hagyta el a leányát.
Nem akarta elhinni, hogy ez az ő arcképe, amit Médea eléje tartott. Azt hitte: a tükör a hibás.
Lándoryt átkozta magában: a gonosz varázslót, aki így el tudta bűvölni a leányát. Ezt az engedelmes leányt, aki mindig azt tette, amit az anyja parancsolt neki.
Az ajánlott alamizsnát nem fogja tőle elfogadni.
Még voltak halavány reménységei.
Háromfelé is elkötötte a sorsát.
Mielőtt arra a nehéz lépésre szánta volna el magát, hogy a leányához forduljon segélyért, előbb a párizsi ügyvédét bízta meg hogy ajánljon egyezséget De L'Aisne Alfrédnek. Ő okiratokkal bebizonyíthatólag hétszázötvenezer frankot ruházott be a seigniers-i uradalomba s a párizsi palota átalakítására, a képtárra. Ezt a jogos követelését elengedi neki, ha a marquis viszont elvállalja a Lyonel adósságait, amelyek az albisorai birtokra lettek betáblázva. Ha erre nem áll rá, ő bírói zárt fog kérni a Lyonel vitalitiuma ellen.
A másik vállalata az volt, hogy megszerezte az utolsó pénzén a longchamp-i győztes paripát, a Gladiateurt s átküldte Angliába a derby-versenyre. Ismerve a nevezett paripákat, bizonyos volt felőle, hogy a nagydíjat ő nyeri meg. Akkor a paripát is eladva nyereséggel, legalább egy időre segít a pénzzavarán.
A harmadik vállalkozása már csakugyan határos volt a kétségbeeséssel. Annyira megalázta dölyfös lelkét, hogy levelet írt Moszkvába, De L'Aisne Alfrédnének! - A Scillának! Apellált a marquis-nő ,,nemes" szívére. Neki csak egy szavába került, hogy Alfrédet és Lyonelt rábírja az általuk felvett adósság elvállalására, lerajzolta előtte a zavart, amelybe juttatták. Biztosra vette, hogy ez önmegalázás által az egykori táncosnőt egészen meg fogja hódítani.
Mikor aztán a Médeával történt szakítás után visszatért az albisorai kastélyba, egész halom levelet talált az íróasztalán. Azokat a címeikről megtekintve, nagy hirtelen osztályozta. - Négy vagy öt Bécsből volt keltezve - ezeket félredobta; fel sem bontá. Tudta olvasatlan, hogy mit tartalmaznak. Egzekúcióval fenyegető hitelezők billet doux-jai. Kár az időért, amit az ember az elolvasásukra fordít. - Ellenben nagyon megörült a londoni keletet mutató levélnek; egy másikon már messziről megismerte párizsi ügyvédjének a lapidáris írását; a harmadik levél Moszkvából jött, orosz felírással, s ebben, a fogásáról ítélve, a papíron kívül egyébnek is kellett lenni.
Legelébb is a londoni levelet szakítá fel.
Hiób-hír volt benne! A Gladiateurt leverte egy ismeretlen nevű magyar paripa a kisbéri ménesből. A grófnő annyit vesztett a fogadásokon, hogy ha most rögtön eladja a versenyparipáját, annak az ára éppen fel fog azokra menni.
Ez kemény csapás volt!
Következett a párizsi levél. Az ügyvéd hosszasan értesíté a grófnőt a hivatalos eljárásáról. De L'Aisne Alfréd a grófnő beruházásaival szemben azzal a követeléssel áll elő, hogy ő meg adjon számot az eladott Lis Blanc gyémántokról, amik hozzáértők becslése szerint megértek nyolcszázezer frankot, s amiknek az eladására nem is volt a grófnő felhatalmazva. Ami a végrendeletben hagyományozott özvegyi évdíjat illeti, erre nézve De L'Aisne marquisnak az a nézete, hogy azzal az általános örökös, Lis Blanc Lyonel tarozik. De L'Aisne Alfréd csak annak a vásárlója, s az ő szerződésében ez a teher nincs fölvéve. Tehát ezzel a követeléssel forduljon Lyonelhez. Ebből nagyon kellemetlen per lesz. Szeretné, ha más ügyvédet választana a grófnő.
Kezdett vele a világ körben táncolni. Ez a remény is meghiúsult. Most már félve nyúlt a harmadik levélhez, a moszkvaihoz.
Az ollóval kellett felmetszeni, mert ugyancsak le volt kötözve és pecsételve.
A tartalmát nagyon könnyű volt elolvasni. Írás nem volt benne semmi; hanem egy pár remekül hímzett, finom selyem - harisnya! - No, hogy ne legyen kénytelen az ember ,,mezítláb elszaladni" ebből a kastélyból.
Ez az affront végső dühbe hozta.
Látta hogy akihez csak fordul a panaszával, az mind kigúnyolja. Senki sem érez iránta irgalmat. Mindenki azt mondja: ,,úgy kell neki!"
- No, hát legyen egészen ,,úgy!"
Egy idő óta fényképezéssel foglalkozott.
Hallotta egykor Traumhold bankár történetéből, hogy azt a szolgája azzal a ciánkálival mérgezte meg, melyet a leánya a fényképek előállításához használt.
Erre gondolt, mikor azt a csendes mulatságot megszerezte magának.
Előkereste a fényképészeti szerek közül azt a fekete üvegcsét. Aztán töltött magának vizet egy ezüstpohárba. Az üveg tartalmát beletölté, s betakarta a kehely ezüst födelével. Azt hallotta, hogy a méreg veszti a hatását a napfényen.
Hagyta azt magában elolvadni.
Mindent túlélhet az ember, csak azt nem, ha kinevetik.
Hát megsiratni fogja-e valaki?
Senki.
Hallhatta elégszer, mikor a high life-nak egy-egy hírhedett alakja a kártyán, a turfon vesztett összegek miatt az életét oltotta ki, hogy mit mondott fölötte az egész világ? Azok, akik vele együtt mulattak, akik belevitték, akik a köntösén megosztoztak! - Őrá is éppen olyan ,,búcsúztató" vár.
,,Nem lehetett rajta segíteni! Bolond volt!"
Minden ember kiszedi a fényképalbumából az arcmását, s eldugja, hogy ne lássa többé. Aki a nevét kiejti, előrebocsátja ezt a szót: ,,szegény bolond". Ez az ő ,,titulusuk".
Csak egyféle emberfaj sír fölötte. A hitelező. De az is csak az ,,akcept"-jét siratja. Ezek azok az örökösök, akik nem nevetnek!
Eszébe jutott, hogy ilyen megfordított örökösök levelei most is hevernek az asztalán.
Meg akarta magának szerezni azt az utolsó mulatságot, hogy ezeknek a fenevadaknak az acsarkodásában gyönyörködjék! - Hogyan fenyegetőznek, hogy készülnek üldözni. - Haha! - Milyen fintor pofákat fognak majd vágni, mikor becsapja az orruk előtt az ajtót: ,,No, hát jöjjetek utánam!"
A méreg szépen olvadozott már az ezüstpohárban. Nehéz vérfagyasztó illata az egész szobában érezhető volt.
Amint egyikét a kezébe akadt leveleknek felbontá Sidonia, s elkezdte a tartalmát olvasni, bámulva tekinte szét maga körül. Azt hitte: álmodik.
Újra elolvasta. A szemei elkezdtek ragyogni; az arcát őrjöngéshez hasonló mosolygás derengeté. A levél reszketett a kezei között. - Felkapta a méregpoharat, s a nyitott ablakon át kiönté annak tartalmát.
És azután arcát az ég felé emelve, azt a levelet kebléhez szorítá mind a két kezével. - Más ember azt mondta volna: ,,Van Isten az égben!" - ő azt rebegé: ,,Van még ember a földön!"
S azzal térdre esve, a mellét megüté az öklével.
,,Miserere mei Domine! Mea culpa, mea culpa, oh, mea maxima culpa!"
Pedig oltárkép sem volt előtte: - sem közönség, aki látja.
*
Lándorynak elég dolga volt a képviselői pályán. Akiről megtudják az országban, hogy dolgozni tud, az biztosítva van az unatkozás ellen. Alig volt ideje nagy néha a jószágára kirándulni. Azt sem örömest tette. Mindenütt beszélő üresség fogadta. Fájó emlékek.
A Godivának tett fogadása rég be lett váltva: Traumhold nevét áldották az árvák.
A Svábhegyen vett magának egy kis villát; abban töltötte az idejét, ami a bizottságok üléseiből fennmaradt. Ott laktak ketten Péterrel; amíg csak a hó le nem esett.
Egy este, mikor megérkezett a villájába: tüzet látott a konyhájában égni.
Ki főz itt vacsorát? Péternek nem kenyere a szakácsság.
Aki a tűzhely előtt állt, s valamit kavargatott egy serpenyőben, az volt a Lidy Carcasse.
Bertalannak nagyot dobbant a szíve.
- Maga itt van, Lidy? Mit főz?
- Gyermekpépet.
Bertalan nem kérdezett többet. Futott a konyhából a szobába.
Az asztal mellett látott egy nőt ülni, aki csücskés pohárból itatgatott egy kis porontyot az ölében.
Nem is lépett, csak úgy odaesett melléjük; két karjával átölelve mind a kettőt.
- Nem versz ki bennünket? - kérdezé az a nő. Hány csók volt elég erre megfelelni?
Médea nem akart belőle magának; csak ,,Ezt, ezt!"
- Hát a másik hol van?
Azt már lefektették az apja ágyába: elálmosodott; de ez az egyik ugyan protestáló kedvében volt: a kis kuruc! Nemhiába fiú: követelte a maga jussait, nem hagyta magát szép szavakkal elámíttatni! Úgy lármázott, úgy kiabált, s cibálta annak az odakerült embernek a szakállát.
- Te nem is tudtad, hogy mi a világra jöttünk.
- Tudtam mindent. Lidy mindennap levelet írt az urának, a jó Péternek.
- Hát a Lidynek férje a Péter?
- Amióta csak a házunkhoz került.
- S nekem azt mondták, hogy... (nem fejezte be, amit mondani akart, másfelé fordítá a szót) és ők el tudtak lenni egymástól távol, olyan hosszú ideig!
Két nagy könnycsepp gyűlt a nőnek a szemébe.
Lándory lecsókolta azokat.
S többet aztán nem beszéltek arról, ami elmúlt ama ,,hosszú idő" alatt.
- Megváltoztam nagyon, ugye? Rám sem ismersz? - kérdezé Dea, mikor végre kielégítve a kisebbik Bertalant, egészen férjéé lehetett.
- Akár újra megesküdjem veled.
A Lidy tűzrőlpattant menyecske volt, nagy hirtelen vacsorát főzött mindannyiuk számára; a házastársak egy tálból ehettek ismét: idebenn és odakinn.
Médea arcán nem látszott más, mint boldogság.
De mégis volt valami komor vonal a két szemöld között, ami egy elmúlni nem akaró gondot jelzett. Bertalan addig kereste, amíg kitalálta.
Mikor már elteltek a maguk örömével, azt mondá a nejének: - Nem szólsz az anyádról?
- Nem. - Az a redő a homlokon még mélyebbre húzódott.
- Hát majd én beszélek róla. Szegény Sidonia grófnőnek a birtokát Lyonel nagyon megterhelte adóssággal. A hitelezők már el akarták kótyavetyéltetni az albisorai kastélyát. Én jókor megtudtam a dolgot, s segítettem a baján. Megkapta a kétszázezer forintot.
- Hol vetted e pénzt? - kérdé elbámulva Médea. - Hiszen még nálam van!
- Boldogult első nőmnek, Godivának volt egy életbiztosítása, amit én sohasem vettem föl; azt mondtam, hogy majd ha egyszer akad egy olyan ember - a hozzám tartozókból, aki nagyon rá lesz szorulva: annak általadom. Ő lett olyan ember. Én az ügynökömet úgy bíztam meg, hogy az Assicurazioni Generalitól kifizetett összeget úgy adja át Sidonia grófnőnek, mint a ,,katolikus bank" kölcsönét, melyet ,,két" -száztóli kamatra osztogatnak; ne tudja meg, hogy tőlem jön az a pénz. Így el lett az fogadva, s most már Sidonia nyugton lehet; nem háborgatja az utolsó menhelyén senki.
Az a ránc eltűnt a homlokról végképp.
Bertalan nevetni kezdett.
- De ezúttal nem sikerült egészen a csel. Nézd ezt a levelet. Ma kaptam azt az anyádtól.
- Az anyám írt teneked? - Olvasd el.
Médea mohón nyitá fel a levelet, s bámulva olvasá.
,,Nagyon tisztelt uram!
Ezúttal én vagyok a gondolatolvasó, én találom ki az ön titkos gondolatjait. A pénz, mely nagy veszedelmemből kimentett, nem származik semmi katolikus bank pénztárából, hanem öntől. Ezt a felfedezést nem azért közlöm önnel, mintha a két percent kamatot is el akarnám szédelegni. Fizetem pontosan. - Csak azt nem bírom megérteni, hogy mehetett az olyan gyorsan? Holott én csak negyednapja beszéltem erről a leányommal, s ő akkor az én kérésemet kategorice visszautasította. Megtagadta tőlem, hogy az ön tőkepénzét nekem általadja. Ezt nem bírom összehozni. Fogadja köszönetemet.
Sidonia."
- Te visszautasítottad az anyádat énértem? - szólt Bertalan gyöngéd érzelemmel.
- Ezt egy évvel hamarább is tehettem volna; ugye? A levélnek még utóirata is volt.
,,Mihelyt Médeával legközelebb összejövök (most hamar nem érek rá, millió a dolgom), azonnal proponálni fogom neki, hogy igyekezzék önnel kibékülni. Én azonban távol maradok önöktől örökre, amivel úgy hiszem, legőszintébb hálámat tanúsítom ön iránt."
Médea nem várt, amíg ezt proponálni fogja neki az anyja.
Aztán volt miről beszélniük egyéb.
       
Másnap reggel azt mondá Bertalan Deának.
- Én most bemegyek az országházba, s kérek magamnak egyhavi szabadságidőt, s majd azalatt együtt elmegyünk barátfalvi otthonunkba.
- De azt csak nem hozhatod fel indokul, hogy a feleséged megérkezett.
- Nem! Nem! Azon nagyot nevetne a tisztelt ház. A választóimnak még nem tartottam ,,beszámoló beszédet".
- Azt majd én is meghallgatom.
- Délre visszajövök. Addig hagyok neked itten valami olvasmányt, hogy el ne und magad. Amint egy levelet elolvastál belőle, vesd a tűzbe. Neked egyedül van ehhez jogod.
S átadta a nejének Lis Blanc gróf ,,révélations"-jait.
Mikor visszaérkezett az országházból, a nő akkor dobta a kandalló tüzébe az utolsó lapot.
Aztán odavonta a férje fejét a keblére, s nézett hosszasan, sokáig annak tengerkék, biztató szelíd szemeibe. Bámulta őt.
- Te ezt tudtad mind! És mégis el mertél engem venni!




