




Jókai Mór: Bálványosvár


A Fergettyűvár
Még csak a negyedik százada járta, hogy a magyar nép Árpád alatt elfoglalta Magyarországot. Két király ült egyszerre a magyar trónon: II. Endre és fia, IV. Béla. - Túros is volt annak a lónak a háta. - Már akkor nagy volt a panasz az adószedők ellen. - Izsmáel fiainak nevezték őket, más néven meg bolgároknak. Annyi bizonyos, hogy pogányok voltak. Még a pápa is felszólalt ellenük függő pecsétes levelében. - (Derék, becsületes pápa volt!) - A pénzverés is az ő kezükben volt: az ország egész kincsesháza. Nagy volt velük a veszedelme a királyoknak is, a nemességnek is, a papságnak is, meg a népnek is.
Hanem mindezekhez a bajokhoz semmi köze sem volt a székely nemzetnek. A székelyek nem jöttek Álmos fejedelemmel meg a hét vezérrel ide be honfoglalni. - Őket még Attila ősapánk hun anyától származott fia, Csaba hagyta itt a maguk országában: ahol már ők ötszáz esztendeje otthon voltak, mikor a ,,Hetumoger" bejött; nem is keveredtek belé az ősmagyar anyatörzsbe, mint az imitt-amott lappangó jász, palóc, avar, úz ivadék; se nem települtek közé, mint a kun, besenyő, kazár, hanem szövetséget kötöttek vele, erős föltételek mellett. A szövetség két kőpajzsra felvésve, ószékely betűkkel, ott őriztetik Buda várában: nem abban a Buda várában, ahol a magyar királyok székelnek a Duna mellett, amit még csak mostanában kezdtek el építeni Béla király parancsára, hanem abban, amit Attila testvére építtetett a Küküllő partján, ahol a nagy Zandirhám tartotta fejedelmi udvarát Árpád idejében.
E kőbe vésett szövetség azt mondja, hogy a székely nemzet soha senkinek pénzbeli adót nem fizet, még a magyar királynak sem, és senkitől parancsolatot el nem fogad, még a magyar királytól sem! Egy szabadság van a világon: ez a székely szabadság! Ezért a szabadságért cserében aztán övé a nagy tartozás: védni Erdélyország határát. - Nagy kötelesség! A havasokon túl már Ázsia. Onnan jön a minden vad népek vízözöne.
Hanem ezt a nagy munkát végezte is aztán a székely nemzet emberül. Minden ember katona volt: még az asszonyok is. Amely székely faluban az asszonyok fátyolos konty helyett fekete süveget viselnek, ez annak az emléke, hogy az asszonyaik a férfiakkal egy sorban ütötték az ellenséget. Ha összeszedték magukat, százezer embert állítottak fegyverbe, s azoknak fele lovas volt. Upolet rabonbán alatt a krími tatár szultánt, Athlen Girait a Fekete-tengerig kergették, ott fogták el seregestől. Fegyveréről, lováról s egy hónapra való eleségről minden ember maga tartozott gondoskodni. - Elég nagy adó volt ez! Az elpazarolt vért számba se vették: az ingyenbe ment.
De még azonkívül nagy terhük volt az erődítmények fenntartása. Az volt az erősség! Ide jöhetnének a hadverők várharcok rendszerét tanulmányozni. Nem várnégyszög, de vártömkeleg volt itt felállítva. Ha abba az ellenség beletévedt, úgy ott szorították, mint az ördögöt a boszorkány ákombákban. Ha a támadás a háromszéki róna felől jött, akkor ott állt a berohanó előtt a síkság közepén kiemelkedő Várhely: abba ütötte bele a szarvait, s amíg azt öklelte, addig ráözönlöttek minden oldalról a székelyek lovas dandárai; ha otthagyta a várat, s mélyebbre hatolt, akkor ráeresztették a mesterséges tavak vizeit, amiket gátakkal felszorítva tartottak a hegyeik közt. Ez a hadifortély még az agathirsok hagyománya volt Erdélyben. - Ha pedig a Rétynek került a betörő had, hogy a sziklavárakat kikerülje, ott várt rá a legnagyobb veszedelem. Az egy kietlen homoksivatag az erdők közepett, ahol nem lakik más, mint az elátkozott ördögök, meg azoknak a boszorkány szeretőik; azok, meg a lidércek belecsalogatják a vakmerő betolakodót a feneketlen dágványokba, hol a sívó homok alatt morotvás lápvíz lappang: a sellők, a vízitündérek a lovagot ménestül együtt lehúzzák a süppeteg homok alá, s ha valakit ottkap az öreg ördög, a Nemere, úgy eltemeti fövényfelhőivel, hogy csak a dárdája hegye látszik ki a buckából. S aztán amerre csak szem lát, egyik hegyhát a másik után, csupa rengeteg őserdő, ami tele van bölénnyel, medvével, még párduc is tanyázik benne, s a fertelmes sokatevő; ahogy a székely daliák nyakából lefüggő háti bőrök bizonyítják.
És aztán mindezen a süppedő morotván, e sívó homokbuckáson vonul végig a Honárka, egy széles magas töltés, egyenes irányban, keresztül a berkeken, bozótokon; aztán fel a hegytetőknek a rengeteg erdőkön végig; odább már Kakasbarázdának híják, majd odább Csörsz árkának, Tündérek útjának, Ördög szántásának, Óriás töltésének. Nem is készíthette azt más, mint óriás. Igenis, az az óriás, aki egész Európát végiglépte. Minden lépése egy csatatér volt, minden pihenője egy elpusztult város; ahová a kezét letette, ott egy nép elmúlt. A mesemondók Attilának nevezik; a magyarok Etelének. Az ő rabnépei készítették a hihetetlen sáncokat végig emberjárhatlan országokon, hogy szabadon legyen tartva a hunok előtt a hadak útja.
Most aztán ezt az utat őrizni a székelyek hivatala.
*
A ,,Fergettyűvár" egy messze kimagasló hegyfokon áll a rétyi nyír kietlen bejárata előtt; a szirtfokot két rohanó hegyi patak veszi körül, a Borosnyó és a Kurta.
A hegyorom legmeredekebb pontját koronázza egy kerek, egyszerű, óriás rakású kőfal, s azon belül van egy torony, mely ezt a kőfalat egészen betölti. A torony hasonlít a világítótornyokhoz: csakhogy megfordított idomban; nem középen karcsú s alól-fölül széles, mint a tengeri jeltornyok, hanem a közepén kiöblösödő, mint egy korsó, s aztán teteje is van, mint a korsónak. A torony körülete hatvan lépés, a magassága, amilyen csak egy szál fenyőé lehet.
Az egész torony fából van, az oldalai és teteje rézpléhvel borítva, körös-körül rikító zöld már a rézrozsdától.
Ajtaja vagy kapuja ennek a toronynak sehol nem látszik. Hanem ahol a teteje a párkányát éri, ott van rajta körös-körül egy sor ablak: éppen mint a csurgómáknak a tokján. Azoknak némelyike nyitva van, némelyik pedig csukva. Éjjel a nyitott ablakokon tűz világít keresztül.
S ez a kerek torony éjjel-nappal folyvást forog. Azért a neve ,,Fergettyűvár".
Ennek a toronynak az ablakaiból végiglátni egész Háromszéken, az Olt völgyén: Szent-Lélektől Kökösig, Zágontól Zalánig, s aztán be a bodzai völgybe, s a Fekete-Ügy helységeire. Valamint hogy aztán ennek a toronynak az ablakaira rálátnak a Biharc-hegytető váráról, aminek ,,Ordítóvár" a neve, másfelől Szacsva váráról, harmadik felől Barabás váráról, ahonnan azután egy ordítással jelt lehet adni Bodza várába, s a hatalmas központi sasfészekbe, Várbércre. - A Fergettyűvár a székelyek távírója. A nyitott és csukott ablakok tudatják a hírt a szomszéd várak őrtállójával, aki a jeleket rovásra faragja, s a várnagynak átadja. Ha porfelleg vagy vésztűz tűnik fel a távolban, azt a Fergettyűvár azonnal tudatja a körülfekvő várakkal, s elébb, mint a támadó megjelent a háromszéki síkon, készen álltak az elfogadására az ekeszarvát karddal, kopjával felcserélt harcosok.
Ilyen körben forgó várak vannak még Eresztevénynél, az ,,óriások pincéje" fölött; Aldobolyon a Vecel-tetőn, s Bikfalvánál a ,,Csigaváron". A Fergettyűvár egészen székely találmány. Ennek a népfajnak a vízhajtotta szövőszéktől a zengedező kútig mindenhez van esze. S a nyilak és kővető gépek korszakában a Fergettyűvár nevezetes hadi furfang. Annak nem lehet a kapuját betörni, mert nincs kapuja. Azt nem lehet kanócos nyilakkal felgyújtani, mert rézzel van körül befedve. Azt nem lehet lábfokkal megostromolni, mert alul-felül keskeny, derékban domború, s aztán nem áll egy helyben, mindig forog, mint a fergettyű. Ez a tündérmesebeli ,,Kakassarkon forgó rézvár".
De hát mi forgatja ezt a kakassarok körül? Ez a kérdések kérdése.
Az önmozgógép még nincs feltalálva. - Talán belülről állati erővel hajtják körül, talán bivalyokkal, ahogy a szárazmalom kerekét, vagy éppen embererővel, tán igába fogott férfiak egész csoportja tolja körbe folyton-folyvást, éjjel-nappal ezt a nehéz alkotványt, egymást felváltva a sanyarú, egyhangú rabmunkában, míg mások azalatt ott gunnyasztanak a réztető ablakai mögött, a szemeik előtt folyvást körben forgó, nagy tájképre meredve, mely hegyeivel, völgyeivel, folyóival, erdejeivel, falvaival, váraival soha meg nem áll, jobbra elmegy, balról megint visszatér: - hogy jelt adjanak valakinek a parancsszavára, amit a távolban megértenek. - Hogyan kerültek azok ide be? Ki hozta őket ide? Hogyan látják el őket étellel, itallal? - Mit véthettek ezek, hogy ilyen elkárhozottak robotjára lettek elítélve? - Miféle csáb, varázslat, kényszerítés bírja őket arra, hogy ezt a keserves erőlködést szakadatlan folytassák, soha félbe ne hagyják? Ki az, aki ezeknek parancsol, s kik azok, akik engedelmeskednek?
A fénylő rézzöld torony messze kimagaslik a sötétzöld erdők közül, nappal fénylő fehér, éjjel izzó tűzszemeivel őrködve, mint egy örökké éber szörnyeteg, a világ fölött.
Másféle torony még nem látszik a vidéken. A legelső keresztyén egyházat, aminek tornya is van, most építették fel Torján, de az a hegyektől nem látszik ide.
Csak olyankor van pihenése a Fergettyűvárnak, mikor beborítja a felhő, mikor elfekszi a tájat a köd. Ez neki az alvás ideje.









Jókai Mór: Bálványosvár


A vándorló nemzet
Hogy valami nagy változás készül ezen a világon, azt már régóta mutatták a jelek. A Délibáb gyakran fitogatott tengert a rétyi sivatag szélén, ahol pedig csak homokbuckák vannak, ellenben felfordított városokat vetett fel a barcasági havasok fölött, mintha tornyaikkal lefelé csüngnének az égből alá. A nyolcforintos tóból egyszerre úgy kiáradt a víz magától, hogy minden rétet elöntött: a szörényi kútnak a vize pedig éppenséggel vérré változott, ami királyhalált jelent. - Nagy, ismeretlen madarak jelentek meg napkelet felől, amik olyan vakmerők voltak, hogy még az embereket is megtámadták a mezőn. Az erdőkön rémítették a pásztorokat a farkaskoldusok meg a veszett csikók, amik embert és lovat összemartak, s megint odább futottak. A bálványosi kokojszáson tüzes embereket láttak táncolni éjszaka karéjban, s reggelre ott, ahol táncoltak, egész karikában bújt ki a veres gomba a földből. Nappal egyszerre két nap rémlett az égen; éjszaka pedig éjfél tájában egyszer csak kigyulladt az egész égbolt, s úgy égett, mintha tűzlángba volna borulva. Azután meg oly sűrűen hullottak alá a csillagok, mintha a Göncöl szekere, a Fiastyúk, az Álmatlan csillag, a Bujdosók lámpása, az Árvalyán szeme, a Hadvezető, a Kincslátó, a Mennyország határa, az Ostoros, a Pásztorserkentő, a Rónaőrző, a Vérszemű csillag, de még a székelyek csillaga is egyszerre alálőtt volna a Hajnalszakadékból (ahogy a Tejútat nevezik a magyarok). Végtére pedig egy tüzes sárkány rohant alá, nagy mennydörgéssel az égből, hosszú sziporkázó farkát csóválva messzire, egész apró ijafia csordájával együtt, s belebukott az Istentavába, mire a tónak a partján mindjárt egyszerre kinőtt a sok tatorjángyökér, ami megint éhínséges időknek a bejelentője!
Amit a jelek előre mutattak, az valójában be is teljesedett. A fecskeváló hóban, amikor e két hazában lakó madarak útra készülnek, a Fergettyűvárból az a hír repült szét, hogy Bodza meg Ojtoz felől nagy népségek jönnek. A porfellegek, amiket fölvertek, az őrtüzek, amiket a dombokon raktak, előre hirdetik jövetelüket. A várak ormain megszólaltak a fegyverbe hívó kürtök, s a föld népe hazatakarodott a mezőkről; mindenki tudta jól, hová tartozik, hol a gyülekezőhelye. A tavaknak a gátjait megszállták, a hegyszorosokat ellátták kőhalmazokkal, s a lármafákat felállították a hegyormokon. Ezalatt a perestáldók körülhordták a véres pallost Sepsi, Csík és Háromszékben, s kihirdették, hogy idegen népek jönnek, minden férfi, asszony talpon legyen, fegyvert fogjon.
A nádorispán leveléből megértették a rabonbánok és főkirálybírók, hogy a kunok nemzetségei szándékoznak bejönni az országba, ezúttal nem ellenséges szándékkal, mint máskor, hanem a két király engedelmével: nem is azért, hogy Erdélyben maradjanak, hanem hogy tovább költözzenek be Magyarországba, a két víz közé, ahol nagy pusztaságok vannak; egészen nekik valók, akik nem szeretnek várakat építeni, hanem a szabad ég alatt gulyáikkal, méneseikkel együtt tanyázni. Azért eresszék őket a székelyek szabadon, hagyják átkelni a Honárkán, az Eteleútján; ellenben vigyázzanak rájuk, hogy útközben el ne pusztítsák az országot.
A kunok! Régi ellenség, pedig testvérnemzet!
A sokféle magyar népcsalád között a székely magát tartja a legelsőnek, azután ereszti a többit, legutolsónak hagyja a kunt. És méltán. Őneki van itt legrégibb hazája: igazi megerősített országa, aminek idegen soha talpalatnyi földjét se vette meg, se véren, se pénzen; akinek a hét nemzetségét, s az abból származott huszonegy ágát még házasság útján se keverte meg idegen származás; akinél ereklyében tartogatják Etele égből esett kardját, Csaba vezérnek ökörbőrre hun betűkkel írott véghagyományát, Zandirhám kőpajzsait az öt alaptörvénnyel, s a hét vezér kókuszdió serlegét, amibe azok a szövetségkötésnél vérüket csorgatták. Ez mind a székelyek kincse. Az ősvallás is náluk maradt meg eredeti szittya tisztaságában. - A kun pedig egy pusztáról pusztára csavargó ivadék, összekeveredve a kóbor népcsoportok minden töredékével, a nyelve is azokéval zagyvalítva; se hite, se törvénye, se erkölcse, még a vallása is csak olyan, hogy amely országot meglakott, annak a bálványait elhozta magával s azokat imádja -, amíg össze nem töri.
S most ezek jönnek egész nemzetségestül, mint a sáskajárás, mint az elszabadult erdei manók csordája Székelyországba.
Már itt vannak a hegyek közt, jelenté a Fergettyűvár. A kunok vándorjáratában furfangos rendszer van.
Amit előretolnak előhad gyanánt, az egy nem annyira félelmetes, mint utálatos gyülevész. Valamennyi csúf vén banya van a nemzetükben, az mind egy rakáson; vezérük maga a valóságos ,,Vasorrú bába". Ezekkel egy társaságban az őrjöngő bolondok, a holdasok, az ördöngösök baromsokasága; meg az apró gyerekek, akiket az anyjaik elhagytak, vagy akiket tán idegen földről elloptak. Bivalyokon lovagolva jönnek a banyák, elöl-hátul csimpajkozó meztelen porontyokkal, a ronda, boglyos, vadállat arcú nederesek hajtják a csordát, s előtte-utána száguldoznak ordítozva; öltözetük állatbőr, beszédük röhögés, üvöltés, makogás, hőrögetés, nem emberi szózat; maguk a vén banyák is egymás közt meg a kísérőikkel olyan szavakon beszélnek, amik az ördögidézéshez hasonlítanak; s azoknak az értelmét csak ők maguk tudják.
Mikor ez a bivalycsordán nyargaló gyülevész szétterül a Feketeügy lapályán, olyan az, mintha egy óriási hangyabolyt rúgott volna fel valaki.
A székelyek gondoskodtak már a fogadtatásukról.
Az Olt, a Feketeügy tavainak megnyitották a gátjait, a vizek elöntötték a mezőket egész a Várhegy dombjáig.
Csakhogy a mocsár nem gát ,,ennek" a hadnak!
A bivalynak éltetője a posvány. Amint a bivalycsorda a szétterült vizeket meglátja, rohan beléjük, s viszi magával a hozzánőtt csőcseléket; manók és boszorkányok, a sívó-rívó porontyhaddal, mind bele a mocsárba: ott azután megragadnak, elfeküsznek: a bivalyoknak s a beléjük kapaszkodó emberrajnak csak a fejeik látszanak ki a vízből, azokat onnan semmi ösztökélés ki nem veri, amíg meg nem éheznek.
Azzal, amint ez a riadozó gyülevész félrekotródik, kezd kibontakozni a hegyszorosokból maga a vándor nép zöme, rendbe szedett tömegben. Egy óriás kígyó, mely kanyarogva kúszik előre: a fejét már a róna közepéig tolta, s a dereka még nem jött elő a mély útból. Olyan az, mint egy eleven folyam.
Elöl a válogatott sereg, hétezer lovas, akiket a fejedelemfi Kuthen vezet. Ez a dandár egy kürtszóra azonnal félhold alakú karéjba tud felállni: ez a kunok megszokott csatarendje. Mögöttük jön azután a hét nemzetségre felosztott nép, három nemzet elöl, négy hátul; közepett a kun fejedelem, a vénekkel és a bokolabrásokkal (ez volt a papjaik neve). A férfiak mind lóháton elöl; azután az asszonyok, leányok, ökörvontatta szekereken, amik ernyővel vannak fedve, zöld gallyakkal körültűzködve; a sihederek a szekér mellett ballagnak a kutyáikkal együtt. Utánuk hajtják az ostorosok a tejelő borjas teheneket s a csikós kancákat: azoknak a tejéből készítenek, ahol letelepszenek, mámorító italt. A rengeteg sokaságú rideg gulyákat, a szilaj méneseket, a hosszúgyapjas, csavart szarvú juhok nyájait s a szarvaslábú rőt sertések csordáit aztán leghátul terelik az íjász pásztorok, hosszú kongató ostoraikkal, hegyes dárdáikkal; s a marhával együtt terelik a gyalog maradt rabszolgahadat, akit a világ minden népei közül magukkal hurcoltak: csupa férfiból és fiúból áll az. A rab nőt, ha szemrevaló, kockára bocsátják, ha nem az, elpusztítják.
Aztán legeslegvégül bezárja a hosszú vándorhadat egy undokul vonító csikasz farkascsorda, amit az útfélen elmaradt hullák csalogatnak a vándor nemzet után. Ez az állandó kísérője a vándor nemzetnek, pusztákon, erdőkön keresztül; ennek az üvöltéséből jósolnak a papok.
Mikor ez a néptömeg végighúzódik a nagy háromszéki rónán, sebes nyári zápor vonul el a hegyek fölött, s az alkonyodó napnál fényes kettőzött szivárvány támad, melynek egyik vége a Várbércen, másik vége a Cenken támaszkodik a mesemondta aranytálba, s a vándornép mind ezen a szivárvány kapuján keresztül vonul be Erdélybe. - Azt pedig mindenki tudja, hogy a szivárványon nem jó keresztülmenni; mert ami ember, állat azon keresztülmegy, a nő hímmé, s a hím nővé változik át. A hétszínű bábabukrára még ujjal mutatni sem jó, mert a rámutatónak az ujját megragadja a ,,kék kelevény".
Az egész vándor nemzet háromszázezer emberfőt számlált, azok között volt negyvenezer harcos férfi.
A három székely széknek ugyan össze kellett szedni az erejét, hogy ezt a kelletlen vendégsereget korlát közé foghassa. De nem volt ebben hiányosság.
Bálványosvár felől ott állt hadirendben a székely lovasság, akiket az öreg rabonbán, Opour vezetett, a három fiával, akik közül a legöregebb neve Szilamér, a középsőé Zsombor, a legkisebbé Iszla. Budavár vidékéről lejött Sándor rabonbán a maga hadaival, akinél van Attila turulos zászlója, s körüle azok a vitézek, akiknek az ősei azt a zászlót a népeltörlő harcokból elhozták: a Barcaság felől elállják az utat a ,,német lovagok", kiket Jeruzsálemi Endre hozott ide Szíriából. A sík róna közepén pedig ott áll a Várhely, mind a négy bástyája csak úgy berzeng a kopjahegyektől, s feketéllik a süvegektől; az is haddal van megrakva.
Kuthen vezér egész a várig eljött a hadával, amit mély vízárkok vettek körül; beszegve hegyes sánckarókkal.
Itt tanácsolá neki Kájon ,,horkáz", hogy maradjon meg egy áldomásra a vár alatt: bizony hasznára lesz.
Ez a Kájon bálványosvári horkáz volt, Opour embere; akit a rabonbán a nádorispán parancsára eléje küldött a kun népnek, hogy lenne kalauzolója a Székelyföldön keresztül, s ha a két nemzet egymásnak a nyelvéből valamit meg nem értene, azt tolmácsolná, s a szokásaikat is egymással megismertetné, nehogy csupa félreértésből még egymás ellen kardra kapjanak.
Hanem a kun vezér agyafúrt volt: nem vette be a tanácsot, azt mondta, mit neki ez a vakondtúrás itten, s azt gondolta, hogy majd ő most a maga előhadával szépen elmegy a vár mellett, a szakadó zápor oltalma alatt: a tegez idege ilyenkor megázik, nem lőhetnek rá a vár bástyáiról, s ha egyszer aztán túl lesz a váron, ő állhat majd a kert felől, s ő szabja meg az átkelési szövetség feltételeit, nem a székelyek.
Hanem amint a vár elé ért, csak jött ám eléje nagy süvöltve a levegőn keresztül egy hordónyi nagy gömb égetett anyagból, amit a sánc fokáról hatalmas hajítógéppel röpítettek alá, s amint a kun lovasság közé leesett, s cserepekre törött, egyszerre ördöngös méhraj zúdult ki belőle, ami nekiesett a lovasok arcának, s fullánkjával összecsípte-marta, s védekezni hiába ellene. Azután meg jött nagy búgva egy másik nagy bolond cserépkobak, abból meg mérges vízikígyók gomolya hemzsegett elő, ami a lovak lábaira tekergőzött, s azokat összemarta úgy, hogy a megdühödt állatok egymást harapták kínjukban és rémületükben.
Ebben a kunnak még az a veszedelme is volt, hogy viseletében a török szokást követve, hátul kopaszra nyírta a fejét, csak elöl hagyta hosszan lecsüggni a haját, aztán hosszú kantust viselt; méh, darázs a tarkóját, kígyó a lábszárát könnyen csípte, marta. Ez csak intés volt, hogy ,,lassan a testtel".
Kuthen átlátta, hogy legjobb leszállni a lórul s békeüdvözléssel járulni a várkapuhoz.
Akkor aztán a vár kapuja is megnyílt, a csapóhidat leeresztették, s előjött belőle a vár parancsolója, ugyanannyi emberrel, mint amennyi a kun vezért kísérte gyalogsorban.
Emberrel ám, de asszonyemberrel. Maga is olyan volt. Valamennyi dárdásnak volt bivalybőr melledzője és fekete süvege, de szoknyája hozzá, bajusza pedig nem volt.
- Hát asszonyokat üdvözöljek én? - kiálta nagy haraggal a kun vezér, amint megismerte a fegyveresek sima arcáról, hogy azok nők.
- Mit bámulsz úgy rajtunk? - szólt a parancsoló asszony -, van kardunk, mint neked; van süvegünk, mint neked; van szoknyád, mint nekünk.
A kun vezér megvető negéddel fordult Kájon horkázhoz.
- Hát olyan kevés a székelyek közt a férfi, hogy még az asszonyoknak is jut süveg, viselni való?
- Tudd meg azt vezér - mondó neki Kájon horkáz -, hogy a fekete süveget a székely menyecskék annak az emlékére viselik, mikor Felcsíknál a tatár sereget tönkreverték, az uraikkal versenyt küzdve.
- Sohasem szerettem az ,,őrpatával" harcolni - dörmögé a kun vezér. - Az asszonyvágta seb sohasem gyógyul be. - Asszony parancsol hát e várban?
- Nem asszony, hanem fiúleány - igazító helyre a horkáz. - Ha nálunk egy nemességből a fiág kihal, minden birtok és hatalom rászáll a leányra, az ősi névvel: az viseli, fiúleány lesz. Hatalmas asszonyurak neveit emlegetik hagyományaink! Majd meglátod még az utadban Rapsonné várát, Veneturné várát, ott is asszony viseli a süveget, s sort ül a tanácsban.
- Bolond szokás! A húst vérben, a köleskását tejben főzik, nem összevissza. Mit keres asszony a tanácsban? Hosszú haj: rövid ész!
- Márpedig ennek az asszonynak az eszétől jobban őrizkedjél, vezér, mint a hajától; mert ennek az esze tovább ér, mint mind a kettőnké. Ez a híres Mike Sára, aki magát az ős istent, a Damasek istent is úgy hátra szorította, hogy most csak egy kuckóban kuporog. Ez hozta be a keresztrefeszített hitét a Székelyföldre, s olyan tornyos házat épített neki, mint egy vár. Valamennyi alirumnája a nap vallásának mind elványadt előtte. Rettegj a tekintetétől.
Mindezt kun nyelven beszélték egymás közt a kun vezér és a horkáz, alig értett meg abból valamit, aki meg nem szokta. Egy vízárok állt a nő és férfi vezérek között, annak a dobogója fel volt húzva.
- Szólj! Mit kívánsz? - kiálta át erős, csattanó hangon az asszonyúr.









Jókai Mór: Bálványosvár


Esküdjél meg a kutyára!
A kun vezér levette a válláról a kürtjét, s megmerítve azt a sáncárok vizében, felvetette a vizet az ég felé, azután a görbe késével egy marok füvet vágott le, azt is a feje fölé szórta; harmadszor pedig egy marok porondot vett föl, s azt a tenyerén fölemelve, szerteszét hagyta a szétnyílt ujjai közt omlani. A vándor népeknél ez volt a bizonysága, hogy békés szándékkal jönnek, nem kívánnak se vizet, se mezőt, se földet elfoglalni. - Ez volt az üdvözlet.
- Fogadjon Isten! - válaszolt rá az úrnő, s azzal egy intésére lebocsátották a dobogót a vízárkon keresztben; s akkor négy felövedzett asszony kenyeret, sót, bort és tüzet hozott át a kun vezérhez, fatálakon, tökkobakban, rézserpenyőben. A szívesen látás jelvényei ezek.
Ekképpen kicserélve a hagyományos üdvözleteket egymás közt, a jövevény szólt előbb:
- Az én nevem Kuthen vezér, kunok főcsakánja, Thatha fejedelem fia: a hét nemzetség választottja. Ez itt jobb kezem felől Zezárma, jós és három fia, Osd, Zab, Bod, garaboncok. Kívánságunk, hogy minket és népünket és minden marháinkat a tuhudunok földjén keresztül bocsássatok: se népünkből, se marhánkból senkit le ne vágjatok, el ne fogdossatok; víz mellett legelőt, erdő mellett tüzet adjatok; ha egy emberünket vétekben találjátok, az egész népet érte meg ne átkozzátok; isteneiteket miránk ne haragítsátok, rossz lelkeket csillagesés alatt, harmathullás alatt ránk ne bocsássatok. Kalákába tőlünk egy karika orsót szívesen fogadjatok.
Az úrasszonynak nem volt szüksége tolmácsra, hogy megértse a kun vezér beszédét: közel atyafiság voltak, sokszor találkoztak egymással, ha nem is rokoni lélekkel.
- Úgy lesz minden, ahogy kívánjátok. A nevemet már tudjátok. Aki jó, ahhoz jó vagyok, aki rossz, ahhoz rossz vagyok. Többet magamról nem mondhatok. Amíg a mi földünkön jártok, minden jóban részesüljetek, amit ez a föld adott. Aki benneteket megbánt, azon bosszút ne álljatok, a maga bírájával megtoroltassátok. Karikára fűzött orsópénzeitekért cserébe a mi országunkban járó pénzt fogadjátok. És azután ti is az ország békéjét meg ne háborítsátok, se testében, se lelkében e népet meg ne károsítsátok. Nekünk csak jó Istenünk van, attól ne féljetek; a rossz lelkeket ne káromoljátok, nem támadnak fel. A ti csakánjaitok a mi rabonbánjainkkal tűzzék ki a határt, ahol táborozni fogtok; és azután gondotok legyen rá, hogy a ti kakasaitok a mi tyúkjaink közé ne keveredjenek; viszont mi is vigyázni fogunk az erkölcsre. Ha tetszik a kötés: esküvel megerősítjük innen is, túl is.
A kun vezér elfogadta a kötést.
Erre jelt adott az úrnő a várba zászlólobogtatással, s akkor ott benn megkondult a harang a kis kápolnában, s arra a várkapun kijött az egyház embere, az esperes, a feszülettel a kezében.
Az ószékelyeknél a keresztyén papnak csak olyan viselete volt, mint a többi előkelőknek: süveg a fején, kard az oldalán. Hogyne? Ha dulakodásra került a dolog, neki kellett elöl menni mint vezérnek. A különbség csak az volt nála, hogy amíg a székely hadnagyok csákányt emeltek a kezükben, az esperes a feszületet hordta a markában, egyébiránt rézből volt az is, s szükség esetén azzal is lehetett áldást osztogatni a pogányok tar koponyájára. Az esperest Domonkos atyának nevezték.
Sok külső egyházi szertartást még ekkor a székelyek nem ismertek. Templomaik még csak fából voltak, mint az oláhok beszerikái, az irhabőr zászlóra szironnyal volt a Szűz Mária-kép kihímezve: remekmű volt!
Nem is papoltak, se nem énekeltek a régi magyar keresztyén esperesek, gyiakónusok semmiféle idegen nyelven. Egyszerű szavakkal beszéltek a néphez, mint a régi halotti szózat bizonyítja: ,,Latiatvc feleim zwmtwkhel mic wogmvc! Isa por es chomvw wogmvc."
Az esküvés is igen egyszerű volt: a harang egyre kongott alatta. Az úrnő bal kezét a feszületre tevé, jobbját felemelte az ég felé, s tartózkodás nélkül mondá:
- Én, özvegy Mike Istvánné, Szováth Sára, Várbérc, Várhely, Torja úrasszonya, esküszöm az atya, fiú, szentlélek egy Istenre, a boldogságos Szűz Máriára, s égnek minden szenteire, hogy amely kötést a mai napon kun atyánkfiaival szereztem, azt, amíg az én földemen járnak, minden részében megtartom. Isten engem úgy segéljen. Amen.
Kuthen vezér a fejét rázta: hát nem jön több? Semmi áldozat, kehely, vérbocsátás, nyílbemártás, ami a magyar eskühöz tartozik? Kájon felvilágosítá, hogy az csak az ősvallás híveinél dívott; akik az új vallást vették fel, azok a keresztre feszítettre esküsznek.
- No, hát hozzák ide azt a keresztre feszítettet: én is megesküszöm reá! - mondá Kuthen vezér.
- Nem úgy lesz az, vitéz csakán! - mondta az asszony. - Ki miben hisz, abban idvezül. Te esküdjél meg a kun szokás szerint: esküdjél meg a kutyára!
A kun vezér megrázta a lelógó üstökeit haragosan.
- Te a nagy esküvést kívánod tőlem?
- Az egész esküt. Az esküt a felemelt karddal, ásott gödörben állva; az esküt a négy éltetőre; az esküt a kutyára: ahogy nálatok szokás.
- Nagy a te eszed, asszony.
- Megmondtam! - dörmögé a vezér fülébe Kájon horkáz. Kuthen vezér azt hitte, hogy az ő esze még nagyobb.
- Megkapod ezt az esküt, úrasszony; ámde a nagy esküt maga a fejedelem tegye meg: apám, Thatha; ő a kun nemzet feje.
- Nem fogadom el - mondá határozottan Mike Sára. - Ismerem jól a kunok szokását. Mikor a fejedelmük megvénül, a fia pedig férfivá lesz, akkor a vén fejedelmet meg szokták ölni. Ezt olyankor teszik, mikor egy idegen ország határán belépnek. Akkor aztán az ifjú fejedelmet nem köti az eskü, amit az öreg tett. Az öreg békét, barátságot esküdött, azt hazaküldik az örök békességbe, barátkozzék a férgekkel; az ifjú fejedelem aztán kezdheti a harcot, az ellenségeskedést. Neked kell a kutyára esküdnöd, a fejedelemfinak, akinek a kezében van az új hold.
Kuthen vezér a rézpajzsára ütött az öklével.
- Ennek az asszonynak alirumna szeme van, a beleimbe lát! Legyen meg! Leteszem az esküt a kutyára! Készüljetek a szerhez!
A három garabonc erre a kapa alakú nyeregvasakkal négyszögű gödröt kezde ásni, míg a bokolabrás elment az eskütételhez való ebet elhozni. Annak hímneműnek kellett lenni és tiszta fehérnek. Mikor a gödör meg volt ásva, úgy, hogy egy embernek derékig ért, akkor leszállt belé Kuthen vezér; kivonta a kardját, s kinyújtott karjával feltartá hegyével az égre. És aztán elmondta a rettenetes esküt, amivel a pogány ősök meg szokták erősíteni a szövetséget.
,,Én, Kuthen vezér, fia Thatha fejedelemnek, kunok főcsakánja, a hét nemzetség választottja, esküszöm a négy éltetőre, hogy ami szövetséget ma a székely nemzettel kötöttem, azt mindenben megtartom, amíg a Székelyföldön járok: ha e szövetséget megszegném, föld elnyeljen, hegy betemessen, víz elborítson, tűz megemésszen, ég rám szakadjon; magam és egész nemzetem fegyver miatt elpusztuljunk."
E kegyetlen átokmondás alatt a nagy fehér kutyát ott tarták az eskütévő előtt kinyújtóztatva; négy garabonc fogta a négy lábát, a bokolabrás a fejét, a horkáz a farkát.
Ekkor a kun vezér megsuhintá a kardját a levegőben, s úgy csapott le azzal a széttartott kutyára, hogy azt derékban kettészelte. Az eb egyik fele a fejével ottmaradt a Zezárma kezében, a másik fele a farkánál fogva a Kájonéban.
,,Így legyen kettévágva mindenki, aki e szövetséget megszegné!" - szólt a vezér, kilépve a gödörből.
Akkor a garaboncok hirtelen megtölték a vermet szurokfenyő gallyakkal, s a kettévágott ebet máglyára vetve, meggyújtották azt alatta.
,,Így égjen porrá mindenki, aki e szövetséget megszegné, ahogy e kutya porrá fog égni!"
Ez volt az eskü végmondata.
Annak a kutyának a két lapockacsontját pedig a két pogány pap, a bokolabrás és a horkáz egymás közt felosztják majd: az égett csontokon fehér foltok szoktak maradni, s ők azokból majd megjósolják a jövendőt. Ez az ő tudományuk.
E nagy esküvést megtéve, Kuthen vezér odajárult a dobogóhídra: Mike Sára asszony fele útján eléje jött, a híd közepén találkozónak, s ott kezet nyújtottak egymásnak, ősi szokás szerint.
Mike Sára asszony délceg, száltermetű alak volt, fénylő fekete haja, villámló két szeme, barnapiros arca; nem volt még idősebb, mintha két menyasszony korát együvé tennék. - Kuthen vezér a férfikor delét élte: a száldokfa, amit születésekor ültettek, negyven karikát nevelt már.
Jól odanézett az asszonynak: az is megállta lelkesen.
- Minthogy már így egymás kezét tartjuk - szólt a kun vezér - mondanék én neked egy szót. Még én soha e világi életemben ilyen asszonnyal nem találkoztam, mint te. Egészen hozzám való vagy. Jöjj énhozzám feleségül. Adok neked kétezer tulkot, tízezer juhot, arany kösöntyűt, gyöngyös főkötőt, sávolyos gyapjúsátort. Több feleséget nem veszek melletted.
Mike Sára asszony tűrte a vezér vasmarkának szorítását, s asszonyi szelídséggel felelt a nászkérésre:
- Nagy becsületnek veszem szívbeli ajánlatodat, vitéz csakán! De három okom van rá, hogy megköszönjem, el ne fogadjam.
- Halljam! Igazak-e?
- Az egyik az, hogy mint igaz székely asszony, az én megboldogult uramhoz még alvó porában is megtartom hűségemet.
- Majd elfelejtenéd azt, ha engem megismernél!
- A második okom, hogy ha feleséged lennék, vagy énnekem kellene teveled bujdosóba mennem, vagy teneked kellene velem itt maradnod. Nálunk pedig az a törvény, hogy amely székely asszony idegenhez megy nőül, azt a birtokából a szomszédai kibecsültetik.
- Adnék én neked tízannyi birtokot, tejjel-mézzel folyó termőföldön, nagy Magyarországon, ami nekem van adva a két víz között.
- A harmadik okom pedig az, hogy te bálványimádó vagy, én pedig az egy igaz Istennek és az ő szent fiának a híve.
- Megengedném én, hogy te a keresztre feszítettnek az oltárát az én áldozatkövem mellé építsd.
- De én nem engedném meg, hogy te odaállítsd a te bálványodat az én Jézusom mellé.
S ezzel visszaszorítá a kun csakán kezét Mike Sára asszony, hogy csak úgy ropogott bele. Tudja meg, hogy ha az ő keze vas, ezé meg acél.
- És most már, miután egymás kezét így tartjuk - folytatá az úrasszony -, én is mondok teneked egy szót. Te megesküdtél rá a nagy esküvéssel, hogy az én kötésemet bizony mindenben megtartod. Az én kötésem pedig így szólt: ,,Az én népemet se testében, se lelkében meg ne károsítsátok." Megértetted-e jól?
- Bizonnyal így mondtad.
- S te erre esküdtél. Azt pedig jól tudod, hogy az én népem az új vallás híve; az egy igaz Istené, a keresztre feszített Jézusé. - Ha te most itt a te bálványisteneidnek áldozatot tartasz, ha a tűzhalmokon tüzet gyújtasz, ha kürtöléssel, énekléssel, táncolással bálványtiszteletet támasztasz, ezzel te az én népemnek a lelkét megkárosítod. Még nem múlt el egy emberöltő idő, hogy keresztyén királyunk itt a Székelyföldön az ősvallás miatt fellázadt népeket fegyverrel és nagy vérontással engedelmességre hajtotta; több vidékében a Székelyföldnek még most is ragaszkodnak az ősvalláshoz, a Had istenhez, a Damasek úrhoz, s a rejtett szent berkekben áldozatokat tesznek. Ha most egyszerre a te nemzeted meggyújtja az oltártüzeket, ez az egész nép fel fog háborogni miatta, a szakadárok fellázadnak, s az igazhívőket megrémítik. A babona könnyen terjed. - Azért, ha a szövetséget meg akarod tartani, úgy bizonnyal megtiltod papjaidnak és bokolabrásaidnak, hogy amíg a Székelyföldön keresztülmennek, bálványtisztelő áldozatokat tartsanak a székely nép nyilván láttára.
Kuthen vezér szótlanul rázta a fejét; de annál hangosabban rivalltak fel a kun papok és garaboncok e szavakra; még a székely horkáz, Kájon is haragba jött és odakiálta:
- Még ebbe majd a bálványosi rabonbánnak is lesz beleszólása!
- Hallod-e, úrasszony! - mondta Kuthen -, ez nem az én dolgom, ez a papok ügye. Erre engemet ne kényszeríts!
- Jól van. Nem kényszerítelek. Én sem beszélhetek az egész székely nemzet nevében, csak a magaméban. Talán megérthetjük egymást. Jöjjetek fel a ti bölcseitekkel és papjaitokkal holnap hajnalban a Tanácsdombra; mi is lejövünk a mi elöljáróinkkal, s együtt megtartjuk a körültájt: a közös nemzetgyűlést és abban határozunk. Addig Isten közöttünk!
A vezér ráhagyta. Azzal mindkét csapat visszatért: az egyik a várba, a másik a táborhelyre. - Az est leszállt, a megtelepült kun nép ezernyi tábortüze, mint a földre szállt csillagsereg, borította el a mezőt. A Fergettyűvár, változó tűzszemeivel, gyorsított keringéssel forgott körül a tetőn, szétküldve a Tanácsdombra hívó izenetét az egész vidéknek.
*
Éjszakára kelve, a mocsárban lakást megunták a banyák, s a vad férfiak nyakába ülve, kicepeltették magukat a rétyi nyír bozótjaiba, ott tüzet raktak, ruháikat száraztották; s megszedték a ciherről az ehető bogyókat, a homokból a kucsmagombát, a mocsárból az ehető kecskebékát; összehányták, összefőzték, olyan bogyó is volt közte, amitől az embert bolondság szállja meg; mikor abbul ettek, olyan bakugrásnak, tivornyának mentek végére a lobogó tüzek mellett, hogy az odatévedt pásztorlegényt, ki ezt egy faodúból nézte, a láz törte ki rémületében: soha el se hagyta.
Az Olt és Feketeügy partját pedig meglepték a szép kun leányok: a holdvilágnál ott fürödtek, s fürdés után, a vízből kikelve, a zöld mezőn karéjban táncoltak, karban énekeltek; tündérszépek voltak: - a sás közt elrejtőzött halászlegény, aki őket nézte, holdassá lett e látástul egész életére.









Jókai Mór: Bálványosvár


A Körültáj
Micsoda Belzázár palotájának a pompája a székely ősök tanácsdombjához képest!
Egy kerek domb tetején száz hársfa körbe ültetve, ötszáz éves valamennyi, a távolból olyan, mint egy boltkupolás szentegyház. A száz élő oszlop oly terjedelmessé vastagodott az idővel, hogy a két fa közei csak ablakoknak látszanak már; a vastag gyökerek messze elnyúlva, egymásba fonódva a földszín felett, az egész belsejét a körnek beterítik, míg lombsátoraik fenn a magasban összeborulnak, s oly mennyezetet képeznek, amin napsugár át nem tör, zápor keresztül nem ver. A székely tuhudun vallás szent fája, a száldok, mikor virágjában van, arannyal húzza be az egész kupolát, s illatával az egész rónát betölti; alatta az ezernyi fülemüle, pacsirta zengi dalait az Úrhoz. Nem volt ennél szebb istenháza Salamon királynak!
Egy oldalán tág kapu van hagyva a száldokfás körnek, olyan nagy, mint egy diadalív. Azon keresztül a székely havasokra látni, a várakkal koronázott hegyormokra: - fölséges egy látvány; és körös-körül a hársfák között minden élő közle új meg új tájt mutogat a gyönyörű háromszéki rónán, kanyargó folyamokkal, kéklő bércfalakkal, kacagó mezőkkel. Talán ezért nevezték a gyűlés helyét Körültájnak.
E nyitott boltív bejáratánál van az áldozatkő; egy óriási koloncra egy még roppantabb kőlap fektetve. Benn az élő teremben pedig a boltívvel átellenes félkörben van elhelyezve huszonhárom fehér lapos kő. Ez a huszonhárom székely törzsnek az ülőhelye. Középen a legmagasabb kő a főrabonbán ülőszéke.
Ez volt az ősvallás korszakában az áldozatok helye. (A legrégibb hagyományokban Moya, majd Moxa: mai nap Maksa a neve.)
A tűzáldozatokat hitbuzgó királyaink törvény által megtiltották, hanem azért a tanácsdomb meg lett hagyva gyülekezési helynek, s azt is még hosszú időn át ,,áldozatnak" nevezték. - Pedig már nem gyújtották meg a gyulák (a tuhudun főpapok) a szent tüzet kerékforgatással az oltárkövön; nem ölték le a fehér lovat a táltosok; nem itták meg a vérét a daliák a szent forrás vizével keverve; (ámbár még voltak számosan, akik emlékeztek azokra az időkre, amikor így tisztelték az Istent; sőt némelyek még most is így végzik azt titokban). - Ez idő szerint az oltárkőre csupán a nemzeti ereklyék vannak elhelyezve, Bálványosvárból a kőpajzsok az alaptörvényekkel, Bondavárból az áldozatkehely, Torjáról a turulos zászló: mindezeket a legjobb vitézek őrzik, akik dárdahegyeikkel távoltartják a sokaságot. Két óriási dalia, keresztbe tett alabárdokkal tartja elzárva az oltárkőhöz vezető lépcsőket.
A sziklák tetején még ott látható az a három, egymásra tett pad alakú csompó, amit Kupa kövének neveznek; a magas völgyből még egyre szakad alá a zúgó patak, mely az ,,Úr kútjából" támad, ott, ahol az az óriási bükkfa látszik; de már sem a kövön, sem a forrásnál nem áldoznak; lenn a völgyben építik az új vallás templomát (ma is fennáll). Ám azért az emléke az őshitnek még a mai ivadékra is átszállt: az Úr kútja főfájást gyógyít, s aki iszik belőle, csomót köt a bükk ágára.
Amint az első hajnalsugár kilövell a havasok mögül, szerteszét az egész vidéken megszólalnak a kürtök, s minden oldalról érkeznek a székely törzsek fejei, erős kíséreteikkel. Legelsőnek érkezik meg az udvarhelyi főrabonbán Káldor István. Törvény szerint ugyan székelyek grófja volna már a címe, de még mindig a régit tartják. Öreg ember már: három tatárjárást megért, ha levágnák a száldokfát, amit születésekor ültettek, megtudnák a gyűrűiből, hogy csak egy esztendő hiányzik neki a százból. Azért még egyenesen áll, mint a fenyőszál, s nem is támaszkodik az aranycsákányára; övéig rengő szakálla olyan fehér, mint az ezüst, s sűrű hótiszta haja befonatlan omlik vállaira: a keresztyének így viselik. A szemei oly élesek még most is, hogy a félsötétben is megismer minden arcot. Tiszteli őt minden ember, mert tudják, hogy igazságos. Két horkáz cipeli utána a ,,varázsdobot", mely hajdan az áldozatnál szolgált, most pedig az ítéletkimondáshoz ad jelt.
Azután rendben érkeznek a Zelemérek, a Vacmán-törzsből, Kalandos, Dindár a Megyesekből, Bánd, Ropó, Libancs a Pethes-ágból, Sámsond a Telegdek sarja, Maka a rabonbán, Kada, Zaklató, Ozdor a Szomorú-ágból; - a királyi udvarnál a száz székely testőr mellett vezérkedett Ika, Póka, az Opoulet unokája, Domboru a Zábrán nemből, Nyújtód, a Domonkosok őse. - Az a rend, hogy a család feje az őt megillető kövön helyet foglal, a hozzátartozók, a levente fiak pedig a háta mögé állnak kivont kardokkal. Maguk a családfők, a hatalom és tisztség jelvényeül egy-egy aranycsákányt viselnek, hosszú, görcsös vadkörtefanyéllel.
Kívül a hárskörön gyülekezik a nép, férfi, asszony, gyermek, mindenki hallgatja a tanácstartó áldozatot; de ide a szentélybe csak a családfők és azoknak a felnőtt fiai jöhetnek be. Panasztevő felek, idegenek a kör elején állanak fel, azoknak a számára nincsenek ülőhelyek.
Nagy pompával érkezik meg a hatalmas Sándour János rabonbán is, fiával, Ompollyal, aki tisztében következik, a másikat, Ipolyt, papnak neveli, mert buzgó keresztyén.
Csak négy kőszék maradt még betöltetlen: az egyikről mindenki tudja, hogy az a fiúleány Veneturné helye, akit gonosz tetteiért a tanács megfosztott attól a tisztességtől, hogy a törzsét itten képviselje. A másik hely szintén fiúleányra vár. Az a hírhedett Rapsonné helye, akinek elég oka van késedelmeskedni; mert messze lakik, s öreg asszony már. Még akkor tündérek és óriások világa volt Erdélyországban, amikor Rapsonné meg az ő öccse, Firéne csodaszép menyecskék valának: bizony, most már a száz esztendőn régen túl van. S csak zselyeszékben tud idáig jönni, s mikor leültetik a helyére, az orra hegye majd a térdit éri.
Héj, Rapsonné asszony, hol van az már, mikor kegyelmed tündéri szépsége még az ördögöt is úgy elbolondította, hogy kívánságára kőutat épített a várától egész Kolozsvárig. Régen volt ez már. De azért, hogy Rapsonné asszony fiatal korában az ördög arája volt, most igaz keresztyén hitű lélek; az ördöggel is csak azért csináltatta azt az utat, hogy Kolozsvárra bejárhasson misére: most pedig már maga tart kápolnát, abban dominikánus baráttal miséztet, s egész nap imádkozik és kuruzsol. Nagy tudománya van benne, hogyan kell a pogány babonákból keresztyén babonákat formálni. Azonban egy körültáji áldozatról el nem maradna, s a gyülekezetben mindig övé az első és utolsó szó. Ékesszólásától rettegnek a magyarok!
Még Mike Sára asszony maga van hátra; de az ő késedelmét megértheti, aki tudja, hogy neki az Olt átjáratait kell őrizni, amíg a kunok fejei megérkeznek, akik a Körültájra híva vannak. Ő csak azoknak a kíséretében jő fel majd.
Hanem, hogy Opour Kevend rabonbán uram legutoljára marad, az tőle tiszta kevélység; mivelhogy csak a szomszédos Bálványosvárból kell alájönnie: ő bizonnyal előbb áldomást tartott odahaza. Mindenki tudja felőle, hogy ő még az ősvallás híve, s Bálványosvárban a Damaseket imádják, s a forrásnál áldoznak; de senkinek sincs kedve ezért belekapcáskodni, mert mind maga, mind a három fia igen hatalmas emberek. Ő ül a balról levő legszélső kövön, s közte és a szomszédja közt van a Veneturné üres ülőhelye, aminek a szomszédja eléggé örül. Az átellenben levő szélső kőpad pedig a Mike Sáráé.
Azért örül pedig az Opour Kevend szomszédja olyan nagyon annak, hogy messze esik tőle, mert a rabonbán nemcsak a három fiát szokta elhozni magával, hanem még azonfölül a hím oroszlánját is, amit a szájába vetett zablánál fogva bocsát a kezén. Ámbátor a székely nem szokott megijedni a medvétől és a mándructól sem, de mégis egy oroszlán nem kellemetes szomszéd, ha mindjárt tejes haricskán nevelték is fel.
Kevend úrnak nagy gyönyörűsége van abban, hogy ő egy oroszlánt vezethet pórázon. Bír vele: ő annak az ura. Amerre megy, az emberek félve kotródnak előle szerteszét - s mikor leül, zsámolyul használja a lába alá az oroszlán fejét. - Pedig az ábrázatja is elég marcona volna arra, hogy a rátekintőben feltámassza a félszt. Összevissza hasogatva sebhelyektől, amiket nem ellenség vagdalt oda, hanem a saját keze. Az ősvalláskövetők a kedves halottaik temetésénél az arcukat szokták felhasogatni: vérrel siratták el, nem gyáva könnyel. Kevend sok ilyen kedves halottat elsiratott már. S aztán minden sebhely egy emlékeztető jel a halottnak megnyugtatást adó bosszúállásra. Neki és a fiainak három varkocsba fonva csüng a haja kétoldalt és hátul, elöl a homlok leborotválva. Az álla közepén hiányzik a szakáll, azt a helyet az újszülött gyermeknél tüzes vassal égeti meg a billogos (bilochus). Ez az őshitűeknél a felavatás; mint a Jézus-követőknél a keresztség.
Amint az öreg Kevend úr, senkit nem üdvözölve a tanácsban, nagy dölyfösen leül a tanácskőre, lábát elnyújtva az oroszlán sörényes nyakán, a három legényfia odaáll körüle, jobbról a Szilamér, balról a Zsombor, háta mögött az Iszla.
Szilamér a legidősebb; délceg, magas alak, hosszúkás tojásdad arccal, szép, szelíd tűzű barna szemekkel: gesztenyeszín haja és szakálla. Ez bizonyosan az anyja képmására ütött, mert az apja szegletes vonásaiból alig van benne valami; - ellenben a középső, Zsombor, szakasztott mása az apjának, mintha csak a száján köpte volna ki: ugyanaz a tömzsi, széles vállú termet, azok az előreülő pofacsontok, az a kettős áll, agyarkodó száj, villogó parázsszemek, az egyik szemöldöke éppen úgy húzódik lefelé, a másik meg fölfelé; még a hangja recsegésével is úgy utánozza az apját; ezért is ő az igazi kedvence. A legifjabb, Iszla, széles képű, vastag ajkú kamasz; kiülő bikaszemekkel, alig serkedő bajusszal, kenderszőke hajjal, a bal arcán van egy nagy fekete szemölcs. Három különböző anya szülte ám ezeket! Kevend úr úgy bánt az asszonyfélével, hogy ,,adom s veszem".
Végre jelenté a kürtszó, hogy a huszonkettedik ,,ág" is megérkezett.
A zöld boltíven át közeledett, lováról leszállva, Mike Sára asszony. Neki is a hosszú nyelű aranycsákány volt a kezében. De nemcsak egyedül jöve el; hanem a leányát is magával hozta. Teremtő szent Isten! De megremekeltél, mikor ezt alkottad, akárkinek az oldalbordájából vetted! Milyen délceg termet; karcsú, de hatalmas; minden mozdulata csupa ideg, minden tekintete csupa lélek; aranyszínű haja sarkáig takarja; szája akkor mond legtöbbet, amikor csukva van; de a két szemének a tüzét ember legyen, aki kiállja. Nem is jó ránézni erre az alakra: mert aki meglátja, hogy a keble azt a bőrpáncélt hogy feszíti széjjel, még eszét veszti bele.
A leány oldalán kard volt; mikor az anyja leült a tanácskőre, ő is kihúzta azt, mint a többi legények, s odaállt az anyja mellé.
- Ki az ott?
- Mit keres az ottan? - kiálta fel egyszerre Rapsonné és Kevend úr; de Rapsonné még egy szusszal hamarább.
Mike Sára asszony nagy nyugodtan felelt.
- Ez az én leányom: Imola.
- Mit keres egy leány az áldozathelyen? - kiálta Kevend úr.
- Azt, amit a legényfiak. Olvastassa fel kegyelmed magának, rabonbán uram, Szent László királynak törvényét, abból megértheti, hogy ha egyike a székely ágnak fiban kihal, annak minden birtoka és hatalma szálljon a leányágra, s akit fiúleánynak neveznek, csak olyan legyen mindenekben, mint a férfi.
- Köpök az ilyen törvényre!
- Akkor köp kend az egész székely nemzetre, aki ezt a törvényt maga hozta a csíkrákosi mezőn, maga László jelenlétében, aki még akkor csak királyfi volt.
- De a tuhudunok ezt soha el nem ismerték. Tudva van, hogy a bágyi lakodalomban Sándour Están rabonbán uram menyasszonyleánya, Druzsilla inni akart ám áldomást a fiúleányok törvényére az áldozatkehelyből, de Burzon rabonbán ki is kapta a kezéből a szent kelyhet: asszony nem iszik abból.
- De le is szúrta Borzon rabonbánt Sándour Están ott abban a nyomban. Megolvashatja kegyelmed a csíki rovatosban.
A dob közbehangzott. Káldor István főrabonbán igazságot tett a perlekedők között.
- A törvény: törvény; az ellen nincs szó, sem beszéd. A fiúleánynak mindenütt helye van ott, ahol az ágból való fiúnak.
- Te mondád - pattogott vissza Opour Kevend. - A törvény: törvény. De azt is apáink erősítették meg, hogy aki az áldozathelyre bejön, annak a háromban kell igaznak lenni: legyen erős, bátor és tiszta.
- Az én leányom bizonnyal mind a háromban igaz - mondá Mike Sára asszony.
- De annak előbb bizonyságot kell tenni ősi szokás szerint, igaz tuhudun szokás szerint.
Erre Sándour rabonbán kiáltá közbe indulatosan
- De mi nem vagyunk többé tuhudunok, hanem keresztyének.
- Korcsok vagytok! - ordítá Opour Kevend a fiával együtt, s a megrúgott oroszlán is beleordított a zajba. - Mind keresztülmentetek a szivárványhídján! Az asszonyokból tettetek férfiakat, s a férfiak lettek asszonyokká!
- Igazad legyen! - szólt felcsattanó hangon Mike Sára. - Úgy van! Ahol férfimunka vár a székelyekre, nincs különbség férfi és asszony között. Az oroszlán nőstényének, azért, hogy sörénye nincs, az mégis oroszlán. Én nem féltem a leányomat a tuhudunok próbáitól. Neked is látom itt egy fiadat, rabonbán, aki a három bizonyság letevése nélkül jött ide a tanácshalomra. Ami bizonyságokat ő le tud tenni, az én leányom bizonnyal megcselekszi azt mind.
Az Opourok éktelen kacagást támasztottak erre a felhívásra, aminek csak Káldor hatalmas dobütése vetett véget.
- No, hát álljatok ki a próbára! - mondó Opour Kevend, hosszú palástjával eltakarva az oroszlán fejét. - Kezdd el, Iszla fiam. Mutasd meg, milyen a székely erő! Tégy fogadást.
Iszla kérkedőn felvetett fejjel lépdegélt fel az oltárkőre, s ott a két nehéz kőpajzst, amikre a székely nemzet alaptörvényei vannak vésve, a két kezébe véve, felemelé azokat rengő karjaival, az arca csak úgy fénylett bele. És aztán elmondá a fogadást: ,,Ahogy most feltartom a székely nemzet törvényeit, úgy fogom azokat életemmel, véremmel mindenkor megtartani."
- Jól van fiam! - dörgé Opour, az öreg; - hát a leány, hogy mondja ezt?
Imola szép csendesen odajárult az áldozatkőhöz, a két márványvértet egymásra fektette, s úgy egyszerre emelte fel azokat a feje fölé. De meg sem látszott az arcán, hogy ez erejébe került, meg sem érzett a hangján, mikor a fogadást elmondta, hogy a keble szorul; még csak az arca sem volt kigyulladva, mikor a lépcsőkön alászállt.
A rabonbánok a fokosaik nyelével dobogtak a földön, helyeselve.
- Alirumna vér van benne! - dörmöge bosszúsan a vén Opour. Amint a tündéri alak a fényes napvilágtól körülsugározva belépett a hárskörönd ünnepélyes sötétjébe, Iszla szájtátva bámult reá, Zsombor vasvillaszemeket vetett feléje; de Szilamér egészen rajta felejté a lelkét.
- Hát lássuk a másodikat! - szólt Opour - vajon csakolyan bátorság lakik-e a fiúleány szívében, mint az igazi legényében? Intésére egy garabonc egy kecskegödölyét hozott, s azt átvette tőle a rabonbán.
Akkor lerántá a palástja szárnyát Opour az oroszlán fejéről, mire az, meglátva a gödölyét, hirtelen fölemelte a fejét, s megrázta a serényét, veszedelmes mormogással. - Opour odahajítá eléje a reszkető áldozatot, s az oroszlán lenyomta azt a földre hatalmas tányértalpával. Opour inte Iszla fiának.
Erre Iszla kirántott a puzdrájából egy nyílvesszőt, s odalépve az oroszlánhoz rárivallt, s lábával nagyot dobbantva, fejére vágott a nyílvesszővel a nagy fenevadnak, s ugyanabban a percben a másik kezével kirántotta annak a talpa alól a gödölyét, s magasra fölemelve tartá. Az oroszlán ordított dühében; de az igaz, hogy Opour maga is visszatartotta azt hatalmas karjával a szájába vetett éles zablánál fogva.
- Csináld ezt utána! - szólt Opour Imolához, ismét odadobva a fenevad elé a gödölyét.
Imola még el sem sápadt. Odalépegetett az oroszlánhoz szelíden; még csak vesszőt sem hozott magával, csak a szemébe nézett a nagy fenevadnak, azokkal a bűbájt sugárzó nagy égvirágszemeivel, s attól a nézéstől az oroszlán pofájáról elsimultak a harag ráncai, az a nagy bolond vadállati ábrázat valósággal mosolyogni kezdett, még a fülét is hátrahúzta; s mikor a leánynak a varázstevő keze hozzáért a fejéhez, hogy azt megsimogassa: az oroszlán féloldalt fordította neki a fejét, mintha azt mondaná: ,,no még itt is"; a szemeit is összehunyta, a körmeit behúzta a talpa közé, csak a loboncos farkával veregette a földet, utoljára hanyatt fordult, mint a macska, s játszani kezdett. - S mikor aztán a leány kezébe fogta a gödölyét, az oroszlán megnyalta a gödölyének az orrát a nyelvével.
- Alirumna volt az anyád! Az tanított erre a varázslatra! - kiálta szörnyűködve Opour; míg a többi rabonbánok nagy tetszésre riadták körös-körül. - Az oroszlánomat is megigézted!
Hej, de ha még csak az oroszlánját igézte volna meg tekintetével ez a leány; de a legnagyobbik fia is beleesett annak a bűbájába. Abban is kicserélte a lelket. E szemek varázslata alatt elfeledte Szilamér hogy az Opourok és Mikék örök ellenségek, s bizony azzal a szándékkal irányozta a kardja hegyét az oroszlán felé, hogy ha az Imolát meg találja tépni, rögtön halálra szúrja vele.
Mike Sára büszkeségtől tündöklő orcával ölelte keblére leányát. Nem válik ez szégyenére a nemzetségének.
- No, de hátra van még a harmadik igazság! - mondá Opour -, a tisztaság próbája.
Már erre a szóra haraggal dobbant fel az úrasszony.
- Kell azt még bizonyítani az én leányomnak?
- A törvény: törvény - monda keserű gúnnyal Opour.
- Akik a törvényt hozták, csak férfira gondoltak; hajadon szűzleányt egy ilyen kérdéssel illetni is vétek!
A férfiak mind helyeselték ezt. Az ilyen próbát hajadon leánynak nem szükség letenni. De Rapsonnéból kitört az irigység: neki nem volt leánya.
- De csak tartsuk meg a törvényt. Az ember esendő. Ilyen idős hajadonnak már sokfelé lehetett az útja.
- Magáról tudja kegyelmed? - veté oda gorombán Mike Sára asszony. - Nohát, hozzák azt a próbatevő üstöt! Nem féltem tőle a leányomat.
Abban az időben gazdag ezüstbányájuk volt a hegyekben a székelyeknek, ott állt a hatalmas kohó, ahol az érceket kiolvasztották. - Nagy négyfülű üstben felhozta négy hevér az olvasztott ezüstöt, s odahelyezé az oltárkőre.
Az volt a tisztaság próbája, hogy a bizonyító ezekkel a szavakkal: ,,amilyen tiszta a szívem, olyan tiszta legyen a kezem is", belemártotta kezét az olvadt ezüstbe.
Isten csodája-e, vagy valami bűbájos mesterség, hogy voltak sokan, akik ebben a próbában a kezüket össze nem égették? Abban az időben ez volt a rendes bizonyítás: ahol nem volt olvadt ezüst, tüzes vasat hoztak; törvény rendelte így; a körüljáró billogosnak ez volt az igazságszolgáltatása.
Iszla csak egy rövid káromkodásig, de Imola egy üdvözlégy Máriáig tartotta benn a kezét az olvadt ezüstben, s azalatt nem az ő arcán folyt végig a könnyű, nem is az anyjáén, hanem a Szilamérén. Az ifjú dalia azon gondolkozott, hogy ha Imolának összeég a keze, felrúgja az oltárkövön az áldozatkondért az egész ezüsttel.
De nem égette meg.
A főrabonbán dobütés után kimondá a tanács ítéletét, hogy Opour Iszla levente és Mike Imola fiúleány helyet foglalhatnak a Körültáj gyülekezetében a száldokfákon belül.
- Magad is alirumna vagy - dörmögé bosszúval Opour Kevend.
A főrabonbán ekkor Mike Sárához fordult.
- És most add elő, miért hívattad össze a Fergettyűvárral a székely nemzet tanácsát a maksai dombra?
- Elmondom. Értsétek meg. A kun nemzet hét nemzetséggel vonul keresztül a Székelyföldön Magyarországba, a királyok engedelmével. Béla király megparancsolta a székelyek grófjának, hogy békében engedje őket elvonulni a Honárkán, az Etele útján, a Rapsonné útján egész Kolozsvárig. Én, a rétyi nyírnek és a Honárkának örökös úrasszonya, kötést szerzettem a kunok vezérével, Kuthen fejedelemfival, hogy én is békében engedem őt seregestől, népestől, minden jószágostól egész birtokomon keresztülvonulni, de ő is békében hagyja, meg nem háborítja az én népemnek se testét, se lelkét, se semmiféle jószágát. Kuthen vezér ezt a kötést megerősíté a nagy esküvéssel a négy éltetőre, a szétvágott kutyával. És arra kérdés támadt közöttünk, hogy ha a kunok itt a mi székely földünkön az ő áldozataikat végezni fogják: ez nem lesz-e majd lélekháborodás a keresztyén hitű székely népre nézve, nem rontják-e meg az én nemzetségemet az ő szokásaik?
- De bizony megrontják! - rikácsolt közbe Rapsonné asszony, akinek már majd kifúrta az oldalát a szó, abbeli kínjában, hogy egy másik asszony annyi ideig beszél őelőtte; nem hagyta Mike Sárának végigmondani a magáét, hanem közibe vágott, s akkor aztán semmi gát az ő beszéde árját fel nem tarthatá vala. - Hogyne rontanának meg bennünket. Cudar, rusnya; riha nép ez. Alighogy letelepedtek, boszorkánygyűlést tartottak a rétyi nyíren. Ezeren is voltak, vízen keresztül jöttek, vízben el nem merültek, férfiakat megnyergeltek, azokon lovagoltak, apró gyermekeket víz fenekéről felhoztak, tüzet fábul csináltak, tűzön átugráltak, kis gyerekeket tűzön keresztül dobáltak, kígyót, békát összeszedtek, üstbe hánytak; azt megfőzték; ördögökkel táncot jártak; összeszedték a harmatot, s zsákba dugták; a kútágasba kést ütöttek, azon keresztül a vidéken minden tehenet kifejtek, az én teheneim is mind véres tejet adtak az éjjel: látta őket, ott volt Darkó juhászom, azt megérezték a szagáról, pedig elbújt faodúba, de kihúzták, s csak úgy kegyelmeztek meg neki, hogy megígérte, hogy sót hoz nekik. Éjjel sót csak a boszorkányok kérnek. Azzal úgy elfordították a nyakát a pásztorlegénynek, hogy most is oldalt áll a feje. Még nagyobb gonoszságot követtek el az Olt mellett. Egy halászlegény megleste őket, mikor mint hattyúk meg vadludak odarepültek a leányaik a partra, ott levetették a hattyúruhát, a holdvilágnál megfürödtek, hajaikat szétbontották, énekeltek, karéjban táncoltak; a halászlegény reggelre holdas lett a varázslatuk miatt. Az ördögökkel vannak. Én az én utamon keresztül nem hagyom őket vegyegni.
Opour Kevend goromba kacagással kiálta közbe.
- Talán bizony fél kend, nénémasszony, hogy amely utat az ördög csinált oda kendnek, azt az utat megint elviszi az ördög?
Rapsonné mérgesen förmedt a háborgatóra.
- Teneked meg, vén bak, jobb lesz, hogyha hallgatsz az ördögről! Hiszen három fiad közül kettő váltott gyerek. Azt mindenki látja. Csak a középső a te képed. A legnagyobbikat a Furusina tündér cserélte ki a magáéval, a legkisebbet meg a Drómó ördög tette a fészkedbe; ott a pofáján a fekete jegye!
Hajh, micsoda viheder keletkezett erre! A négy Opour férfi mind visszakiabált Rapsonnéra, aki meg, száz ráncba vigyorítva az ábrázatját, csak úgy vicsorgatta azt a harmadfél fogát reájuk. Legdühösebb volt az öreg Opour, aki nemcsak a három fiát buzdította Rapsonné ellen haragra, de még az oroszlánját is ráuszította; de amitől Rapsonné meg nem ijedt, hanem ő is előrántá a palástja alól a három singnyi hosszú fekete kígyóját, s azt farkánál fogva kibocsátá a rátámadók ellen; a kígyó sziszegve emelte fullánkos fejét az oroszlán ellen, aki visszahőkölt előle ijedten, és se ember, se állat nem mert Rapsonnéhoz közelíteni, úgy féltek tőle meg a kígyójától. Ellenben a tanácstagok lábainál levő szelindekek mind beleavatkoztak hangos csaholással ebbe a perpatvarba. (Mivelhogy a hű medvefogó ebét, kivált táborjáráskor, mindenki maga mellett tartotta szüntelen.)
Csak a főrabonbán hármas dobütése tudta elcsitítani ezt a szörnyű lármát.
- Hallgatás legyen a szent tanácsdombon! Kussodjanak el már ez oktalan állatok! Nem áldozat helye ez már, ahol kutyákra, medvékre van szükség, hogy az áldozatmén belein osztozzanak. Itt most ember tanácskozik, ésszel, nem fegyverrel. Te, Opour rabonbán, olyan fegyverrel támadtad meg Rapsonnét, amiben ő náladnál erősebb, a nyelvpirittyel. Ami sebet kaptál, viseld. Máskor ne hagyd a nyelvedet kiguvadni a tokjából. Te pedig Rapsonné húgomasszony, ne szólj, amíg nem kérdeznek, akkor is beszélj ész szerint, s ne légy minden lében kanál. Nem kérdezte itt azt senki, hogy vannak-e boszorkányaik a kunoknak! Kálmán királyunk kimondta törvényben, hogy nincsenek. S a törvény: törvény. Hogy a te juhászod látott sok vén banyát, azt elhiszem: a kunoknak az a szokásuk, hogy a vénasszonyokat félrecsapják, s a kis porontyaikat is azoknak a nyakukba dobják. Nem szeretik a vénasszony-pört meg a gyereksírást. Hogy ezek a férfiak nyakában ülve jöttek ki a vízből, abban semmi varázslat sincs: kénytelenek voltak vele, ha bevitték a mocsárba a bivalyok. Ha tüzet raktak, melegedtek nála. Azt hányták üstre, amit útban találtak, s ha megfúrták a nyírfát, annak a levét csapolták le, nem a te teheneidét. Ha véres tejet fejtek nálad, csapasd meg a gulyásaidat, miért hajtották a csordát szirontákos legelőre? Amit pedig a halászlegényed látott, azt nem kellett volna neki meglátni. Ha éjjel van, aludjék, s ne leskelődjék a kunok szép leányai után, mikor azok a vízre járnak, s ne bámulja a holdat: hiszen hallhatta az anyjától, hogy nem jó a holdba nézni, mert abban egy ember hegedül, s ha annak a hegedűjéről egy húr lepattan, megüti a mafláskodó szemét. Bolondnak bolond a tanácsa. - Az ide nem kerül. Azonban a mi tisztünk afölött igazságot tenni, hogy a kun jövevényeknek a bálványáldozata nem háborítja-e meg népünk lelki békességét: nem ragadja-e a bálványimádás sötét berkeibe vissza székely nemzetünket, amiből bizony nagy háborúság lenne! S ha a székely a fejedelmek ellen, a magyarok ellen támad, csak ő vallja kárát. Székely támad: székely bánja! Azért igazság, hogy Mike Sára asszony kívánsága szerint a kun atyafiak idehívassanak, s adják elő, mi az ő bálványáldozatuk! Ha nagy lármával jár, sípszóval, dobveréssel, tűzrakással, botránkoztatással, tiltassanak el tőle; ha titokban tehetik, hogy senkit se háborítanak vele: az ő lelkük rajta! Gondoljátok meg, hogy a kun nép a mi vérünk: egy ükeink voltak most egy haza fiai leszünk. Egy fonálnyi szeretettel többet meg lehet kötni, mint egy pászma haraggal. - Ezt gondoljátok meg!
Általános zúgás hagyta helyben az öreg szavait. Még Rapsonnét is megnyugtatta a ,,húgomasszony" megszólítás.
Azzal a székely gróf jeladására minden oldalról megszólaltak a kürtök, behívogatva a népet s felszólítva a kunok követségeit a közeledésre. Mikor a körültájt tartották a maksai dombon, akkor az volt a szokás, hogy a nem harcra való nép elfoglalta a hársfák közléit, asszonyok, öregek onnan hallgatták a nagy zöld boltozat alatti tanácskozást; a gyermekek pedig felmásztak a fákra, s egész csoportostul elhelyezkedve a benyúló ágakon, ott szájukba vett falevelekkel és cserépsípokkal utánozták a madarak éneklését. (Még maig is fennmaradt ez a szokás a ditrói egyházban a karácsonyéji szertartás alatt.)









Jókai Mór: Bálványosvár


A Bábolna istenasszony
Mint afféle keleti pusztázó nemzetnél szokás, minél rongyosabb az alsórendű népség, annál nagyobb pompával jár az előkelő rend; a kunnál is a vénasszony rongyot aggatott magára, a gyermek és a rabszolga mezítelen szaladgált, a gyalog embert, a pásztort állatbőr takarta; hanem aztán a fegyveres lovagokon ragyogott négyféle ország viselete, a papok aranyos kantusban jártak, s a fejedelem körül levő mindenféle hivatalosok azt sem tudták, miféle csodapompával különböztessék meg magukat.
Legelöl jöttek a kakastollas garaboncok, teveháton, tele aggatva csengettyűkkel, körülfonva rézláncokkal: csupa zenebona volt a megjelenésük; utánuk a főtáltos, a bokolabrás, nyolc fehér ló húzta szekéren: egész vég selyem volt tekerve a termete körül, válltól sarkig, alig tudott tőle lépni; a fején hegyes süveg, a nap aranycsillagával, kezében a kőfejsze, az áldozathoz való, a két karja vállig meztelen, vas és ezüst karperecekkel átszorítva. Szekerének a hosszú lőcseire lókoponyák voltak tűzve. Azután jött tizenkét fehér kutyától vont kétkerekű talyigán a jövendőmondó horkáz, hosszú, földig érő palástban, fejére farkasfej bőre van húzva, kezében a kígyóbőrrel bevont bot, oldaláról aranyláncon csüng alá az áldozatkehely, ami emberkoponyából van formálva; mellette lovagolnak fehér lovakon a ,,szűz legények", akiknek hivataluk a szent tüzet forgatott kerékkel meggyújtani. A fejeiken fazék forma sisakokat viselnek, amiktől csak lefelé lehet látniok, hogy asszonyra ne nézhessenek: a lovaikat úgy vezették púpos hátú törpék. Majd a főcsakán jött fényes kíséretével, mindannyian délceg paripákon, amiknek a sörénye szirony közé volt fonva: még a nyerge is drágakövekkel volt kirakva valamennyinek, a dolmányuk boglártól ragyogó, selyemvirágokkal hímes.
Csak azután következett maga a fejedelem, Thatha, nyolc fehér bivalytól vontatott szekéren -, aminek abroncsra vont bíborkárpitjai voltak; rúdja és kerekei fényesen megaranyozva; a bivalyok nyakán csengő-bongó ezüstkolompok. Mikor megérkezett, hét kürtös fújt riadót, s a bokolabrás üdvözlő szókat mondott; de mindazt felülmúlta az a nagy rivallás, ami a köröndön belül fogadta az érkezőket; keverve volt abban a nevetés az üdvözlő szóval; de még a kutyaugatás sem maradt el belőle, s amilyen nehéz volna elhatározni, hogy a székely tanácsfők szelindekjei a maguk vad üvöltésével barátságos indulatukat akarják-e kifejezni a kunok szekérbe fogott ebei iránt, vagy az ellenkezőt, éppolyan bajos lenne kimondani, hogy a székelyek elfogadó zajában annak az örömnek volt-e meg a hangja, amit az ősvallásra visszaemlékezők érezhettek, mikor ezt a pogány szertartáshoz való ember- és állatsokaságot újra meg látták jelenni hazájukban, vagy pedig az elszörnyedés tört ki e hangokban az új tiszta hit megháborítása miatt?
A zaj csak akkor csendesült el, mikor a főcsakán és a fejedelem belépegetett a száldokfa köröndbe.
Minden székelynek visszatetszett az a szokás, hogy Kuthen előtte jött a fejedelemnek, aki neki még azonfelül apja is volt. Úgy illett volna, hogy a fiú az apját gyámolítsa, akinek arra valóban nagy szüksége is volt: öreg volt már és tehetetlen; nagy, potrohos termetét alig bírták a lábai; két karjával jobbra-balra fogózott a vezetőibe; el-elbotlott hosszú, asszonyos kantusában, ami csupa arany szövetből volt, megbélelve drága prémmel; a feje is csillogó lepellel letakarva, amit zománcos aranyabroncs tartott a homlokára szorítva; a szakálla zöldessárga volt a régiségtől; hanem azért gyöngyökkel átfűzve, s a bajusza két végét egy-egy nagy szem gyöngy húzta alá, a füle mögé csavarintva. Duzzadt arca, kimeredt veres szemei, vastag piros ajkai, egész tekintete egy eleven bálványt árultak el benne; akinek nincsen egyéb dolga, mint a gyönyörűséget egymásra halmozni: annak soha fogytát nem érezni. - Szolgái asszonyhajjal, diófalevéllel töltött vánkosokat hoznak utána; azokból csinálnak neki ülőhelyet, s mikor arra elhelyezték, kezébe adják a nagy fejedelmi botot, az aranybuzogánnyal, arra rátámaszkodhatik az állával; nehogy a fejét elejtse valahogy.
Annál délcegebb alak Kuthen vezér: amint rengő léptekkel a székely tanácsfők elé dobban, s ezüst nyelű kopjájára támaszkodva megáll a középen, üdvözletül hegyével lefelé fordítva a dárdát. Azután körülnéz, s megtalálva, akit keres, így szól Mike Sára asszonyhoz.
- Te hívtál, mi megjelentünk a Körültájban. Mit kívánsz tőlünk, férfilelkű asszony?
Mike Sára tiszteletből felállt a helyéről, s úgy beszélt a vezérhez.
- Kívánságomat tudattam már veled, kunok főcsakánja; nálunk, Székelyországban törvény tiltja a pogány vallás szertartásait. Az ősi tuhudun hit áldozatait eltöröltük: egyetértve nemzet és király. Újra kigyulladni az eloltott tüzeket nem engedjük. Ha tehát a kunok áldozása hasonlít a megtiltott tuhudun áldozáshoz, ti jövevények ugyanazon törvény alá estek, mint az itt lakozók: s tűztől, víztől eltiltattok.
(Ez volt a székely alaptörvényekben a legfőbb szentesítés.)
Kuthen vezér dacosan felhúzta a vállát.
- Én áldozár nem vagyok, nem tudom megmondani, mi az igazság, mi a bolondság. Láttam a világban bujdokolva hetvenhétféle oltárt, hetvenhétféle áldozással. Egyiket sem értettem meg. Láttam az akacirokat, láttam a kuttigurokat meg a pecsenyégeket, láttam a várkunokat, láttam a kozárokat meg a kabarokat, laktam együtt görögökkel, trákokkal, bolgárokkal, tatárokkal; mindenkinek az istenét sorra próbáltam: egy sem segített meg. Én nem hiszek a jó istenekben, csak a rossz istenekben: akik üldöznek, büntetnek, megvernek. Áldozatot nem azért hozok nekik, hogy segítsenek, hanem azért, hogy ne bántsanak. Ha tinektek olyan istenetek van, aki jókedvében jót is szokott tenni: adjatok belőle; én itt hagyom nektek az enyimet érette cserébe.
De erre a szóra Thatha fejedelem haragosan kiáltott fel, és vele együtt a táltos, horkáz, a bokolabrás, a garaboncsereg; a kutyák is üvöltöttek, mintha ők is tiltakoznának ez ajánlat ellen; pedig nekik csak veszedelmükre volt a szittya vallás.
Kuthen hátrafordítá a fejét, s dárdáját fenyegetésre emelve, szólt:
- A kutyák ordíthatnak; de a többiek hallgassanak! (Az apját, a fejedelmet még csak kutyába sem vette.)
Aztán két karját a dárda nyelére támasztva, azt mondá Mike Sárának:
- A mi mostani istenünk a Bábolna isten: Hallottad-e hírét?
- Sohasem hallottam.
- Pedig hallhattad volna. Sok cifra népe volt; míg én agyon nem vertem. Egész város vette körül, márványkő palotája volt: azt az apám pusztította el. A Bábolna isten aztán velünk jött: mi imádjuk.
- Nem ismerem.
- Pedig fajtád. Asszony. Hát majd mindjárt megismered: aztán majd mondjátok meg, hasonlít-e az a ti ősbálványaitokhoz, akiknek az áldozatát megtiltották a magyar királyok, visszatéríti-e ez a ti népeteket az ős tuhudun valláshoz? Hozzátok ide a Bábolna istent!
A kunok sokasága, mely a száldokfás körönd bejáratát elállta, utat nyitott, hogy a bálványisten előbbre kerülhessen. Azt azonban nem hozták a szabad ég alatt: egy nagy sátor volt föléje alkotva, veres perzsiai szövöttesből; azt huszonnégy garabonc emelte rudakon, úgy, hogy az előre tolt sátor egészen takarva tartá a bálványt: nem lehetett tudni, gyalog jön-e az, vagy szekéren? - Előtte azonban nagy zeneszóval és énekléssel járultak a dalosok, hegedűsök, a timboraverők, a tilinkó- és tárogatófúvók: s hangicsálták azokat a méla búbánatos dalokat, amik a magyarnak a szívét úgy felcsiklándozzák. Hajh, idebenn Székelyországban mind összetörették a hitbuzgó királyok ezeket a hangszereket: igen bölcsen; mert amit három pap a lelkébe prédikál a népnek, azt egy hegedű vagy egy tárogató egyszerre kiveri onnan. Íme most is, hogy dobognak a lábaikkal egynémely rabonbánok, amint ezt a zeneszót meghallják. Nem hiába nevezik a hegedűszót ,,ördögök litániájának"!
A bejárat előtt aztán megállt a sátor. A garaboncok elől széthúzták a kárpitokat, a dalosok, hegedűsök oldalt álltak, s arra a felnyílt sátorból előtámadt a Bábolna isten. Aranyos szekéren ült, amit tizenkét ifjú szép leány húzott, bíborhámba fogva. Mind mezítelenek: ahogy az Isten megalkotta őket; s amilyenek a papnéi, olyan a bálvány maga is: egy leplezetlen női szobor, aranyozott rézből, a fején napforma küllős koronával; talán Astarte vagy Mylitta, vagy ki tudja, hogy hítták annál a népnél, aki legelőször megalkotta? A kunok tán tizedik kézből vették azt el: megtették a maguk istenének, s elnevezték Bábolnának.
A székelyek csak elnémultak a nagy bámulat miatt, amint a tizenkét észbontó tündéralak elkezdett a zeneszóra a bálvány körül valami varázslattal teljes táncot járni.
Hanem Imola e látványra egyszerre sírva fakadt a sértett szemérem érzetétől, s mintha ő szégyenlené legjobban magát, sűrű hajával eltakarta az arcát, s odaveté magát az anyja keblére.
- Utcu la! - kacagott fel Opour Kevend, s vele együtt nevetett két kisebbik fia is. - A vitéz még sírva fakad! Hát ugye, hogy nem mindenben egyenlő a leány a férfival!
- Nem! - kiáltá Mike Sára, leányát magához karolva. - Ebben az egyben jobb! Ebben fölötte áll a férfinak! S jaj volna a székely nemzetnek, ha ennek a szüzei a Bábolna isten és fertelmes kíséretének láttára sírva nem fakadnának, s el nem dugnák az arcaikat.
Azzal leányának a fejét még jobban eltakarva özvegyi fátyolával, odafordult Kuthen vezérhez, s keserűen kifakadt ily szókkal
- Íme, ez az a bálvány, aki titeket hazátlanokká tesz; ez az, aki arra kényszerít, hogy országról országra bujdokoljatok, hogy minden ellenségnek üldözöttei legyetek: mert kilopja ez a férfiak szívéből a lelket, karjaikból az erőt, az asszonyoktól elveszi a hűséget, a gyermekektől a tiszteletet. Vész, pusztulás ez a bálvány annak a népnek, amely azt magával hordja; vész, pusztulás annak az országnak, ahol letelepszik vele! Jóslatot mondok neked, Kuthen vezér! Te derék férfi vagy, hős, vitéz és igaz ember, néped rokonom, mint a magyar: kívánnom kell, hogy boldog légy népeddel együtt a te új hazádban. De te szerencsétlenséget fogsz vinni a magyaroknak és magadnak, s a te dicső fejeddel gurigázni fognak az utcán a magyarok, s gázolni fogtok egymás vérében. És mindennek az okozója ez a fertelmes bálványisten!
S oly nagy volt az elkeseredés az asszony szívében, hogy indulatát nem bírva türtőztetni, a kezében levő aranycsákánnyal megsújtá a Bábolna bálványt, hogy az ércszobor nagyot csendült utána.
E vakmerő oltársértésre a kunok minden népe felzúdult, maga Thatha király is olyan haragba jött, hogy a buzogányával meg akarta hajítani a bálványát megbántá asszonyt, csakhogy kiejté azt tehetetlen kezéből, s a saját lábát ütötte meg vele. - Ki tudja, minő veszedelem támadhatott volna még ebből, ha egy hatalmas, erőteljes hang túl nem dörgi az egész lármazsivajt, s egy délceg férfi a székelyek közül oda nem lép a kunok és a székely asszonyok közé. Ez Szilamér volt, Opour Kevend legnagyobb fia.
- Engedd meg főrabonbán - szólt az ifjú -, hogy szót emelhessek a gyülekezetben.
- Ifjú vagy még - monda Káldor -, nem illetne meg a beszéd a tanácsban. Meggondoltad-e, hogy mit akarsz szólni?
- Meggondoltam.
- Gondold meg még egyszer.
- Bizony meggondoltam.
- Akkor beszélj.
Szilamér két karját egymásra téve, úgy állt, hogy a két nőt termetével eltakarja a kunok elől, s aztán beszélt csendesen remegő, de mély zengésű hangon.
- Székelyek és kunok, édes véreim! Halljátok szavamat. Nem messze Bálványosvártól, magas bércek között van egy kerek tó. A tuhudunok Ividő tavának hívták azt, az új vallás követői Szent Anna tavának nevezik. Szájról szájra hagyva él még a történet, hogy itt két testvér élt, két nagy sziklavárban, nagy pompa, gazdagság, bőség és hatalom lakta mind a kettőt. Egy nap az öregebb bátya várlakában egy nagy úr jelent meg; nyolc délceg paripa, aranyos csojtárral, szekerébe fogva. A várúr szemének megtetszett a nyolc ló: kérte drága pénzen, a vendég nem adta. Aztán ettek, ittak; víg lakozás után kockát hoztak elő. Játszottak ezüstben, játszottak aranyban. ,,Hopcihér", az ördög, a várúrral tartott, a pénzt mind elnyerte. A jövevény vendég lovait tette fel: mind a nyolc paripát, az arany csojtárral. Az is odaveszett. Vendég úr gyalog ment világi útjára. Ez pedig nem volt más, mint Damasek isten. Másnap ment a bátya öccsét látogatni, nyolc elnyert paripán. Ilyen nincs senkinek! - dicsekvék előtte. No, énnekem szebb lesz, kérkedék az öccse: fogadásom állja. Fogadjunk mindenbe, egész birtokunkba, várunk, földünk bánja. Ha én hetednapra a te nyolc lovadnál pompásabb fogattal vágtatok be hozzád: enyém leszen minden; ha nem, te bírj mindent. Hat nap alatt az öcs előkerestette egész birtokáról a legszebb nyolc szüzet. A hetednap aztán mind levetkőztette a szép nyolc szűz leányt, ahogy anya szülte, és úgy befogatta aranyos szekérbe. De a nyolc szűz leány nem akart indítni. Csak a könnye folyott, csak az arca égett, de egyik se mozdult. Ekkor a vár ura felugrott a bakra, felkapta az ostort; odavágott véle az ostorhegyesre. Szép szelíd szűz lyányka, szöghajú Ividő volt az ostorhegyes. Vére kiserkedt rá, az ostorütésre. A lyány felkiáltott: Oh Damasek isten! Te hatalmas isten! Ne hagyd megcsúfolni szűz ártatlanságom! És abban a nyomban rémséges robajjal összeroskadt a vár, a vár palotástól, palota hegyestől; hegy, szikla erdőstől, mind alásüllyedett, mély tó fenekére, csak a nyolc szűz leány úszott a tó színén, fehér hattyúképpen. Így tett haragjában a Damasek isten! - Ezt a történetet én az anyámtól hallottam; tehát igaz. - Gondoljatok reá, istenek haragját nem jó felkölteni gyönge szűz leányok megcsúfolásával.
Az egész gyülekezet, kun és székely, mind mélyen meg volt indulva Szilamér beszéde után.
- Ez aztán a bölcs ifjú! - monda Kájon horkáz Zezárma táltosnak. - Igazi jó készültségű ifjú. Aki nemcsak a hadakozáshoz ért, de még a régen múlt történeteket is ismeri. S úgy folyik a szájából a beszéd, hogy hegedűvel lehetne kísérni. Csupa vers, amit mond. Ez aztán a helyes beszéd; nem olyan oktalan átkozódás, mint amit amaz asszony elcsergetett. Az asszony csak asszony, a férfi csak férfi.
Még maga Opour is meg volt a fiának a szónoklatával elégedve. Hisz Damasek isten dicsőségére volt az tartva.
Várta mindenki, hogy mit szól erre Kuthen.
Soká gondolkozott, leráncolt homlokkal, s szemenként megnézte az egész gyülekezetet, egyszerre aztán így szólt:
- Halljátok, székelyek! Megértettem eddig, hogy a mi istenünk, a Bábolna isten, itt a Székelyföldön nincs szívesen látva. Amit ez asszony mondott: jövendőbe látó őrjöngő jóslással, az engem fel nem tart. Amit eme derék ifjú beszélt, visszatekintve bölcs hátranézéssel az elmúltak tanulságaira, engem hátra nem ránt. Hanem az a sírás, amit ez a leány hallatott itt előttem, az visszariaszt és megtántorít. Sok nagy vízen átkeltem már népemmel és bálványommal együtt, átúsztattam az Etelt, a Bajkált, a Kürteltót, az Ister hét ágát; de ezen az egy könnycseppen nem tudok keresztülúsztatni. Amely országban a Bábolna istennő láttára ilyen könnycsepp jelenik meg a hajadon leányok szemében, ott az én Istenemnek megszűnt a hatalma. Ebben az egy könnycseppben jobban elsüllyed az, mintha az Arál-tó közepébe volna elmerítve. - Elköltözöm Székelyországotokon keresztül eskü, fogadás, szer mellett, anélkül, hogy áldozatot tennék a magam istenének. Sőt, zálogul itt hagyom nálatok a Bábolna istent; tartsátok rekesz alatt, amíg népemnek utolsó csapatja is ki nem tisztult innen: akkor adjátok ki, majd ha érte küldök.
Ez amilyen nagylelkű, éppolyan bölcs elhatározás volt a kunok csakánjától. Ezáltal egyszerre helyre lett állítva a testvéries egyetértés a kunok és székelyek között, megszüntetve a féltékenység keresztyénnél és őshitűnél - s egyúttal a kun népnek az előrevonulása is meggyorsítva. Most már ezek ugyan sietni fognak keresztülvonulni a Székelyföldön, hogy a zálogban hagyott bálványistenüket mentül hamarább megkaphassák.
Amint azonban ezt a szót kimondá Kuthen vezér, egy székely menyecske, aki a hársfák egyikére felkapaszkodva hallgatá a Körültáj tanácsát, vérszemet kapva, leoldá nyakából a kétujjú zekéjét; s azt ezzel a székely jelszóval: ,,Jeddre ne!" oly ügyesen hajító a Bábolna bálvány felé, hogy ez az istennő nyakába kerülve, annak az alakját hirtelen egész combtövig eltakarta, csak a két aranyos lábszár lógott ki alóla, ami nagy nevetséget szerzett nemcsak a székelyekben, de még a kunokban is, s erre a bátorításra minden oldalról előtörének a székely asszonyok, s valamennyien egy akkoriban dívott széles szövetet viselvén a ruhájukon fölül, amit fótának neveztek, ezzel nagy hirtelen úgy felöltöztették a Bábolna istennőnek mind a tizenkét szekérvontató leányait, hogy nem volt azokon többé semmi megbotránkozásra méltó.
Csak az öreg fejedelem, a potrohos Thatha nem akart beleegyezni a fia ítéletébe. A felkapott buzogányával megint csak saját magát vágta hátba, mikor Kuthenre akarta hajítani, azután meg odaveté magát hasra a bálvány lábaihoz, s a szekerének a kerekeit ölelte át, ordítozva, hogy ő nem engedi azt magától elvétetni. - Kuthen intett a kísérő vitézeinek, s azok négyen kezénél-lábánál fogva felkapták Thatha fejedelmet, s hogy ne ordítson olyan nagyon, megitatták egy kulacsból valami varázsitallal, amitől aztán megszűnt átkozódni, s engedte magát a szekerébe cepeltetni.
Íme tehát, amit a vének bölcsessége, a férfiak minden bátorsága nem bírt kivívni, elnyerte egy leány könnyező két szeme.
Maga mondta azt a kunok főcsakánja, Kuthen vezér.
Igaz-e, nem-e, amit mondott? Azt ember nem tudhatja. A szívekbe nem lehet látni. - Vajontén csakugyan Imola könnyrefakadása térítette-e arra a gondolatra, hogy a Bábolna istennőt elhagyja magától? Vagy pedig maga is régen főzte már azt a fejében, s egészen igazat adott annak az asszonynak, aki azzal fenyegette meg, hogy az a bálvány teszi az ő népét hazátlanná, földönfutóvá, s lelkében megrezzent annak a jóslata előtt, bárha nyelvével tagadta is a hitét benne? Ki felelhet erre? Annyi tudni való, hogy soha Kuthen vezér a makrai száldokfás dombon elhagyott Bábolna istenasszonyért vissza nem küldte a maga embereit, hanem nagy hirtelen átköltözött a Honárkán, az Etele útján, a Rapsonné útján, s mikor Deés alá megérkezett, ott az Őrhalmon nagy máglyát rakatott nyergekből, s azon a vén Thathát, valamennyi feleségével együtt megégetteté; a tevéket is agyonüttette, s együtt elsíroltatá Thatha hamvaival, rézkopját, aranybuzogányt, koronát, sarkantyút mind odarakatott mellé. - Szokás volt ez a vándor népeknél, hogy a megvénhedett fejedelmet nem vitték át az új ország határán, ahol le akartak telepedni, hanem a két ország közötti legmagasabb hegyen megölték, megégették és eltemették. Így tettek a magyarok is Álmos fejedelmükkel.
Hanem azért mégsem kerülhette el a jó Kuthen fejedelem azt a nehéz jóslatot, mit a székely alirumna ivadék mondott felgerjedésében, hogy a fejével fognak gurigázni az utcán a magyarok. Bizony az lett a vége. S térdig gázolt a két testvérnemzet egymás vérében nemsokára, ahogy azt Mike Sára megjövendölé.
A száldokfás köröndben pedig ott maradt a Bábolna istennő, papnők nélkül, zenészek nélkül, imádók nélkül: nyakába vetett panyóka zekével megcsúfolt istenszobor. Aki háborúságára született a nemzeteknek, aki miatt irtóháborúkat viseltek trákok, gepidák, szarmaták, massagéták, agathirsok, kunok, egymástól elfoglalták, s meghódoltak előtte, hordozták két világrészen keresztül, míg utoljára egy olyan nép között zátonylottak meg vele, amely szégyenli magát előtte, s azt mondja az istennőnek: ,,Eredj, takard el meztelenségedet!" S azzal megszűnt isten lenni.
- Ki fogja őrizni ezt a bálványt? - kérdezé Káldor, a főrabonbán.
- ,,Én!"
- ,,Én!"
Egyszerre két szó is hangzott fel. Opour Kevend és Rapsonné szóltak.
Ha valaki ráért volna megvigyázni a vénhedt tündérnő arcát, attól a perctől fogva, amidőn a Bábolna és papnői a sátor alól kibontakoztak, megdöbbent volna attól az átváltozástól, ami ez arccal történt. Már maga az alak, mely eddig karikára görbedve gunnyasztott, térdéhez értetett állal, egyszerre kiegyenesedett, a százéves csontok délceg alakká merevültek ki; a beesett szemek elkezdtek ragyogni, a száz ráncú pofák kigömbölyödtek a mosolygástól, s az igézet alatt a hirtelen oda tekintőnek úgy rémlhetett, mintha előtte állna ismét az a mesés tündér, aki annyi férfiszívet tört egykor cseréppé -, mintha valóban birtokában volna az a bűvös asszony annak a kantéros kenőcsnek, amitől még a legrútabb boszorkány is egyszerre deli cifra asszonnyá változik által. Ez a bálvány, ez a tánc, ez a zene felkölté benne az emlékezetet. A vér újra felforrott szívében, s csiklandani kezdte alvó érzékeit: kevés kellett volna hozzá, hogy oda szökkenjen a táncolók közé ,,hopp hírével!", s rákezdje a ,,szép asszonyok" táncát. Minden íze apróra reszketett, s őrjöngő mosolygásra nyíltak fel ajkai.
- Én őrzöm meg a bálványt! - kiálta hevesen, Káldor felszólítására.
A főrabonbán csillapító kézmozdulattal inte Rapsonnénak.
- Nem te, húgám. Az nem neked való. A te váradban már ott van a kápolna, a Szűz Mária-képpel. Ez a kettő egymással meg nem fér. Te csak imádd a Szent Szüzet. - Majd elviszi őrizetre Opour Kevend rabonbán öcsénk a Bábolnaképet a maga várába, a Bálványosba. Ott még helyet találhat, amíg a kunok érte nem küldenek. Most oszoljatok haza békességgel. Minden indulatot itt hagyjatok, magatokkal semmit haza ne vigyetek.
Ősi szokás szerint mindegyike a jelenlevőknek a nagy száldokfákról egy-egy csivatag sarjúhajtást tört le, s annak a leveleit maga előtt elhinté, annak a jeléül, hogy minden indulatot elszór magától, ami tanácstársai ellen gerjedt a lelkében. S nagyon őrizkedett mindenki csak egy levelet is felvenni a földre hintettekből, mert megeshetnék, hogy az elhajítónak valami indulatát magával vinné el.
Hanem amint Imola elszórta maga elé a hársfaleveleket, voltak, akik megvigyázták, hova hullanak el azok.
Opour Kevend három fia legutolsónak maradt az eltávozásnál. S mikor egyedül maradtak, mind a hárman oda rohantak, ahol Imola elszórta a hársleveleket. Egyet mindenik felkapott belőle.
- Én ezt a leányt elragadom! - lihegé Iszla.
- Én ezt a leányt megölöm! - dörmögé Zsombor.
- Én ezért a leányért meghalok! - sóhajtá Szilamér.
S elvitte magával mindenik a leányszórta levelet: vajh, ki milyen indulatát vitte el a levélhintőnek?









Jókai Mór: Bálványosvár


Bálványosvár
- Arx idololatriae, ahogy Zsigmond királyunk adománylevele nevezi.
A legrégibb székely várépítészet emléke. Rég túlélte az egyezer esztendőt. Még most is állnak falai. Úgy volt az építve, hogy örökké tartson. A ,,Magyar isten" számára építették. Itt gyűltek össze hívei még a harmadik századjában is a keresztyén vallás uralmának. S a királyok és a vajdák nem mertek arra gondolni, hogy Bálványos várát ostrom alá vegyék, elfoglalják, a régi istent belőle kizavarják. Amit a királyok és vajdák nem mertek megtenni, megtette egy asszony. Meglátjuk, hogy történhetett az.
Még romjaiban elnézve is fölséges egy alkotás ez a vár. Háromezerötszáz lábnyi magas hegy tetején, aminek három oldala hozzájárulhatatlan, mered föl a tizenkét öl magas torony, aminek falait sem villámverés, sem földrengés nem bírta ledönteni. Körülötte a várost átölelő erős falak: csakhogy az a város most már vadzsályával van benőve. Tetejéről belátni a fél Székelyországot. Valamikor ennek a toronynak aranyozott teteje volt: csúcsán az aranynap sugárküllős képével; - támadáskor, alkonyatkor olyan messze elragyogott az, amilyen messze a horkázok tárogatói elhangzottak. Ez a torony volt bizonnyal a bálványok szentélye; a két öl vastagságú falak alig hagynak fenn négy ölnyi belső világot; a toronynak se ajtaja, se ablaka sehol, csak a kiülő párkányzatán keletnek van rajta egy fülke, faragott gyámkővel, egy ember betölti azt. Föld alatti folyosón jártak ebbe, s napvilág nem érte a benne őrzött ősi ereklyéket.
Négy emeletre volt a torony építve: azokban álltak a bálványok. - A szittya faj nem volt képfaragó. Bálványaikat nem alkotta emberi kéz; maga a négy éltető, a négy ,,kis isten" készítette azokat - az ,,Öreg isten" parancsolatjára.
Esztendőben egyszer, a csillaghullás napján (ma Lőrinc napjának nevezik) eljöttek a föld alatti úton e toronyba a táltosok, a gyulák, a horkázok és rabonbánok. Ez volt az óév utolsó napja. Az égről is ekkor dobálják le az ócska csillagokat, s újakat gyújtanak meg helyettük; a földön is kioltogatják mindenütt a tavalyi tüzeket, s új tüzet gyújtanak Bálványos várában: onnan osztják azt szét a vidéken élő híveknek. Ekkor hát fáklyafénynél végigjárják a vallás fejei mind a négy emeletét a toronynak, s kezeikkel érintik a négy bálványt.
Az egyiket a Föld isten adta. Csodálatos, félig ember, félig hal alakú kő az: így termett a földben, senki sem csinálta más, mint maga a föld. A ,,Kalandos" patak nagy áradatkor ma is hord elő még a föld kebléből szeszélyes emberalakokat, miket a természet keze idomított. Egyet most is látni belőlük Erdő-Szent-Györgyön a Zeyk kastély udvarában. Hajdan imádták azt: most csak kapubálvány.
A másik bálványt a Víz isten alkotta: mai nap özönfának nevezik. Óriás fatörzs, ami a Fekete Ügy vizében koromfekete kővé vált. Fejsze nem fogja, s szikrát ad az acélütésre. Ez is a teremtő ,,kis isten" csodája.
A harmadik a Lég isten bálványa: egy roppant nagy lebkő, ami itt esett le a Bálványos mellett, letört darabjából készült az a pallos, amivel a székely fejedelmek megtették a ,,napvágást".
A negyedik a Tűz isten bálványa. A kovásznai sárokádó pokolkéménynek egyszer eszébe jutott sár helyett tüzet és olvadt érceket okádni; akkor dobta ki ezt a bálványt; olyan az, mint egy kétfejű ember, térdén guggolva. Mind a négy bálványt maga az istenség alkotta, az küldte.
Ezek lakják a torony négy emeletét: a négy éltető jelképe. Maga a rézkupola azokat az ereklyéket rejti, amiket már ember hozott létre, Itt őrzik a kőkutyát, amit arannyal töltötten találtak a föld alatt; az ökörbőrre rovátkolt végrendeletét Csaba vezérnek és a ,,balita" bálványkákat, amik kohóban olvasztott ezüstből alakultak, ahogy az omló érc szeszélye formálta. Ilyent ajándékoz a vőlegény menyasszonyának mátkatálban, s a javasasszonyok azoknak a hepehupás forradásaiból le tudják olvasni a jövendőt az új asszony számára. Valamennyi Opour családbeli ősanyának itt vannak a balitái. Nagy kár, hogy a fő-fő ereklye, a szerecsendiókehely, amibe a vezérek vérüket bocsátók, amivel nagy szövetségkötéskor áldozni szoktak, nincs a többiek közt. Az ott maradt Budavár uránál, Sándournál. Az meg már keresztyén. Minek is volna már? Nincs már szövetség. A hét székely vezérből csak egymaga van meg a tuhudunok hitén Opour. Az se soká lesz.
Az idegen bálványokat a torony mellé ragasztott félkör alakú rekeszték őrzi. Erdély földe mindenütt be van azokkal szórva. Kétezer év előtt ez a római míveltségnek a hazája volt. Városok, táborhelyek voltak, ahol most buján tenyészik az iharfa. Az ásó, kapa töredezett istenszobrokat vet föl a földből. Ki tudja, hogy hívták őket? Ha szép nő: Tündér Ilona; ha szakállas: Herkó Páter. A buzgó keresztyén még apróbbra töri azt a kapafokkal; hanem az ősvallás követője megbecsüli: istenalak volt! Ki tudja, miről használ? Megmossa a patakban, felhordja Bálványosvárba, s ott egész gyűjtemény szaporodik belőlük; nem imádják, de tisztelik.
Ebbe a rekesztékbe hozták el a kunok Bábolna istennőjét is. Talán éppen a babiloni ,,Anaitis" volt. A kun ,,Bábolna" nevet adott neki; a székely úgy hívja, hogy ,,Furuzsina"; a magyarnál ,,Délibába".
Annyi bizonyos, hogy a szerelem istennője volt valaha valahol. Meg is érzett a hatalma azonnal Bálványosvárban, amint ott szállásba fogadták a tuhudun magyarok.
Attól a naptól fogva majd megbomlottak az asszonyféléért Opour fiai.
Pedig bizony itt van az ótűzoltó, újtűzgyújtó ünnep, s olyankor az ifjú leventékre erős hivatal vár.
Az éjszakai csillaghullást az egész vidék népe ébren alvó szemmel lesi kinn a mezőn, s reggel, mikor a Bálványosvár falain megfújják a horkázok a hosszú kürtöket, siet fel minden nép a körül levő helységekből, a pásztorkunyhókból Bálványos alá. Ott van egy sík csapinós hegyoldalban a tűzhalom, ahol apáink áldoztak, ők is oda sietnek. Minden asszony elhozza magával a tűzhelyén tegnapról megmaradt parazsat fazékban, a férfiak száraz rőzsekötegeket, a lányok kilencféle füvet és virágot. Otthon minden tüzet eloltottak, egy égő parázsnak nem szabad maradni a háznál, mert az veszedelmet hozna.
A várból az első hajnalhasadásra lejönnek a hatalmasak a tűzhalomhoz. A rabonbán fiaival, a táltos, a horkáz, a gyula, a billogos, a perestoldó, a garaboncok, a fegyveres vitézekkel. A tűzhalom két oldalán fehér lapos kövek vannak sorba rakva, azokon az öregek telepesznek le, keletről a férfiak, nyugatról az asszonyok.
Ott az asszonyok mind kiürítik a tűzhalomra a fazekaikban hozott parazsat, s azt a gyula, egy illatos füvekből készült pemetével tiszta forrásvizet fecskendezve a tűzre, mind eloltogatja. A tűzoltás alatt nem szabad beszélni. Így kell akkor tenni, mikor az eleven parázs hideg, holt szénné átválik. Mi lenne az emberből, ha isten nem adna több tüzet? Ezen jó elkomorodni! Sok öregasszonynak könny szökik a szemébe, mikor tűzhelye utolsó parazsát kioltani látja: azt az ismerős jó szellemet, aki mindennapi perlekedő társa volt. Mert a tuhudunok a tüzet a pestesben kialudni soha nem engedik. Aki a szomszédba megy kölcsön-kérni tüzet, boszorkányhírbe jut; acéllal, kovával tüzet gerjeszteni keresztyének szokása; a tűzimádónál ez az Isten megcsúfolása volna.
Mikor a tűzoltás áldozatának vége, akkor előhoznak egy nagy fakereket. Annak a küllői kilencféle fából készültek. Ennek a keréknek az agyán egy hosszú kőrisfa rudat tolnak keresztül; ezt kell két szűz legénynek addig dörzsölni a kerék agyán át, míg az meggyulladt tőle, így támad az új tűz.
Ki az a két szűz legény? Ki volna más, mint Opour két kisebbik fia, tavaly is ők lobbantották fel az új tüzet.
Hanem az tavaly volt! Az idén nem megy az áldozat. A két erős ifjú erőszakadtáig dörzsöli a kerékagyban a dorongot, de az csak füstölög, szenesedik, kesereg, nem gyulladhat lángra.
- Miért haragszik ránk az Isten? - kérdezi Opour Kevend a gyulától. - Hogy nem tudja a két fiú a tüzet meggyújtani? Bizonyosan eloltatlan tüzet hagyott valaki otthon a házánál!
- Hamarább meg tudná azt mondani a Bábolna bálvány - dörmögé a gyula. - Amióta a kun leányok megfürödtek a Torja vizében, nem fog tüzet a kerék a székely ifjak keze alatt.
- Menjetek el a keréktől! - rikácsolá Opour; - ti bántottátok meg az Istent. Eredj oda Szilamér fiam: te fogd meg a rudat.
És Szilamér kezében egy mesemondás ideje alatt lobbot vetett a kerék.
A küllőkből kitörő láng aztán egyszerre feloldott minden nyelvet. Eddig csak szájtátva bámulták az ünnepélyes munkát, s rettegve lesték a sikert: amint a tűz kiütött, mindenki visszakapta a lelkét. Ah, milyen öröm a Tűzistent újra meglátni. Azt az édes áldott istent, aki éltet, melegít, ápol, világít; - mikor haragba jön, elpusztít, megemészt; aki nélkül nem volna a kezünkben se kenyér, se kard. Milyen jó, hogy újra megtért hozzánk!
Amint a gyula meggyújtotta az új tűzzel, a szűzlánggal a négy szegletre felrakott négy máglyát, a leányok is rákezdték az éneket, a táncot: - a szép székely leányok.
Aki még nem látta a székely hajadonokat, nem is tudja, hogy mi az a szép leány. Nem is lehet azt szóval elmondani! Tündér legyen, aki azt lefesti, s tündér legyen, akinek a szeme nem káprázik tőle! Nem olyan egyforma szépség az, amilyen más népeknél szokásos; itt minden együtt van: szőke, barna, szögfekete hajú; egész gyűjteménye Isten remekének. Aki a szemeikbe mer pillantani, mindjárt megtanulja a tűzimádást.
Szép pacsirtahangon, rigóhangon énekelik az őspogány éneket:
,,Tüzét megrakoljuk, négy szögre rakoljuk,
Egyik szögén ülnek szép öreg emberek,
Másik szögén ülnek szép öreg asszonyok
Harmadikán ülnek szép ifjú legények,
Negyedikén ülnek szép hajadon lyányok."
Aztán következik a végnélküli tűzugráló nóta:
,,Meggyulandó Barta háza!
Jaj ne hagyjuk szegényeket!
Oltsuk, oltsuk!"
Minden leány annak a nevét mondja, akihez a szíve hajlik, s aztán átszöki a lobogó tüzet; társnői kilencféle illatos füvet dobálnak a tűzbe, hogy jobban lobogjon s éneklik hozzá a virágok dalát, amik egymással versengenek az elsőbbség fölött: ,,búzavirág mondja, ne vetekedj velem, mert bizony énvelem széles e világ él; - szőlővirág mondja: ne vetekedj velem, mert bizony énvelem áldozatot tesznek; az ibolya mondja: ne vetekedj velem, mert bizony énvelem lányok dicsekednek!"
Nem marad egy legény, aki meg ne hallaná a nevét a szép lányok ajkáról, mikor azok az áldozat tüzét átszökellik.
Csak az egy Szilamér nevére nem énekel senki a dalból. Ő ott áll magában, vadászkelevézére támaszkodva, lehorgasztott fővel; mintha az egész tűzáldozatot, a szép leányok tündérkoszorújával egyben nem látná maga előtt.
Mikor lelohad a tűzrakások lángja, csak az izzó parázs marad ott halomban. Ezt egy lapátnyi nagy vaskalánnal szétosztja a gyula a felsereglett nép közt. (Ezt a tűzosztó kanalat nemrég megtalálták egy ókútban Harasztkereken.)
- Várjatok elébb! - kiált a tűzosztás előtt Opour rabonbán. - Hát már ebben az évben nem született fiúgyermek az egész Bálványos vidékén? Nincs már egy anya sem a székely asszonyok között?
Van biz ott anya is, fiúgyermekcse is elég, hanem hát a buzgóság hanyatlik. A királyok törvényei erősen megtiltják, hogy az újszülött gyermekeket tűzön avassák fel; a keresztyén vallás sokkal szelídebben osztja az üdvösséget; az vízzel keresztel. A kis porontyokat inkább viszik az anyák a torjai espereshez keresztelni, mint a bálványosvári billogoshoz. Csak egyetlenegy asszony hozta el a csecsemőjét a karján. Ennek még erős a hite.
Odaviszi a kisfiát az izzó parázshalomhoz, s átnyújtja a billogosnak.
Ez a felavató pap. Öltözete bivalybőr páncél, mezítlábra kötött fapapucs, fején bőrsüveg. Az öve mellett egy görbe kés, aminek a nyele széles billogon végződik. A kés hegye áld, a fogantyúja büntet.
A billogos két kezébe veszi a kis mezítelen porontyot, s aztán az izzó tűz fölé tartva, hangosan hirdeti fölötte az áldást:
,,A Tűz-isten oltalmazzon,
Istennyila meg ne sújtson,
Guta, csoma rád ne lessen,
Dobroc, mirigy meg ne lepjen,
Kék kelevény ne találjon,
Rossz bába ki ne cseréljen,
Hopciher rád ne dobbanjon,
Koldusfarkas meg ne marjon,
Vahor, rossz szem meg ne verjen.
Minden ízed nagyot nőjjen,
Mint a vas, oly kemény legyen.
Nagyobb ember légy apádnál,
Ne sírj otthon az anyádnál.
Mint ez a tűz, oly igaz légy!"
E hosszú eláldás alatt a pirító tűz fölött kapálózó ártatlan kis ember, aki ezekből mind semmit sem értett, torkaszakadtából visított a billogos kezei között: ami szintén igen szükséges a rossz szellemek elijesztésére. - Mikor aztán vége volt a versnek, akkor a billogos kivette az övéből az áldozattevő kését, megtüzesítette a hegyét a parázsban, s akkor azzal egy félhold alakú karcolást tett a csecsemő állán. Ott azon a helyen nem fog annak szakálla nőni: arról ismernek egymásra a tuhudun vallás hívei.
Opour Kevend megajándékozá egy orsó alakú aranypénzzel a hitbuzgó anyát, amit az rögtön az ordítozó kisfia nyakába akasztott szironyon: egészen büszke volt rá!
Most azután következett a tűzkiosztás!
Mindenki kapott már belőle: a négy parázshalom szét volt dúlva. Ekkor a horkáz jelt adott a kerítésen kívül ácsorgó pásztoroknak. A tűzhalmot elzáró alacsony kőfal mögött volt összeterelve az egész vidék mindenféle lábasjószága. Azokat csordánkint keresztülhajtották a tűzön. Ez megóvja azokat métely, dögvész, torokgyík ellen. Az állatsereg szétgázolja a hegynek alá kényszerített rohamában a máglyák parazsát, s ami élő tűz még marad a halmon, az utolsó gulya után, annak nekieresztik a siheder gyermekhadat, a fiúkat, azok aztán mezítláb tapossák el az utolsó parázsát is az áldozattűznek, s a kormával bajuszt festenek maguknak.
A tűzáldozat eltartott késő estig. Már az ,,áldomáscsillag" is feljött az égre, mire vége lett az ünnepi szernek. Akkor aztán szerteszét minden halmon kigyulladtak az örömtüzek: azokat már az ifjú legények gyújtották; s most már aztán ők kezdték el énekelni az ispilángi nótát, tüzes kereket eregetve a hegyoldalakon alá, a szeretőjük nevét hangoztatva mellé. - Hegyen-völgyön lakoma volt! - Bálványosvárban is nagy áldomáshoz készültek e szent nap megünneplésére. Csakhogy az első személy, a legszükségesebb, hiányzott az áldomáshoz. A mai nap tűzgyújtója, a szűz legény: Szilamér sehol sem volt található. A nagy derendócia között úgy eltűnt, hogy észre sem vették. - Azt elnyelte az erdő.









Jókai Mór: Bálványosvár


A pokol tornáca
Bálványosvár körül nemcsak az istenek tartottak ám tanyát, a pokol is ott volt a közelében.
Nyugatról elnézve, a vár fokáról meg lehetett látni a pokol tornácát. Akiket a bölcs horkázok a tuhudun vallásba beoktattak, az mind jól is tudta, hogy annak a rettenetes vidéknek a tájékára sem jó menni; mert az egész átelleni hegyet uralja a Drómó ördög. Ugyanaz az ördög, aki a Rapsonné szeretője volt fiatal korában. Azt a kis váracskát is az építette az ő számára ott a hegy tetején, de annak se megy közelébe semmi jó lélek; mert még aki csak olyan vakmerő volt, hogy a pokol tornácát megtapodta, mind odaveszett, egy sem került vissza. Minden emberöltő-ivadékban emlékeznek egy olyan esetről, hogy a föld alattiakkal dacoló vadászt, aki arrafelé hajtott vadat, a távolban legeltető pásztorok a hegyekről ott látták másnap feküdni a pokol tornáca szikláin, előtte az elejtett vad, mellette a két kutyája. Aztán mindennap ott látták. - S mikor a hullakeselyű lecsapott az ott heverőkre, maga is ott maradt, mintha csak nyíllal lőtték volna szíven. Madárnak sem jó járni azon a vidéken.
A föld alatti erők csodaműhelye ez. A mai korban ez az egyszerű neve van: a ,,Büdös". A rengeteg őserdők közepéből tolakodik előre egy óriási bérctömeg, egymásra hányt düledező sziklák romhalmaza: mintha egy bedőlt tűzhányó volna. Oldalait kiégett likacsok, súrlókövek fedik; ércsalak-maradványok: mogyoró-, galagonyabokor csenevészik a hasadékok között: azokon is rőt a levél. Csak a pemétfű látszik itthon lenni, s a sírok és romok két virága, a kövirózsa meg a sárga szaka. A halál országa ez.
A bérc oldalán, fenn a magasban ásít egy sziklaodú; félredűlt gúlák képezik óriás kapuját; májszínű rozsdaveres sziklák, fekete erekkel. Hanem a barlangszáda körül sárgán van zománcozva szikla és padmaly; mint a penész, úgy lepi be a halaványsárga nyirok az egész környéket. S a bejárat előtt reszketni látszik a lég, mint a délibáb: a kövek táncolni látszanak; az örökké nyitott kapu reszket, és a föld maga libeg-lobog. Itt van a pokol tornáca.
Mi leheli fel azt a haláladó léget, onnan a szikla mélyéből, amitől még a felette átrepülő madár is leesik? Kinek a szavára nyílt meg ez az üreg, amibe ember ha belépett, többé vissza nem tér?
Ide jött Szilamér.
A horkázok azt verték a fejébe, hogy itt van a halál birodalma: - hívogatta valami szó ebbe a birodalomba!
Beletévedt azokba az erdőkbe, amiket soha emberláb meg nem tapodott. Idejüket régen elfeledt fák egymásra düledezve, őserdők, a másik őserdő temetőjéből előmagasodva, még a vadnak is útját állják, hát még az embernek. Incselkedő lidérc, kóborgó lobogvány belecsalogatja a feneketlen ,,Mohosba". Ott a hegyek tetején tó van; de benőve sűrű ingovánnyal: aki rálép, lerántják a csalóka pázsit alá a vízi hüvelvények. A völgyek mélyében ráijeszt a Fortyogó forrás; amint zúgva előtör a tőzegtelepből, sárgásbarna vize fojtó gőzt ereszt ki: amott megállítja a Hammas patakja, melynek sötétszürke vizén félelem átlépni. A lépésére szétoszló harasztból egész kigyófészek gomolyog szerteszét: azok ott fútták a ,,kígyókövet" a királyuk fejére. A felháborított kígyófejedelem fejét magasra emelve kanyarog a maguktól világító redves fák odvába.
Menmeg süvegnyi béka állja útját, ami úgy tud üvölteni, mint egy disznóhajtó kürt, ha árvacsalánnal megveri a hátát: más fegyver nem fogja; majd meg ormótlan, idegen mezőkre bukkan, ahol minden növénynek vörös a levele; ismeretlen szálas lapuk fehér virágpálcáikkal, mint egy hadirend, úgy állnak előtte: s a sötét erdőmélyből tűzvilágú szemek izzanak eléje, s olyan jajszó hallik, mintha elkárhozott lélek nyögne fel a sírból. Ez az ocsmány sokatevő hangja. Tanyáját felismerni a sötét erdőben az ott fehéredő nagy halom csontokról.
- No, hát lássuk a szörnyű pofádat! Még rád nem vadásztam!
A sokatevő csak éjjel jár martalékot orozni, s mintha tudná, hogy itt a halál tartománya: ide hordja a zsákmányát, innen ki nem riasztják, mikor jóllakva döglik.
Szilamér ráeresztette az ebeit. - Két hatalmas hosszú szőrű, hegyes fülű véreb volt az, híres medvefajok. - A fenevadat kizavarták tanyájából; az futott fel a hegyoldalnak, a vadász utána.
Az ebek kiverték a vadat az erdőből. A véreb nem csahol, mint a kopó; különben Bálványosvárban meghallották volna, hogy Szilamér merre jár. Mindenütt a sokatevő nyomában volt.
Ahol egyszerre megnyílt az erdő, előtte állt a kietlen meredek bércomladék, meredek falával, melynek tetejéről leszakadni készülő nagy csompók hajolnak lefelé. A kiégett kő törmelékéből támadt ösvény, az útjába hengeredett koloncokat kerülgetve, arrafelé vész el, ahol a pokol tornácának fénylő sárga szája tátong: a sziklák, a kilehelt világoskék légtől olyan libegést kapnak, mintha remegnének.
A sokatevő oda akart menekülni a barlangba.
Amint az odú szájához érkezett, egyszerre ledobbant a földre, hanyatt vágta magát; iszonyú fogait elvicsorította, s aztán többet nem mozdult.
A két véreb utánarohant, egy kutyahosszával megelőzve egymást. Azok is lefeküdtek egymás után, jobbra-balra az üldözött vad mellé. Nekik sem kellett több ringatás, olyan jól elaludtak.
Szilamér megállt fölöttük és elgondolkozott.
- Íme, milyen olcsó ez a halál. Nem kell hozzá mély seb, hosszú kín. Olyan gyors, mint a buzogányütés. S aztán megszűnik minden szenvedés. Milyen csendesen alusznak egymás mellett az ellenségek!
Milyen felséges pompája van a halál országa bejáratának! Az egész kapubolt, s messze körülötte a széles sziklatornác bevonva arannyal versengő sárga kénvirággal. Ez az egyetlen virág itt.
S sorban a fal mellett kőhalmok emelkednek, amiknek az ormába kopjás zászló van tűzve. Az itten megholtak sírhalmai azok. De hát ki temette el őket? Ki tűzte a fejük fölé azt a zászlós kopját? Odabenn a halál! Ki ment oda be értük?
Ebben a korban még kétszerte hosszabb volt a Büdös kénbarlangja, később döntötték le az előtornácát erős földrengések; ma már csak tíz lépés a hossza.
Szilamért úgy taszította az Ármány hátulról, hogy lépjen a barlangba.
Elszánta magát. Még egyszer megfútta a kürtjét, hogy hallják meg Bálványosvárban, merre tűnt el, s tudják meg: ne várják többet vissza. A pokol tornácában tűnt el.
E kürthangra azonban egyszerre világosság jött elő a sötét barlang mélyéből, egy fáklya fénye vetett erős derengést a sárga falakra, mint az átlátszó víz, úgy reszketett a kiömlő kékes lég ebben a fényben.
S nemcsak a tűz jött elő a halálos veremből, hanem egy élőlény is. A szokott emberalaknál felével magasabb; egy óriás alak, fehér palástban. Ez tartotta kezében a fáklyát.
,,Ez a Halál isten", mondá magában Szilamér; s amint az arcát meglátta, azt gondolá, hogy milyen nagyon hasonlít ennek a halálnak az ábrázatja a vén Rapsonnééhez. Jobb szerette volna azt tudni, hogy a halál férfi: miért asszony? Hát annak adja meg magát?
De aztán még a hangja is egész Rapsonnéé, mikor nevén szólítja az ifjat.
- Hát te, Opour Szilamér, mit keressz itten?
- Tégedet. A halált.
- Bolond te! Én nem vagyok a halál. - Hanem Rapsonné, öreg nénéd. S neked nem szükség a halált megtalálnod, hanem szükség volt megtalálnod Rapsonnét.
- Hogy jössz elő te a pokol tornácából?
- Ez csak a ti bolond tuhudun hitetekben pokol tornáca másnak élethosszító csodahely ez. Csak érteni kell a titkát. Ez a gyilkos párázat, ami a kőhasadékból feljön, nem emelkedik magasabbra az ember fejénél; aki lábtókon jön be ide, fáklyával a kezében, az végigjárhatja az egész barlangot, és se maga meg nem hal, se a fáklyája ki nem alszik. Alant a halál van, fent az élet.
- Hát te minek jössz ide, az ördögöt kísérteni?
- Mondtam már, hogy ez élethosszító hely. Csodatévő titok. Aki ebbe belép, úgy, ahogy én járok, csak a testével a halál országában, a fejével kinn az élet világában: annak minden tagja újra feléled, megifjodik: elalvó vágyai újra fölébrednek, fájdalma mind elmúl; jókedve visszatér; szemeinek homálya eloszlik, vére újra pezsdül, izma zsongul, szívén az ifjúság lánga fut keresztül: egy más világ lakójának érzi magát. Száz esztendőnél több nyomja a vállamat; de mikor itten vagyok, nem érzem a terhét. Rossz kedvem itt hagyom, búbánatomat itt megfojtom, az egészséget hazaviszem. Ez az én nagy titkom: az élethosszítóm.
Ezzel egészen kijött a barlangból Rapsonné, s leszállt a lábtókról, amik olyan magassá tették a termetét. Künn a barlang előtt már csak a négy lábon járó állatot fojtja meg a nehéz lég.
- Hát minden fájdalmat meggyógyít ez a hely? - kérdezé Szilamér. - Tán az enyimet is?
- Mi a te fájdalmad?
- Ha én annak tudnám a nevét! Te talán megmondod. Régen, talán te még emlékezel reá, ezen a vidéken óriások laktak. Lassankint kivesztek. Egyik hegyoromrul a másikra tudtak lépni. - Mikor aztán az utolsó óriásnak a fia szétnézett a világban, s nem talált egy leányt, mely a hozzá való óriások fajzásából volna, csak mind ez új, apró emberek leányait, akik nem őhozzá valók: hát akkor annak kellett valami olyan fájdalmat érezni, amilyen az enyim. - Van-e ennek írja?
- Kísértsd meg. Állj fel az én lábtóimra: vedd kezedbe a fáklyát, s lépkedj be a barlang közepéig; amíg a fáklyát égni látod, semmi vésztől ne félj. - Nohát, akarod-e a kérdésedre a választ megkapni?
- Akarom - mondó Szilamér s a lábtókkal bement a pokol tornácába, egész a félelmes barlang közepéig.
- Mondsza, mit érzesz most? - kérdené Rapsonné a barlangon kívül.
Az ifjú a barlangból visszafelelt.
- Szóval ki nem mondható gyönyört a szívemben.
- Van-e még félelmed?
- Óriásokkal is meg tudnék küzdeni.
- Fázol-e, reszketsz-e még?
- Csodálatos hőség állja el minden ízemet: más világon járok.
- Tudod-e már, hogy mi bajod?
- Tudom: szeretek.
- Kitalálod-e az írját?
- Szeretve akarok lenni.
- Én azt is tudom, hogy kit szeretsz. Azt is tudom, hogy szeretve vagy.
- De ő nem lehet az enyém.
- Miért?
- Mert én az őshiten vagyok, ő pedig keresztyén. S én el nem hagyhatom apám hitét, s ő el nem hagyja az anyja vallását. Ez az, ami engem kínoz. Apámmal együtt az utolsók vagyunk az ősök hitén; minden nemzetsége a székely vezéreknek áttért már a Jehovához. Mi is más világban élünk, azok is. - Hasztalan látjuk meg egymást, nem lehetünk egyek. Akár azokhoz lennék hasonló, akik a holdvilágba szerelmesek, akár egy álmodott kép után epednék. Tudom, hol van, s mégsem találom meg.
- Hát még mindig visszatér a szívedbe az utolsó óriás fiúnak a fájdalma: - csak az ereje, a bátorsága nem száll meg ezen a csodatevő helyen?
- Az is. Valóban.
- Akkor tedd őt magadévá.
- Hogyan?
- Akár így, akár amúgy. Van kétféle módja. Előbb nyúlj a gyöngédebbhez. Bízd reám a szíved titkát. ,,Imola" a neve, ugye? Hatalmas asszony az anyja. Ha rám bízod, én elmegyek hozzá ,,susogóba". Elviszem a balitádat. Ha meghallgat, majd kisusogjuk szépen, hogy mit jövendöl a balitád. Hozd el ide holnap hozzám. Idefenn lakom ebben a kis fészekvárban. Ősszel mindig itt tanyázom, mikor a csontszaggatások, a nyilallások meg a zsábák bántanak; itt e barlangban elmúlnak rendén. - Sára asszonyt leveszem én a lábáról, s tied lesz a szép Imola, tied lesz még Torja vára, városostul, meg a Várhegy, a Fergettyű várral, akinek a lakójától nem kell rettegned soha, ha egyszer az Imola a tied lesz. Nohát menjek; vagy ne menjek?
- Eredj el. Én kérlek.
- Először csak titokban, csak susogóba. Azután küldöd majd a násznagyaidat a kelengyével.
- Neki adom a lelkemet is.
- Ha pedig azt mondja Sára asszony, hogy ott kinn a szűröm az ajtó előtt, akkor majd mondok neked mást, de ahhoz aztán az óriás utolsó fiának a fájdalma mellé még annak az ereje is kell ám. Érzed a szívedben már ezt az erőt?
- Azt érzem, mintha magam teremteném magamat újjá.
- Akkor mára elég volt a gyógyító csodából, jöjj elő.
Szilamér egészen felvidulva jött elő a kénbarlangból. Mikor széttekintett a világban, úgy tetszett, mintha mindennek más színe volna, mint azelőtt; erdők, sziklák más képet mutatnak, mint eddig, s az égen futó felhőknek ábrázatja van: ínséget magyaráz.
Csak a lábainál heverő holt állatok s a sorba felkupacolt kő sírhalmok tudatják vele, hogy ez a halál tartománya.
- Holnap elvárlak a balitáddal - suttogá Rapsonné, előkeresve egy sziklaodúból a kígyóját, s a dereka körül övezve; amit nem vitt magával a barlangba, mert ott az is megfulladt volna. - A várba jöjj fel hozzám. De erre a helyre nálam nélkül el ne tévedj. Tudatlannak nem jó itten járni. Látod itt sorban ezeket a kőrakásokat? Ezek mind az előtted itt jártak csontjait takarják. Mind ifjú legények voltak. Bizonyosan az a fájdalom hozta őket ide, ami téged. Én találtam meg őket itt. Én temettem el őket ide. Száz esztendő óta ismeri már ez a csörgő murva az én léptem hangját. - Siess vissza Bálványosra. Nézd, már gyújtogatják az örömtüzeket. Eressz te is a lejtőnek egy tűzkereket a lyánkád nevével.
Késő éjjel került haza Bálványos várába Szilamér. Már akkor az atya és a két testvére fáklyával hajtották fel az erdőt. Meghallák a kürt szavát a Büdös barlangjától.
- Mit jársz te a halál tartományában? - kérdé tőle Opour Kevend, gyöngédségbe vegyülő haraggal.
- Azt, hogy vagy meghalok, vagy elveszem, akit szeretek.
- No, hát vedd el, akit szeretsz; de ne halj meg!
S az első dolga az volt a vén tuhudun rabonbánnak, hogy az új tüzet meggyújtatta a kohóban, s annak a legelső dolga az volt, szűzezüstből balitát olvasztani a Szilamér kedvese számára.









Jókai Mór: Bálványosvár


A ,,Susogóban"
Mikor Rapsonné megindult a maga várából Torjára, ahol a Mikéék ősi vára volt, egész serege kísérte az íjászoknak, csatlósoknak, kopjásoknak, kengyelfutók előtte, kukta, vászoncseléd szekérszámra a háta mögött: ő maga gyaloghintóban vitette magát, azt is kettőt vitt magával, s váltogatva hol az egyikbe, hol a másikba ült át. Nagyon őrizte az életét késő vénségében; féltette a vadaktól, a rablóktól, a nyíri morotva lidércnyomásától, a bögöly alakban száguldozó rossz szellemektől; kiváltképpen az olyan ételektől, amiket nem maga készített; ezért is hordta magával a kuktáit. Gyanakodott minden ételre, italra, hogy megrontják vele. Azért is hordta magával a kígyóját mindenüvé, hogy az itallal, amit eléje hoznak, előbb azt kínálja meg, ha belekóstol a kígyó, akkor méreg van benne, mert a kígyó a mérget nagyon szereti. Ismerték is már ezt a rigolyáját országszerte, s ahová betért, előre hozták eléje vederrel a meleg tejet: a kígyó azzal jóllakott, s aztán elpihent az asszonya keblén. Óh, de féltette ezt az utolsó pislogó kanócát az élete mécsének! Minden reggel, este százféle kenőccsel íralta be a tagjait, s misére menés előtt mindenféle babonás szertartást elvégzett, amit a régi tuhudun világból megszokott.
A kengyelfutói előre hirdették a jövetelét Torja várban; de annak az okát még senkinek sem volt szabad tudni. Azért jön előre a ,,susogó", hogy ha aztán elmarad a ,,háztűznézés", szégyen ne származzék belőle. Ürügy volt elég a látogatásra két olyan hatalmas úrasszony között, kik a Székelyország huszonhat vára közül hatnak parancsoltak. Kettő tündérvár belőle: Rapsonné vára és Torja. Mikor más is hallotta, akkor az átvonult kunokról beszéltek, meg azoknak a borzasztó kicsapongásairól; csak mikor egészen magukra maradtak, s leültek egymás mellé a kerevetre, vette elő a tarsolyából Rapsonné a Szilamér balitáját.
Amint Mike Sára megpillantotta a balitát, egyszerre kitalált magától mindent. Balitát csak a tuhudun nászolók küldöznek. Rapsonné aztán elkezdte azon, amin a susogó asszonyok szokták kezdeni, feldicsérte a vőlegényt, annak minden ivadékát, azután meg Mikéné családját: Imola leányát, amiből az következett, hogy ilyen egymáshoz illő pár nincsen a világon. Azután elmondta, hogy a legény mennyire szerelmes: már el is akarta magát ölni a pokol tornácában, milyen kár volna érte! Végre rátért a szükségesekre. Elmondta, mit ád az ifjú a menyasszonyának araajándékba, hány ruhát, kösöntyűt, csepeszt, boglárt, fótát, kisbundát, mentecsatot, gombot, kontyba való rezgőt, homlokra való galambot, aranykelyhet, paripát, sólymot, vadászkutyát: s azon felül száz lizimakusaranyat.
Mike Sára csendesen hallgatta végig a susogót, s azután egész szelíd, ártatlan orcával azt kérdezé.
- Valamit nem hallottam. Hát egy imádságoskönyvet nem ád ajándékba? Erre mifelénk az a szokás, hogy a vőlegény azt is ád a menyasszonyának.
Rapsonné elérté a lefőzést. Ez kemény dió volt az ő fogatlan szájának.
- Hiszen tudod, édes mézem, hogy a kérő legény tuhudun hiten van.
- Ugyan tudom. Éppen ez a nagy baj. Hogy házasítsunk össze egy galambot meg egy kígyót, mikor az egyik csak repülni tud, a másik csak kúszni.
- Hiszen ne törd te magadat azon! Csak ők egyszer egymáséi legyenek; majd meglátod, milyen szépen átédesgeti a szelíd asszony az erős ifjút a mi szent üdvözítő keresztyén vallásunkra. Megmondja ezt az a balita is. Nézz csak ide. Ez a sok szálkás gödröcske itten, a ,,nap": ez a vőlegény vallása; de látod ugye itt a másik oldalon ezt a ,,keresztet": ez a mi vallásunk; közepett az a ,,dombforma", rajta ez a ,,zászlóforma": ez az öreg Opournak a sírja. Amint a vén Kevend urat elviszi a guta, mindjárt áttér a keresztyén hitre Szilamér. Itt van ni, megmondja a balita.
- Hallod-e, édes néném, Rapsonné asszony, nem hiszek én a balitának; hanem csak a magam édes eszemnek. Én tuhudun vallású kérőnek nem adom a lányom; ha mindjárt a Nap isten keresztfia volna is, s valamennyi csillag Szent Lőrinc napján lehull az égről, mind idehozná is nászajándékul.
- De hiszen azért nem kell a te leányodnak tuhudun vallásra áttérni. Ő maradhat igazhitű keresztyénnek.
- Nem maradhat. Ismerem én jól a tuhudunok szokásait. Már micsoda rend az ottan, hogy ha a legnagyobb fiú megházasodik, hát akkor a felesége a férjének az öccsét ,,kisebbik uramnak" híja? Szilamérnak pedig két öccse van. Én a leányomat egyszerre három embernek férjhez nem adom. Bűn, förtelem az ilyen élet ezen a világon, a másvilágon pedig lélekkárhozat. Én a leányomnak se a földi boldogságát, se a lelki üdvösségét el nem adom senki gazdagságáért, senki szépségeért.
Rapsonné asszony mind e beszéd alatt a kígyója fejét csókolgatta, az meg az ő arcát nyalogatta, kéthegyű nyelvével, ki-kibújva a palástja alul. Azután ravasz mosolygással felelt meg az ellenkezésre.
- Ej, ej, édes öcsémasszony; de szigorún ítélsz a más házbeliek szokásai felett. Hiszen valahány ház, annyi szokás. Én bizony nem tartom olyan rút erkölcsnek, hogy a tuhudunoknál, ha van egy férjnek édes testvére, azt a felesége ,,kisebbik uramnak" hívja. Ellenkezőleg, ez a legédesdedebb állapot. Ha mikor az édes ura elmegy háborúba, hosszan odamarad, azalatt van, aki az asszonyt igaz szíve szerint vigasztalja, ápolgatja, ha a férje el talál esni, nem marad özvegyen, gyermekei nem maradnak árván; a kisebbik ura ott van mindjárt mellette. Én azt nem találom olyan rettentőnek, sőt inkább nyugasztalónak, hogy a testvérek ilyen szép szeretetben élnek egymás között, ellenkezőleg a keresztyén testvérek szokásaival, akik mindig osztozkodnak: minden darab földet annyifelé hasogatnak, ahányan vannak; külön udvart, életet[1] tartanak: míg az ősvallásúak szépen megmaradnak együtt, s közösen bírnak házat, földet, asszonyt.
- No te tarthatod ezt, édes Rapsonné néném, igen szép szokásnak. Fiatal korodban magad is azt követted; egyszer a Firéne leánytestvéreddel volt egy férjetek, máskor meg magadnak volt kettő. Hanem ez régen volt: most már más a világ.
A kígyó sziszegett, mert Rapsonné keze meg találta szorítani a nyakát. Gorombaság volt biz az, amiket Mike Sára mondott neki, hogy fiatal korában milyen nagy világleánya volt. Hanem hát még az ilyen sértegetést megbocsátják egymásnak az asszonyok. Asszonytól fölveszi az asszony, ha a régi szerelmeskedését hányja a szemére, azt mondja: irigység beszél belőle. Folytatta a susogót.
- Hát biz a te leányod sem lesz jobb a Deákné vásznánál, az is majd elvágja, ameddig megsült: ne féltsd te őtet. Öreg vagyok már no, magam megvallom - az özönvizet is megértem; de még e világi életemben olyan asszonnyal össze nem kerültem, aki azon panaszkodott volna, hogy neki sok van a jóból.
Ezért meg már aztán Mike Sára jött ki a sodrából.
- De biz az én lyányom nem azért megy férjhez, hogy ha neki gyermeke születik majd, hát akkor azt ne a szent hitű esperesünk keresztelje meg a Szentháromság nevében; hanem a billogos füstölje fel az áldozattűzön, a Tűzisten nevében, s aztán a késével összesütögesse, elcsúfítsa az ártatlannak a pofácskáját. De ebből nem kap a tűzbálvány!
Ejh no! Hiszen hátha nem fia születik mindjárt, hanem leánykája - suttogá Rapsonné, vigyorgó orcával. - Annak nem csúfítja el a tüzes késsel az orcáját a billogos.
- A leánynak meg a jobbik mellét égetik meg a tüzes vassal, hogy mint a pogány őrpaták, meg tudják vonni az íjat.
- Az nem igaz! - kiálta fel Rapsonné.
- De bizony igaz. Tenálad is elégették, azért is nem volt egészen szép termeted ifjú korodban.
- Micsoda? Az én termetem nem volt szép! - kiálta fel rikácsolva Rapsonné. (Ez már olyan sértés, amit meg nem bocsátanak.) - Most is szebb, mint a tied, te boglyakemence! Te húsbálvány! Te hájfejű! Te birkaszemű! Te tülökorrú! Te harcsaszájú! Te bodzáslábú! Ma is elmegyek veled szépségversenybe az aranyalmáért! Nem maradtam én soha özvegyen, ahogy te maradtál a faképnél! Teneked csak egy becsületed van; de énnekem van ezer! Tündér voltam! Uralkodtam hét tengeren, hét világon. Istent, ördögöt a magam részére vontam. Egeket vert a szép hírem! Nem voltam ilyen szutykos, piszkos, céda, rongyos, golyvás, csámpás, rücskös, pufók, pirók madárváz, miként te, a leányoddal együtt; phi! Ti kikopott alirumnák!
Folyt volna ez az ékesszólás Rapsonné szájából akár naplementig, mert ha egyszer az ő darálómalma megindult, meg nem állította azon a szélkelepet semmi világi hatalom; Mike Sára asszony abban nem bírt vele. De nem is mérkőzött vele: csak azt cselekedte, hogy a kandallóból egy vaslapátnyi parazsat kimerítve, azt telehinté tömjénnel és fenyőmaggal, s kifüstölé vele a szobát.
Ez meg már megint olyan szörnyű nagy jelvényes megbántás, hogy ennek a megtorlására már nem is szitkot, de csak sikongató felkiáltásokat szórt vissza a tündérbanya; - a kígyó is kidugta a fejét a gallérjából: úgy tetszett, mintha az is segítene sikongatni. A füst aztán csakugyan kiűzte a szobából.
Ment nagy dérdurral az udvarra, a cselédjeit felsikongatva, hogy hozzák rögtön a gyaloghintaját; menjenek ebből a cudar fészekből. Ott aztán megint jutott valami csúfság az eszébe, amit még nem mondott el Mike Sárának. Visszafutott vele a tornácba, hogy még azt is a szeme közé vágja. Hanem amint Mike Sára meglátta, hogy visszajön, hirtelen kapott egy söprűt, azt keresztültette az ajtóban. - Ekkor aztán Rapsonné odakinn az udvaron, az egész cselédhad hallatára, kezdte el a szitkolódást. - Mike Sára erre sem felelt neki szóval; hanem azt tette, hogy meghintett egy szelet kenyeret hamuval, s azt odadobta Rapsonné lábához.
Ezen aztán a vén tündér olyan dühbe jött, hogy elvesztette a hangját, csak úgy rángatózott, hogy a cselédjeinek erővel kellett őt betenni a zsöllyeszékébe, s nagy gyorsan elloholni vele.
No, ez kegyetlen bosszút fog forralni.
Három ilyen rettentő megbántás! - Tömjénnel füstölni, seprűt ajtóba tenni, hamus kenyeret odadobni.
Tömjénnel ördögöt szoktak űzni, söprűvel boszorkányt, hamus kenyérrel veszett kutyát!
Ki tudna ilyent valaha megbocsátani!
Rapsonné hazatértében fogadást tett, hogy még száz esztendeig fog élni, hogy a Mike családnak minden ivadékát megronthassa.
Minő tanácsokat fog ez adni majd Szilamérnak, ha az oda-megy hozzá, megtudni tőle, hogy mi kimenetele lett a susogónak?
Az lesz a méregsusogó!

[1] Háztáj a székelyeknél.









Jókai Mór: Bálványosvár


A leányrablás
Híresek voltak abban az időben a torjai vásárok. Maga Torja város is nevezetes egy hely: öt faluból alakult át egy várossá; egy egész mérföld a hossza; a Torja patak jobb oldalán való része Háromszékhez, a bal oldalán levő Csíkszékhez tartozik. A bal oldali részében a Mike család az úr, a jobb oldalon az Opourok. Ezt arról is meg lehet tudni, hogy a székesegyházak mind a bal oldalon vannak; van belőlük kisebb-nagyobb öt. - Hanem a hatodikat: egy hatalmas, szép, hegyes tornyú istenházát éppen most építteté a buzgó Mike Sára asszony a vár aljában; csak nemrégiben szentelte fel a kolozsvári püspök. A szent épület az akkoriban divatozó román építési mód szerint lett megteremtve: Olaszországból hozott pallérok faragták azt ki mindenféle kövekből, s a belseje is gyönyörűen volt felcikornyázva. Az oltáron Szent Miklós képe ékeskedett, körültámogatva kifaragott angyaloktól és prófétáktól. Erről az egyházról ezt a részt Szent-Miklós-Torjának is nevezték. Még rézdudát (orgonát) is hozatott belé Mike Sára asszony, aminek aztán egészen más a zengése, mint mikor a tuhudun áldozathoz dobbal, síppal, hegedűvel zenebonázzák az ,,igrecet". Szép, nagy harangot is öntetett Mike Sára asszony, amit ezen a napon húztak meg először az Úr tiszteletére; elhangzott annak a szava még a szomszéd városba is.
Szent Mihály napján volt Torjának a vására, amikorra messze földről idesereglettek árusok és vásárosok. Lehetett itt olyankor látni mindenféle népet, oláhokat Havasalföldről, német lovagokat a Barcaságból, tatárokat, bolgárokat Etelközből és görögöket Rácországból. Híresek voltak akkoriban különösen a székely paripák; olyan hegyjáró lovakat messze földön nem lehetett találni. A székely ekevasak, kardok is kapósak voltak ez időben, s szekereiket két országra hordták; a székely ,,szövöttest" pedig úgy ismerték, hogy az soha el nem szakad; a székely irhabőr, mézeskenyér készítése titkát ki sem lehetett találni.
A sok külföldi gyülevész pogány és eretnek nép között könnyen elvegyülhettek a bálványosi tuhudunok is, akik feles számmal átjöttek a folyó másik oldaláról, s vásár lévén, minden ember azt árulta, amit akart, s annak adta, aki megvette.
Pedig hát sok olyan dolog ment vásárfiaszámba, amiért, ha az egyházfejedelmek megtudnák, bizony tűzre vettetnék az árut az árulóval együtt.
A tuhudun vallás eltörlésével még mindig megmaradt a sok garabonc. Ezeknek is csak élni kellett. Dolgozni pedig ezek nem tanultak, hát csak a régi mesterségüket folytatták. Eljártak a vásárokra, s árulták a népnek a hajdani bolondságokat, amikben senki se hisz már, de furcsaságukért mégis hozzájok nyúl: egyik garabonc bűbájos botokat árult, amik a csodatevő ,,jazad" fáról lettek levágva, a másik a ,,Zereziz isten" bálványkáit dicsérte okosnak, bolondnak, amik rézből vannak kalapálva, bajuszos emberfőt ábrázolnak, s bot végére felhúzhatók: nem isten már, csak vendégkísérő; a gelencsérek kirakták az edényeik mellé a kakasfejű ,,deli ördögöket", miknek a hátuljába síp van dugva; ez sem ördög már, csak füttyfene, de azért ,,Kokós"-nak hívják, s minden háznál tartják; a sütőasszonyok sátora alatt válogatni lehetett az ,,örömkalácsban"; az is pogány maradvány még: sütemények, madarak, állatok alakjára gyúrva. Egy-egy régi elvadult pofájú tuhudun (valamikor táltos lehetett) most ,,ráró" madarakat árul, amik szent madarak voltak az ősmagyarok idejében, bujdosásaik alatt ezek vezették őket, s a vezérek sátorára leszálltak estenden; gyönyörű volt az alakjuk. Embert, paripát ha meg akartak dicsérni, azt mondták: olyan, mint a ráró madár! Aki egy ráró madarat megölt, olyan bírságot fizetett, mintha egy lófő székelyt ölt volna meg, most már ki is veszett az egész faj, vagy olyan helyeken lakik, ahol senki sem talál rá. Nagy árt is adtak azokért az előkelő urak.
Veszedelmesebbek voltak ezeknél a ,,bábák", a hajdani napáldozat papnéi, akik alattomban mindenféle varázsló kenőcsöket, csodatevő bájitalokat árultak: ,,szerelemtaplóját" férjhez menni vágyó leányok számára, ,,holdfüvet", amitől minden erős zár kinyílik: ,,csabaíre" virágot ,,bajsebek" begyógyítására; azután meg békakövet, ami gazdaggá tesz; ,,tilinkó" bábot gyermektelen asszonyok számára, ,,piritus"-t azoknak, akik éjszaka félnek a sötétben, varázsgyűrűt, ami győzhetetlenné tesz. Aztán a hajdani papnéknak leányaik is voltak: hajdan tündéreknek hítták azokat, most is viselik még a tündérneveket: Büvellő, Szemőke, Gillike, Illangó, de most már csak ,,cifra asszony" a nevük; később az ,,asszony" is elmarad, s lesz belőle ,,cifra" - ,,cefre" - ,,cufri". De még ezek most is tudják a régi pogányvilág tündértudományát: tükörből jövendőt látni, madárszót megértetni, szívfájdalmat szép szóval és egyébbel meggyógyítani. Ahol az ő sátoruk van, ott telepesznek le az igricesek, a csimpolyások, tilinkósok, hegedűsök, s azoknak a hangicsálása odacsődíti a legénységet, ott járják a dali táncot, összeütögetve a kardjaikat, s kiabálva hozzá: ,,Vasat! Vasat!" A víg leányok kínálgatják őket méhseres kupával, lótejes tömlővel; de a legények vigyáznak magukra, mert aki előbb iszik az italból, mint a leánnyal megkóstoltatta volna, ,,utánafutó" lesz belőle.
És annyi pogányhitből maradt szerdek között ott árulták a szent képecskéket, olvasókat és írott imádságoskönyveket, amiknek a hátuljában naptár is volt, az új hónapnevekkel. Mivelhogy azoknak a régi elnevezéséről is el kellett már szokni. A ,,gólyahír-hó", az ,,ökörnyál-hó" nem járja már, most Szent György havának, Boldogasszony havának hívják, s meg kell ismerkedni az új számjegyekkel is, mert különben nem ismeri meg az ember az évszámot a pénzen: azt pedig jó megérteni, mert a két királynak (nem hiába volt két feje) az az okos gondolatja támadt, hogy minden esztendőben becseréltette a régi pénzt újjal, s akkor egy dénárt lehúzott belőle; tehát ugyan vigyázni kellett a vásáron, hogy rá ne hagyja magára sózni az ember a tavalyi pénzt: s a székely inkább feleszeli, minthogy meg hagyja magát csalni. A tuhudunok azonban még most is hosszú rovásbotokra írják a maguk hunnus betűit, mikor valami nagyobb adás-vevést feljegyeznek, ami a gulyáknál, méneseknél előfordul. (Mert tudnunk kell, hogy a székely mindig írástudó volt, s legrégibb időktől fogva nem volt egy székely ház, aminek a pompás galambbúgos kapuja homlokát jelmondatok ne ékesítenék a gazdája nevével és az építése évszámával, néha még versek is.)
A vásárbírónak ott áll a sátora a marhavásártéren. Ez a billogos (bilochus), aki az igazságot akként osztja, hogy az eladott ökörnek, lónak a tomporára sütteti a tüzes vassal a vevő billogát, nem ám valami betűt, hanem mindenféle cikornyákat: szívet, napot, holdat, kereket, lóherelevelet, s ha pedig tetten kapott tolvajt hoznak elé, annak meg a pofájára sütteti a tüzes vassal a maga illetőségét: ha ökröt lopott, ökörfőt, ha lovat lopott, patkót; az ,,előbor-áldomásnak" azonban a kádár előtt kellett végbemenni.
Meg volt ugyan parancsolva, hogy amíg a szentmisének vége nincsen, addig ,,csittvásár" legyen; de hát ezt nem lehetett megtartani, ahol annyi volt a tuhudun hitű székely, s azoknak az eszelője maga az Opour gyerek, az Iszla; aki csak azért is meg akarta mutatni, hogy dacból is meg meri tenni, ami törvénytől tiltva van, s ott táncolta karikába állított cimborái közepett a ,,kalákás" táncot, timbora- és tilinkószó mellett, éppen az egyház előtti lonkán, úgy, hogy amint az egyházból kihangzott az ájtatszerű orgonaszó, éppen úgy behallatszott oda a táncugrató igrec, s ahány ,,Úr vagyon teveled" hangzott el odabenn, kétszer annyi ,,juhajla!" felelgetett meg rá idekívül.
Mert még akkor az egyházi szertartás egészen magyarul ment, csak a végén kiáltotta a pap, s utána a népség háromszor e szókat: ,,Kirie eleizon!" Az esperes maga tősgyökeres magyar volt, aki sohasem tanult se görögül, se diákul, s egyáltalában sokkal jobban értett hozzá, hogyan kell a ,,tollas bottal" a hitetlenek fejét megkommantani, mint a pásztorbottal a híveket összeterelni; hanem volt neki egy olasz eredetű papbojtárja, aki maga ferencrendi szerzetes lévén, tökéletesen megtanulta a magyar nyelvet, s az imádságokat és az ószövetséget le is fordította, amiket azután a kegyes úrnő, Mike Sára, tizenkét íródiákkal folyvást íratott gyönge irhabőrre, s azokat szétosztatta a maga hívei között. Ennek szokás szerint diák neve volt: pater Rhadamanthus; de biz azt a székely csak ,,ragyabunkós"-nak nevezte, ami rá is illett, mert nagyon himlőhelyes volt az ábrázatja. Maga a szertartás sem volt valami nagyon cikornyás; a csengettyű nem volt még behozva; a nép nem borult térdre; állva hallgatta végig a misét, ami kezdődött a rézdudaszón, zsoltáréneklésen, mely után a szerzetes felment a szószékbe, ott egy nagy könyvből felolvasta a Szent Ferenc imáját, akkor megint énekeltek egy verset: arra meg az esperes ment fel a szószékbe, s tartott egy kegyes szónoklatot valamely ószövetségi mondás felett. Azután mind a két pap megmosta a kezét az oltár előtt; akkor a szentelt oltárterítőt feltakarták, az esperes elővett egy kenyeret meg egy ezüstkancsót tele borral, hozzá aranykelyhet, elmondta a népnek, hogy ez a megváltó Jézus teste és vére, s aztán széttördelve a kenyeret, sorba járt a hívek között, s mindenkinek adott a kenyérből egy falatot, a borból egy húzást, amit nádszálon keresztül szíttak. Végül megkeresztelt egypár újszülöttet, s ezzel megáldá és elbocsátó az egész gyülekezetet, elmondatván vele fennhangon előbb egy egész miatyánkot.
Mindezt a szertartást végignézte Szilamér az egyházajtóból, egy kőcölöp mellé húzódva. Szabad volt ide a tuhudunoknak is bejönni, sőt kívánatos volt, hogy jönnének be ide a megtérés végett.
Mikor széttekintett az egyházban, azt mondá - ez bizony szép lakás az Isten számára, de a mi száldokfa köröndünk mégiscsak szebb, mert annak az égbolt a teteje, s élő forrás mellett van az oltárköve.
Az orgonaszó meg az ének nemigen lepte meg, ez nagyon hasonlít a tuhudunok kürt- és tilinkózenéjéhez, melyhez a szüzek énekelnek az áldozatnál.
Amit azután az olasz ferences barát olvasott fel a könyvből, az meg éppen megnyerte a tetszését. Ez Szent Ferencnek az imája, mely, mint az írás mondja, így hangzik:
,,Légy magasztalva te nagy Isten, minden teremtményeiddel. A mi testvérünkkel a >>nappal<<, aki minekünk világít! Oh mily szép, óh, mily ragyogó az ő fényében! Ő a te jelképed, Uram!"
- Nohát, mi is éppen ezt valljuk - dörmögé Szilamér.
,,Légy áldva, óh uram, a mi asszonynénénkkel, a holddal és a mi húgainkkal, a csillagokkal együtt, akik olyan szépek és fényesek."
- Ezt is a számból vette ki ez a pap!
,,Légy áldva, óh uram, a mi süvünkkel, a széllel együtt, aki a felhőket és a derült időt hozza! Légy áldva a mi ángyikánkkal, a vízzel együtt, aki oly hasznos, jóízű és tiszta. Légy áldva a mi urambátyánkkal, a tűzzel együtt, akivel az éjszakát megvilágítod: óh mi szép, óh mi vidám, óh mi erős és hatalmas ő! Légy áldva, óh uram, a mi asszonyanyánkkal, a földdel együtt, aki minket táplál és megtart."
- Hiszen ez egészen az én hitem! - mondá magában Szilamér. S egy nagyot gondolt: ,,ha ez a keresztyén vallás, kapom: odamegyek az espereshez, kiszakítok egy szálat a hajamból, azt mondom, kössük össze a te hajszáladdal, aztán szűnjék meg köztünk minden ellenségeskedés. Így én is beállhatok a ti templomotokba, azt a kis keresztvizet a fejemre, nem bánom, töltsd reá: s akkor mindjárt össze is köthetsz az én szerelmesemmel ottan az oltár előtt."
Hanem aztán az esperes maga egészen elrontotta az üdvös hatást a rákövetkező szónoklásával. Arról beszélt, hogy ,,akik itt e világon elsők, azok lesznek a másvilágon az utolsók, s akik itt szolgálnak, azok fognak ottan uralkodni".
De ez már sehogy sem ment a rabonbánfiú fejébe.
- Micsoda? Hogy én ott szolgáljak a csatlósomnak, s az meg énnekem parancsoljon ottan? Az én hitem szerint, aki itt hős volt és vitéz, a túlvilági örök napos mezőkön dicső lesz és hatalmas; ahelyett is én elvállaljam azt, hogy minden dicsőség a gyávákra és nyomorultakra vár? Hát az se legyen igaz, hogy amely ellenséget én vitézi csatában megölök, ez a másvilágon engem szolgálni fog; hanem megfordítva, a gonosz ellenség, aki hazámra tört, s kit én lesújtottam, ott a másvilágon legyen az én uram! Hát még arról is lemondjak, hogy a másvilágra a Göncöl szekerén repüljek, aminek a kocsisa Konrád császár, akit Lehel vezér a kürtjével halálra sújtott? Ez pedig már igaz! De erre rá nem állok.
De hiszen nem is ezért jött erre a szent helyre Opour Szilamér, hogy magát megtéríttesse; hanem azzal az istentelen gondolattal, hogy azt a leányt, akinek utána vesztette az eszét, erőszakkal elrabolja.
A keresztyének az egyházba nem viszik magukkal a fegyvereiket. Ezt jött kitanulni Szilamér erre a szent helyre. Az a gonosz Rapsonné adta neki ezt a kárhozatos tanácsot, s ő azt megfogadta. S nem térítették meg föltett szándékából sem a festett és faragott szentképek, sem az az eleven szentkép, akit egyre bámult.
Az istentiszteletnek vége is szakadt már; az esperes áldást adott a gyülekezetre, meghintve a szentelt vízszóróval, ami a tuhudunoknál is szokás volt; csakhogy az ő táltosuk tisztesfűpemetét használt hozzá; s arra aztán megindult a népség, ki a templomból, elöl a legapróbb gyermekek, azután az ifjú legények, mind hátrább az öregapók; akkor következett az esperes, a nagy ezüst pásztorbottal a kezében; annak a feje fölött négy izmos férfi emelte a bíbormennyezetet aranyos rudakon; a mennyezet körül pedig az egyház tornácában tizenkét alabárdos sorakozott, talpig páncélba öltözve. Nyomban ezek után jöttek az asszonyok és leányok, minden hajadon a saját anyja mellett; legelöl valamennyi előtt Mike Sára asszony, a szép Imolával. Keresztyén nők, mikor Isten előtt járnak, szemeiket földre szokták sütni, azért is nem vette észre egyikük sem Szilamér alakját, aki ott az ajtó mögé meghúzta magát.
Az ő fortélya körmön volt fonva: biztosan kellett annak sikerülni. Erőszakos és durva erkölcs volt az, de nem tehetett róla, hogy olyan nagyon szerette azt a leányt. Összebeszélt az öccsével, hogy mikor a leány a templomból kijön, akkor az anyja mellől elrabolják.
Szavuknak is álltak, mert amint a templomból kijövő ájtatos sokaság szétbontá a táncoló tuhudun csapatot, Iszla hirtelen odaugrott az asszonyok közé, s gyorsan, mint a prédáját elkapó hiúz, átnyalábolta Imolát, s odarántotta magához az anya mellől.
Ámde a leány nemhiába tette le az erő próbáját: olyat ütött az öklével megtámadója homlokára, hogy az minden csillagot meglátott egyszerre az égen, s azzal kiszakítva magát a kezei közül, visszafutott a templomba.
Iszla, az ökölcsapásból gyorsan felocsulva, dühösen ordított fel, s széttúrva maga elől az útját álló asszonysereget, rohant, mint a megnyilazott medve, a futó leány után; azonban futtában hirtelen megkapta egy erős kéz a hosszan utánalebegő befont üstökét, s annál fogva visszarántotta. Ez meg éppen halálos megbántás a tuhudunnál, ha az üstökét megragadják.
- Ereszd az üstököm, te boszorkány! - ordíta fel Iszla, nagy bosszúval fordulva hátra visszatartóztatójához, s kirántotta öve mellől hosszú medveölő kését. Mike Sára maga volt az, aki leánya rablóját üstökön ragadta; Iszla vad haraggal emelte föl a kését, s bizony leszúrja vele az asszonyt, ha egy pillanattal elejét nem veszi a rossz szándékának a jámbor esperes, ki a szent pásztorbottal olyat sújtott Iszlának a feje lágyára, hogy az még csak egyet lépett, s már a másik lépésnél odaát volt a másvilágon.
Iszlának a hívei, akik fegyverrel jövének, ádáz verekedést kezdtek; de Mike Sára páncélos lovasai feltartották őket mindaddig, amíg a torjai keresztyének hozzájutottak a templomajtóban lerakott fokosaikhoz; s akkor aztán nem volt más jelszó, mint az, hogy ,,csak a fejét, hogy meg ne sántuljon!" A dulakodás végtére is a tuhudunok megfutamodásával végződött, akik még az agyonütött vezérüket is kénytelenek voltak cserbenhagyni. Mike Sára asszony úgy vezényelt ebben az ütközetben, akár egy hadnagy.
Csak azután jutott eszébe széttekinteni, hogy hát a leánya hová lett.
Mondták, akik látták, hogy a szentegyházba futott vissza. Odamentek, keresték: az egyház üres volt. Csak a lehullott pártáját találták meg a földön.
- Imola! Imola leányom! - kiáltozá az édesanyja, de a leány nem jött elő.
Hanem nagy sokára elővánszorgott az oltár mögül a harangozó, az elbeszélte, hogy mi történt.
Amint Imola bemenekült a szentegyházba, mely már akkor kitisztult a néptől, egyszerre csak eléje toppant egy délceg férfialak, ki eddig a pillér mögé lehetett rejtőzve. A harangozó megismerte: a bálványosi rabonbán legöregebb fia volt az, a Szilamér. Amint ezt az alakot megpillantá a leány, egyszerre, mintha nyíllal lőtték volna szíven, elhagyta minden ereje, két kezével a homlokához kapott, egyet fordult a sarkán, s hanyatt esett. De nem eshetett a földre, mert az ifjú felfogta a fél karjával, s azzal kirántva az oldaláról a kardját, rohant a leánnyal a sekrestyeajtó felé. A jámbor bicebóca harangozó ijedve bújt el előle az oltár mögé; mert, ha ott kapja, még kettőbe hasítja. Csak annyit látott a zugból, hogy a lovag a sekrestye ajtaján át kirohant drága terhével, odakünn vártak reá a csatlósai felnyergelt lovakkal; gyorsan nyeregbe vetette magát, a leányt az ölébe fektette, s azzal elvágtatott!
- Rohanjatok a rabló után! - ordítá Mike Sára asszony, elfeledve, hogy az itten Isten háza, ahol asszonyembert nem illet meg a beszéd. - Hozzatok lovat nekem is! Hol a kopjám? Hol a puzdrám? Hol a tegzem? Utána minden vitéz! Aki a fejét elhozza a martalócnak, annyi súlyt vető aranyat kap érte! Egyetlen leányom, Imola leányom nem hagyom pogányok kezében!
Nagy lett a zendülés. Az egész vásár nekizúdult Szilamért üldözni.









Jókai Mór: Bálványosvár


A ,,torló"
Torja várától abban az időben csaknem egyenesen vezetett az út Bálványosvárhoz, nem kerülte meg a hegyet lenn a völgyben, mint most. Óriások rakta utak voltak ezek hajdanában, egyenes irányba szédítő hegygerinceken végig futók; most már benőtte őket az erdő, mióta a várak romban hevernek. Ez a két várat összekötő magas út ketté volt szakítva egy négy ölnyi széles, szédítő mély szirthasadék által; ezt a hasadékot pedig összefoglalta egy föléje épített torony, melynek két kapuja volt, az egyik Bálványos, a másik Torja felé nyíló; a torony falai négy ölnyi magasak, a székely építési mód szerint középen öblösek, mint a kancsó, úgyhogy hágcsóval nem lehetett megvíni. Ez a torony közös birtok, s egyenlő számú helyőrséget tart benne a Mike és az Opour család, úgy, hogy a két várból egymáshoz átjárni csak kölcsönös engedelemmel lehet.
Szilamér és kísérői ezen az úton vágtattak előre. Kevesen voltak: a nagyobb rész Iszla körül lézengett, s azokat a torjaiak szétugrasztották. Ha ezt a maroknyi csapatot megszoríthatják az átjáró toronynál, egy sem látja meg a mai naplementét.
- Adjatok vészjelt a Bara mezejére - parancsolá Mike Sára asszony, mialatt mellvédjét felcsatolták, s a paripáját felnyergelték.
Az a Bara mezeje pedig egy magas sziklaszál, amelyen egy kis őrtorony áll. Erről a toronyról Torja várára is látni, Bálványosra is. Ha a két vár közül valamelyiknek az ormán meggyújtják a lármafát, a Bara mezején továbbadja a toronyőr a jelt az átjáró toronynak, s akkor az ottlevők bezárják a kapukat.
Csakhogy ezzel elkéstek már. A bálványosiak jó eleve gondoskodtak róla, hogy Opour Kevend közepső fia, Zsombor vezetése alatt lopva megrohanják a torjai őrséget az átjáró toronyban és lefegyverezzék, úgyhogy Szilamér bizton átnyargalhatott a zsákmányával a nyitott várkapun, ellenben az utána rugtató Mike Sára asszony előtt lecsapódott a vaskapu, s éppen akkor dobták le a torony párkányáról oda a lába elé a tört nyelű zászlóját; a bálványosiak foglalták el egészen az átjáró tornyot.
Mike Sára asszony nem sokat vesztegette a szót: csupa férfilélek lakott benne, előbb tenni szeretett, azután beszélni. Visszavitte a lovagjait Torja várába, s azután jelt adatott a Fergettyűvárból a Körültáj-gyűlésre.
Harmadnapra mindnyájan megjelentek a maksai dombon a rabonbánok a felhívásra, amire csak rendkívüli esetek adtak jogot az egyes családnagyoknak.
Hanem Opourék hiányoztak ezúttal. Azok el voltak zárva a torjaiak megszálló hadától: más oldalon kijöhettek gyalog, de lovon nem.
Mike Sára sietett előadni a dolgát.
- Háborúság történt a székely nemzetben. Az én leányomat, Imolát, múlt úrnapján, istentisztelet után, a szentegyházból kijövet elragadta Opour Szilamér erőszakkal az oldalam mellől, s magával vitte Bálványos várába.
Rapsonné csak úgy nevetett magában, s a gallérja mögül kikandikáló kígyójához motyogott suttogó szavakat. Az ő munkája volt ez.
- Meg van gyalázva családom, meg van sértve a törvény. Megtorlást kívánok.
A főkirálybíró szólt.
- Erős az igazságod. A törvény szabadságot ád neked a megtorlásra. Válassz magadnak ,,torló"-t.
- Már választottam.
- Ki légyen az?
- A fiam: Mike Andorás.
Csendes zúgás támadt a Körültáj tanácsában erre a névre.
- Igaz - szólt a székelyek grófja, az öreg -, hogy teneked ,,volt" egy fiad, hanem az el van temetve. Az ő temetése után lett a leányod felvéve ,,fiúleánynak".
E szókra Mike Sárának elkezdtek tűzlángban égni a szemei, nagy lélekerejébe került visszatartani a könnyeit.
- Igaz - szólt -, hogy a fiam, egyetlen fiam, Andorás fiam, el van temetve. Törvény által eltemetve. Annak is az Opourok az okai. Mert mikor az ojtozi szorosút védelmére ki volt rendelve csapatostól, az Opourok a hátába engedték kerülni a tatárokat, áruló módon cserbenhagyva őt és tudósítás nélkül. Ekkor a fiam, nehogy körülfogják, visszahúzta a csapatját, azt hitte, hogy bölcs dolgot cselekszik, amidőn az ellenség jöttéről tudósítást hoz. Ezért gyávasággal lett vádolva; gyávaság bűneért el lett ítélve egész csapatjával együtt a Fergettyűvár forgatására: ami rosszabb a temetőnél. Ugye, hogy egy szóval sem védelmeztem őt. Ugye, hogy egy könnyet sem ejtettem érte! Hibázott, bűnös volt, meg kellett lakolnia. Mikor a nyíltörésre került a dolog, én is eltörtem fölötte a nyilamat. Nem tudtam, hogy anyja vagyok, csak azt, hogy bírája vagyok.
Úgy van! - szólt az ősz gróf. - El lett ítélve a Fergettyűvárba záratásra - egyik háborútól a másik háborúig. Ez a bölcs ítélet, mert így a Fergettyűvárba bezártnak van legnagyobb oka a vigyázásra, hogy megjelentse, mikor tör be az ellenség; mert ez az ő kiszabadulásának az ideje.
Rapsonné csípősen károgott közbe.
Ezért akart hát bennünket Mike Sára asszonyom a kunokkal összeverekedtetni olyan igen nagyon; hogy akkor a fia mindjárt kiszabadult volna.
Mike Sára rá sem ügyelt.
- A kiszabadulásának az ideje tehát eljött, mert a háború itt van, itt van az ellenség!
- Micsoda háború? Melyféle ellenség? - kérdé a székelyek grófja.
- Hát nem az-e a leggonoszabb háború, amely megtámadja a székely nők tiszta, szeplőtlen erkölcsét? Van-e nekünk erősebb várunk, mint a törvény? Jöhet-e rosszabb ellenség a Székelyföldre, mint aki lerontja ezt a mi bástyánkat; aki pogány, szentségtörő kézzel elragadja a szentegyházból, az oltár elől a keresztyén hajadont? Itt van az ellenség! S én a háborút megkezdtem vele. Egy fiának a holttestén már keresztülléptem. Ha torlót nem ád a tanács számomra, harcolok minden hadammal Bálványosvárellen, s viszem rájuk a faltörő tornyaimat! Ez szóm és mondásom. Hányjátok, vessétek meg, amit mondtam. Addig eltávozom.
E szókkal Mike Sára asszony elhagyta a Körültájt.
A hátramaradt családnagyok aztán nagy tanakodásnak eredtek, aminek az lett az elhatározása, hogy adassék hát meg Mike Sárának az a torló, akit ő választott magának, az Andorás fia, aki ül a Fegettyűvárban.
Okát is adták ez elhatározásuknak egész bölcsességgel. Mivelhogy a székely törvények szerint a leányrablás főbenjáró bűn, s ha azt egy hatalmas várúr követte el, tartozik a székelyeknek minden nemzetsége fegyvert fogni és a leányrablót a várából kiforgatni; tehát az eset megvan, a háború jelen van, s ezzel a Mike Andorás ítéletének határideje letelt, és így Mike Sára választhatja őt torlójának. Ha pedig ilyen torló támad, aki az egész nemzet helyett maga vívja meg a leányrabló várát, akkor a háború elmarad, s nem kell mind a huszonkét nemzetségnek egy ellen fegyverbe öltözni. Ez olyan gömbölyű okoskodás, mint a farkát harapó kígyó.
De még azonkívül az is tekintetbe vétetett, hogy Mike Sára asszony íme most már a leányát is elveszté, aki családjának fiúleányává lett téve, azért helyeslendő, hogy a fia visszaadassék neki: legigazságosabb is, ha a bátyja áll elő torlónak a húgán ejtett gyalázatért.
Mike Sára csak azt várta, hogy az ítéletet kimondják, azonnal futtatott hírmondót az ,,Ordítóvárba", ahonnan az őr hosszú kiáltócsövön átrivallt a Fergettyűvárba: ,,állj!"
Erre a sarkon forgó vár megpihent. Minden hónapban egyszer meg szokták így állítani, amikor aztán élelmet szállítottak fel a bezártak számára: búzát, zsiradékot, sajtot és ecetet. Azután meg tüzelőszert, szurkot és földigyantát. Ennek pedig az volt a módja, hogy a Fergettyűvár egyik ablakából egy hosszú gerenda nyúlt ki, azon a kívül levők keresztüllőttek nyíllal egy hosszú zsineget, a zsineggel áthúztak rajta egy vastag kötelet, s a kötélen felhúzták a széles, öblös fonott kast, ami az élelmiszerekkel volt megtöltve. Azt azután odafenn kiürítették, s megint leeresztették.
Ezen az úton bizony a torony lakói maguk is kiszökhettek volna a Fergettyűvárból; kötelet fonhattak volna az öltönyeikből, csakhogy az ilyen szökevény fejére halál volt kimondva és becstelenség: ami mindegy. Becsület nélkül nincs élet.
Pedig az is keserves élet volt odabenn. A mozgó fatorony belsejében volt egy taposómalom, aminek a bodonjában huszonöt ember járta az örök lépcsőket, három óránként felváltva egymást. Százan voltak az elítéltek. Ennek a bodonnak a korongja hajtotta körül fogaskeréknél fogva az egész fatornyot, s furfangos mesterséggel vizet is emelt fel a száz ölnyi mélységű kútból, s még egy malomkereket is tartott mozgásban, ami a búzát megőrölte, a kölest meghántotta.
Tizenkét ablaka volt a tető alatt a fatoronynak, amiket egy fatornácon lehetett körüljárni. Ezeket az ablakokat ószékely betűkkel, amik keresztvonásokból álltak, úgy lehetett éjjel-nappal ellátni, hogy azok egy egész szót kiadtak; ez volt a legnehezebb munka, ott ülni napestig és nézni a távolba, és hallgatni a külvilág nagy csendességét, amit csak néha ver föl egy kürtszó, s lesni a kiáltó szót a messzeségből.
Ezt a munkát teljesíté Mike Andorás már három télen, három nyáron át: onnan nézte a lesablakból a körben forgó nagy világot, úgyhogy mikor megállt a torony, úgy tetszett neki, mintha most meg visszafelé forogna a tájék. De jobban, mint a rabság és böjt, fájt a lelkének a becsületvesztés, hogy őt gyávának mondták ki, ami nem igaz! ,,Uram Isten, adj háborút! Nagy, kemény, véres háborút!" - ez volt a mindennapi imádsága. Csoda, hogy meg nem háborodott a szenvedésben.
A föld alatti munka nem volt rosszabb ennél. Egy része az elítélteknek odalenn dolgozott a szirt mélyében: hasznos munkát végeztek; az alattuk levő bércben egész vastag rétege van annak a drágakőnek, ami már a kőkorszakban is drágakő volt: köszörűkőnek hívják. Ott csinálták a kaszaköveket, a fenőköveket. A visszabocsátott kas ezekkel volt tele. Az elítéltek meg is fizettek a maguk élelmeért.
Azokat az üregeket pedig, amiket így kivájtak, a közjóért, átalakították pinceszobácskákká, raktárakká, egy hosszú folyosót elneveztek ,,birgej"-nek, ami a székelyeknél sziklába vágott temetőt jelent. Mikor a bezárt foglyok közül valamelyik meghalt, azt befalazták egy ilyen sziklaodúba. A folyosó egyre hosszabbodott, a záró sírkövek egyre szaporodtak.
Három éve múlt már, hogy Mike Andorást, száz társával együtt, e szomorú helyre bezárták, s azóta más emberhang nem jött hozzájok a külső világból, mint amit az Ordítóvár kiáltó tülke hozott.
Andorás ez idő alatt a sziklában egy kápolnát vágatott ki: egészen olyan mintára, aminőre az édesanyja a torjai egyházat építteté, abban oltár is volt, magas kőkereszttel, és szószék: akkora terem volt, hogy mind elfértek benne. Ő maga volt benne a pap; olvasta a szentírást a maga gyülekezetének, s sátoros ünnepeken úrvacsoráját is osztott, bor helyett ecettel. Azt kaptak a sziklarepesztéshez.
Az őszi ökörnyál szállingózott már a légben; vége felé közeledett ez az esztendő is; daru, vadlúd búcsút kiabált, a keleti ég felé húzódva hosszú sorban; a kunok is elvonultak; mégsem lett háború, nem lett szabadulás. - Ekkor hangzott az ,,állj" kiáltás, szokatlan időben. A Fergettyűvár megállt.
Mindig éjjel szoktak ellátogatni hozzá titoktartásból, most is éjjel jöttek.
Mikor a fedett kast felvontatták a kivilágított ablakig, ahol Andorás maga nyitotta fel annak a tetejét, nem a megszokott életes zsákokat találta abban, hanem egy élő alakot, akinek a láttára elsivalkodta magát. Az édesanyja volt ott.
- Szabad vagy! Szabad vagy! - kiáltá az anya, édes kedves fiát keblére ölelve, az meg nem tudott egyebet mondani, mint ,,anyám, édesanyám!" - Vége van a rabságodnak! Velem jössz! Szabad vagy. Itt van a paripád, újra felülhetsz rá. - Hát a becsületem! - Azt is visszavívod!
E szavakra Andorás kiszakítá magát anyja karjai közül, s egy pörölyt ragadva kezébe, azzal hétszer ráütött a torony ércfödelére: mint egy óriási harang, úgy zúgott bele az érctető.
Sokszor hallotta Mike Sára e kondulások hangját a Fergettyűvár felől, s nem tudta kitalálni az okát.
- A szentegyházba hívtam társaimat - mondá Andorás, anyjához visszatérve. - Kész-e már a te egyházad odafenn? Lásd, az enyém már elkészült idelent. Istent imádni itt is lehet. Ne jöjjön addig más szó ajkainkra, míg hálát nem adtunk, fogadást nem tettünk.
Azzal anyját vezetve kezén, leszállt a toronyból a föld alatti folyosóba, onnan az imabarlangba, ahol már valamennyi társa összegyűlve várta. Szurokfáklyák égtek az oltáron.
Andorás felállt a kő szószékre. Abból állt a papi tudománya, hogy elmondta a hívek előtt az Úr imáját, az üdvözletet és a hiszekegyet. Azok csendesen utána mondták. Azután szólt hozzájuk egyszerű, keresetlen szavakban.
- ,,Híveim! Az Úr elküldte hozzánk legjobbik angyalát, az én édes szülőmet, hogy hozza el számunkra legnagyobb áldását, a szabadságot. Íme kiáltsátok: Hozsánna, hozsánna! Dicsőség a magasságban lakó egy igaz Istennek."
Zengett bele a sziklák egyetemessége! Azután folytatá Andorás.
- Ámde jól tudjátok, hogy ítéletünk egyik háborútól a másikig tartott. Ha megszabadulunk, ellenségbe botlunk. Szabadságunk ára az, hogy visszavívjuk a porba ejtett zászlót, a becsületünket. Azért, mielőtt e rettentő helyet elhagynók, tegyünk erős fogadást, erre a szent oltárra, erre a keresztre, amit kezeink faragtak, könnyeink áztattak: hogy nem kérdezzük, ki az ellenség. Bátran rajtaütünk! Nem kérdjük, leszünk-e többen! Segít-e valaki? Magunk megállunk ott végső leheletig. - Úgy jöhet, hogy tengersokaságú tatárhadra megyünk, úgy jöhet, hogy ormótlan óriásokkal kell megverekednünk, hogy a mesebeli ,,fanyövők", ,,vasgyúrók", ,,kőmorzsolók" állnak az utunkba; bátran nekivágunk; lehet, hogy a királyok elküldenek bennünket távol óperenciákra, Krisztus szent sírjához, kutyafejű vad pogány nép között vérünket ontani: oda is elmegyünk! Fogadjuk Istenre! A Szentháromságra! A szent feszületre!
Harsogott a kiáltás ,,Ámen! Ámen!" S valamennyi férfi kivonván a kardját, odafektette azt az oltár kövére.
- Most tehát, mondd meg anyám, ki az az ellenség, aki ellen harcolnunk kell, amiért szabadságunkat visszakapjuk? Szerecsen vagy tatár, ördög vagy óriás?
- Nem szerecsen, nem tatár, sem ördög, sem óriás, hanem a tuhudunok rabonbánja, Opour a fiaival, aki ellen harcra küldettek.
Erre támadt még csak istenigazában való nagy rivallás.
- Az Opourok ellen! Akik cserbenhagytak! Akik miatt három esztendeig szenvedtük ezt a keserű fogságot! Senkinek a vérét úgy kard nem szomjazza, mint a miénk az övékét. Fújjátok meg a jerikói kürtöket Bálványosvár alatt! Parancsolta a nagy tanács, hogy egy ki legyen törölve a huszonhárom családból? Ámen! Ámen! Ki fogjuk irtani, mint Benjámin törzsét kiirtották! - Mi volt a halálos vétkük?
- Elraboltak egy keresztyén hajadont az oltár mellől, az anyja mellől, s erőszakkal vitték Bálványos várába! - felelt rá Mike Sára.
- Kinek a leánya volt? - kérdené Andorás, aki anyja arcán baljóslatot látott.
- Az én leányom volt, a te Imola húgod.
Erre a szóra vad kacagással ugrott le a szószékről Andorás s olyan bőszült dühvel rohant az oltárnak, hogy azt kelle vélni, még tán feltaszítja: az anyja kezének kelle őt visszatartóztatni, hogy kardjával meg ne sújtsa a feszületet.
- Fiam! Az Istenre! Tiszteld a keresztet! - kiálta Mike Sára, fiát térdre nyomva gyöngéd erőszakkal.
- Hát nem tisztelem-e? Nem két kezemmel faragtam-e ki magam sziklakőből? Imádkoztam-e előtte egyébért valaha, mint hogy őrizze meg drága jó anyámat, gyönge kis húgámat! - És így hallgatott meg!
Az anya csillapító fia vad haragját szelíd, okos szókkal: Ne pörölj Istennel, édes jó gyermekem. Jusson eszedbe a kereszt előtt az, aki rajta kiszenvedett: ki még akkor is, mikor halálra kínozták, ellenségeiért imádkozott.
- Lett volna csak egy testvérhúga, akit meggyaláztak; a pokolra sújtotta volna őket!
Mike Sára befogta a fiának a száját, hogy ne jöhessen ki több ilyen istenkáromlás rajta.
Andorás reszketett minden ízében, a láznál, a mirigynél is rosszabb dühtől. Csak az anyja ruhájának a szegélyét csókolgatá, mintha azt hinné, hogy annak az érintése meggyógyítja a lelkét ölő kínt.
- Jól van: szent leszek; - keresztyén leszek. Zsákba öltözöm, hamuba fekszem, úgy vezeklek. - Elzarándoklok a Szentföldre. Bélpoklosokat fogok ápolni. - De amíg húgom meggyalázóját szemben nem találtam, rosszabb leszek minden pogánynál!
*
A Fergettyűvár e naptól kezdve nem forgott többet; és aztán sohasem is forgott hírt adni közelgő ellenségről.









Jókai Mór: Bálványosvár


Esküvő a ,,napnál"
A leányrablók vágtattak sebesen Bálványosvár felé. Az átjáró váron túl nem kellett tartaniok az üldöztetéstől.
Szilamér drága terhével hátramaradt a társaitól: az elalélt leánnyal ölében csendesen kellett haladnia; mire Bálványosvár alá ért, már akkorra a többiek telelármázták a várat a jól sikerült leányrablás hírével. Ők csak az örömhírt tudták, mert az egyház túlsó oldalán álltak elrejtőzve lesben; a gyászhír, hogy Iszla halva maradt a lonkán, gyalog jön és sánta lábon.
Opour Kevendnek tehát nagy volt a kedve, mikor meghallotta, hogy a dölyfös Mike Sára egyetlen leányát, a fiúleányt, akit az anyja nem akart egy Opournak feleségül adni, mégiscsak elkapták: ha nem adták szép szóval, elhozták erővel. Így derék az. Bevett szokás ez a tuhudunnál. Ő is így ragadta el erővel mind a három feleségét, egyiket a másik után, s mi panaszuk volt rá? Boldogok voltak, jól éltek holtig. Hiába hozta meg László király azt a törvényt, hogy a nőrablónak nem szabad az elrablott leánnyal megesküdni hitvestársul. Nem ám a keresztyén oltárnál, de szabad a ,,napnál".
Mikor Szilamér a várkapu elé ért, ahol egy vasdobogón kell végighaladni, eget verő örömlárma fogadta a bástyákon. Ettől a lármától, meg a vashíd dörgő robajától egyszerre fölriadt a leány aléltából, s amint a szemeit kinyitotta, az első tette az volt, hogy kirántotta elrablója öve mellől az éles kétélű tört, s szilaj mozdulattal emelte döfésre.
Szilamér széttárta a mellén a köntösét, s azt mondá a leánynak:
- Ha haragszol, ide döfj.
És aztán a szemébe nézett a leánynak, azzal a bűvös-bájos tűzkisugárzással, s ettől a varázstól lelankadt a leány erős karja, a tőrt eldobta a háta mögé.
Ekkor aztán Szilamér még szorosabban ölelte magához, s a párducbőr kacagányával eltakarta fejét, hogy ne szégyenkedjék, mikor ennyi idegen arc bámul reá.
- Derék legény vagy, Szilamér! - kiálta eléje a vár tornácáról Opour Kevend -, igazi apádfia vagy! Csak vidd a fészkedbe a madaradat: ma neked szól minden ének! Réten, mezőn, palotában! Hegyen-völgyön lakodalom! Fújjátok azt a lakodalmast! Danoljatok ti leányok.
Szilamér sietett a maga városztályába, szerelmesét két karján emelve, a nagy üdvözletes zenebona közül. Az öreg rabonbán pedig áldomást tartott e nagy diadalomra a vár udvarán: ökröt süttetett, hordót csapoltatott. - Vígan legyen ma minden ember. Hagyjátok őket magokra; amíg kibékülnek. Az asszonyféle ilyenkor rúg, körmöl és harap. Nekem is tele a pofám ilyen karmolás bélyegével: Szilamér fiamé is majd olyan lesz holnap, mint aki hiúzt fogott elevenen! Az neveli a szépségünket. - Hadd marakodjanak egymással! - Majd holnap megtartjuk a ,,tyúkverőt". Minden tyúk meghal a várban: fogadom! Iszla fiam készül arra. - Ő csinálja majd meg a menyasszonyébresztőt, dobbal, síppal, nádi hegedűvel."
Ezalatt Szilamér bevitte Imolát a maga lakába.
Egy roppant nagy terem volt az, keletnek, nyugotnak ajtó nagyságú ablakokkal; de amiknek a közléje a vastag falban olyan volt, mint egy kis szoba. A terem egyik oldalán volt egy gádornyi nagyságú kandalló, vígan ropogó hasábfákkal megrakva, azzal átellenben egy oszlopos fülke, amiben egy nyugágy volt, beterítve medvebőrrel és tarka gyapjúszőnyeggel. A padmalytartó vastag tölgyfa gerendák cifrára ki voltak faragva, s a falakat mindenütt diófa táblázat burkolta, a palló pedig tarka gyékénnyel volt beborítva. Nehéz szekrényeken arany-ezüstkelyhek és tálak pompáztak, a kandalló környéke tele volt aggatva székely mázos kancsókkal, amiknek cifrázata oly sokféle, hogy két egyformát benne nem találni. A fal egyik részét pompás szarvasagancsok és vadkanfők díszítették, körülaggatva számszeríjakkal, kopjákkal, puzdrákkal, kürtökkel; másikat hatalmas aranyozott rézpajzs köré tűzködött fegyverek ékesítették: azok között egy hegedű is, mintha az is táborjáró szerszám volna; - a keletnek nyíló ablak gádorában álltak fiókos szekrényen a fakupák, rézejtelek, cserépfinakok, amik férfimulatsághoz valók; a nyugatra néző ablak mélyedésében pedig volt a magas támlájú faragott karosszék, az előtt egy cifrán esztergályozott guzsaly, az egyik szögletben egy osztovátás szövőszék, a másikban egy hárfa alakú timbora: magán az ablak hídján egy tarka cserépibrik, tele a gyönyörűséges ,,ramocsa" virággal; ami nem terem másutt, csak a legvadonabb székely havasokon. A terem közepéről pedig egy roppant nagy kőszáli sas csüngött alá, szétterjesztett szárnyaival hat singet átérő. S hogy eleven állatokban se szűkölködjék a ház, a kandalló előtti medvebőrön hevert két hosszú szőrű vadászeb; sávolyos kendőkkel körülaggatott ablakfülkében pedig pávafarkú páros galamb turbékolt. De hogy a fődolgot majd el ne felejtsük, a terem közepén állt egy hosszú asztal, akkora, hogy ötven ember is körülülhette, s erre az asztalra volt letéve egy lapos mázos tál, azon meg egy sok rétegben összefonott kalács, amit úgy hívnak, hogy ,,hazai kenyér". - ,,Hazai" volt pedig az ősszékelyeknél a neve az új asszonynak, addig az ideig, amíg a főkötőt a fejére nem tették, azután lett a neve ,,feleség". Együtt volt itt minden; nem úgy, mint a mai világban: hogy egy házat hatfelé elrekesztenek, s külön él, tesz, vesz férj és feleség. - Itt mindig látják egymást.
Mikor Szilamér letette az öléből Imolát, így szólt hozzá:
- Nézz körül: ez a te házad, itt te vagy az úrnő. Ha kívánsz benne valamit, mondd meg: itt lesz; ha nem szeretsz benne valamit, mondd meg: elmegy innen. Itt van az asztalon a mátkakenyér. Ez rád vár, hogy megtörjed. Amíg ezt meg nem töröd, s velem meg nem osztod, addig én urad nem vagyok. Itt hálok a gádor előtt; kettőnk között a kivont kardom, s egy tekintettel is én meg nem sértelek. Ha gyűlölsz, megölhetsz.
E szelíd szavakkal már félig megvevé a leány szívét.
- Ha gyűlöltelek volna, bizony megöltelek volna.
- Akkor hát miért reszketsz mégis?
- Nem tőled reszketek; hanem a te bálványistenedtől.
- Az én istenemtől? - szólt búsan Szilamén s azzal megfogva a leány kezét, odavezeté őt a nyugatnak néző ablakhoz. - Nézd, éppen mostan áldozik le. Láthatjuk fényes orcáját. Milyen pompát teremt maga körül! Bíborból, aranyból veti meg az ágyát: amit nem kér a népétől. Sohasem kér semmit, mindig csak ád mindent. Nem jön tőle más, csak az, ami jó. Sohasem csalódik meg benne senki, sohasem mondta senki, milyen hideg lett a nap! Nem imádtatja magát, hogy jöjjön fel; feljön kérés nélkül: nem keresteti magát, hol vagy, hová tűntél? Ott látja mindenki az égen. Nem válogat az emberekben: ez hű, az hitetlen, amaz meg eretnek; egyformán világít, melegít mindenkit. A virág csírája, a hernyó bábja megismeri őt, s az emberszív ne ismerje? Az édes, a szerelmes, igazságos napot.
- Valóban dicső a nap - mondá Imola. - De dicsőbb az Isten, a teremtő, aki őt alkotta.
Szilamér magába szállva szólt elkomorodottan:
- Én nem tudom, ki az. Én nem vagyok se bölcs, aki könyvekből tanulta, se látó, aki színről színre látta az Istent. Én csak annyit tudok, amennyit megértek. Tudom azt, hogy akit ti Istennek neveztek, nincs közel. Nemrég a helytartója, aki Rómában lakik, megparancsolta Endre királyunknak, hogy menjen el egész hadsereggel az Isten sírját felkeresni. Esztendeig tartott neki odamenni, esztendeig visszajönni onnan, három tengeren és négy sivatagon mentek keresztül. Fele népe odaveszett. Nem tudom, megtalálta-e az Istent. Azoktól, akik visszajöttek onnan, hallám, minő kegyetlenségeket követtek el az útba eső népeken, hogy fajtalankodtak az idegen népek asszonyaival, hogy égették föl a legvirágzóbb városokat, s aztán hoztak magukkal haza egy nyavalyát, amit sohse ismertek még eddig ez országban: a bélpoklot; s elhozták magukkal a ,,német lovagokat" Erdélybe, akik rosszabbak a nyavalyánál. Ilyen úr-e a te Istened? Ő parancsolja ezt?
- Nem! Nem! Óh ne káromold őt előttem. Ő a szeretet istene, aki senkinek vesztét nem akarja; aki mindenkinek édesatyja, aki még a bűnösnek is megbocsát.
- Igazán? Hát az én bűnömet is megbocsátja? Azt, amit ellened vétettem?
A leány pirulva süté le szemeit, s kezét az ifjú fejére tette.
- Akkor én azt hiszem - rebegé Szilamér -, hogy a jó embernek jó az istene, a rossz embernek rossz az istene, akár keresztet, akár napot imád. Jól van hát! - Nem vagyunk mi bálványimádók, nem borulunk mi arcra, nem csókolgatjuk a köveket, nem rimánkodunk hozzájuk: csak szeretni, tisztelni tudunk. Mert hát minek mondjam azt az érzést, mikor látom lemenni a napot, s úgy vágynám ott lenni, ahol a föld szélét éri, hogy egyszer átölelhetném; vagy mikor feljön a hold, úgy szeretnék akkor ottan lenni, hogy az orcáját megcsókolhatnám. Ha ez bálványimádás, úgy én csak a mai naptól kezdek el bálványimádó lenni, mert te vagy az én napom, te vagy az én holdam ezentúl, s ahol a te arcod lenyugszik, ahol az fölkel, ott van énnekem az én elérhetetlen távol világszélem.
E szívből jött szavakra Imola könnyre fakadt.
- De hát miért sírsz? - engesztelé Szilamén - Minek ezek a könnyek?
Ezek azok a könnyek, amikben a leány búcsút vesz valamitől, s szemérmetességében azt vallja, hogy valakitől.
- Óh, én az édesanyámat siratom, hogy meg kellett tőle válnom.
- Hát nem leszek-e én olyan jó hozzád, mint az édesanyád volt? Hát mit tett ő veled, amiért olyan nagyon húzasz hozzá? Dajkadalt énekelt neked, mikor elaltatott? Hát én nem tudom azt? Ugye azt dalolta: ,,Fürdik a kácsa, fekete tóba; Készül anyjához, Lengyelországba?" (A leány könnyein keresztültört a mosolygás szivárványfénye.) Talán ringatott is az ölébe véve? Azt én is megteszem. S ha mégsem akartad elhagyni a sírást, talán még gyönge csókjaival is csitítgatott?
De erre Imola felszökött az öléből, s szemérmes ijedtséggel tiltó vissza:
- Ah, Szilamér! Az esküvő előtt!
A tuhudun vőlegény csak a fejét rázta.
- Nálunk nem esküszik az, aki menyegzőt ül. Hisz ez a szív dolga. Megesküdhetem bizonnyal arra, amit a fejem, a kezem, a lábam, a szájam végez; s akkor rám nézve rabság, kötelesség. De hogy a szívem szeresse azt, akit megszerettem: az velem jár, velem él, velem hal meg; minek esküdném rá? S ki esküdtetne meg? Az én papomnak, a táltosnak, a gyulának, a horkáznak semmi köze ahhoz, hogy én feleséget veszek; nem kérdi azt tőlük senki, hogy megengedik-e. A ,,nap" meg látja jól, hogy íme a kezedet a kezemben tartom, ha szóval nem mondom is neki. Nálunk a férj maga köti be a felesége fejét, mikor asszonyává teszi, a leáldozó napnál: úgy avatja fel a maga asszonyává.
Szilamér erre felnyitott egy kis faliszekrényt, s annak a rejtekéből elővett egy fejdíszt, aminőt az ősmagyar asszonyok viseltek; ,,tarajos csepesz" volt a neve, egy drágaköves arany homlokabroncs, felül összefoglaló tarajforma ívvel, ami arannyal és gyöngyökkel hímzett patyolatfátyolt szorított össze.
- Nézd, ez volt a hitvesi fejéke tíz ősanyámnak, még az első dédanyám kapta azt a nagy Tuhutum vezértől, aki ükapánk volt: azóta mindig asszonyról asszonyra szállt ez az ereklye. Ezt viselték valamennyi Opour úrnők, és bizonyára mindannyian boldogok voltak és büszkék, és az ő férjüknek igazi asszonyai!
Imola meghajtá a fejét, hogy elfogadja a tisztes családi ősereklyét. - Mindjárt asszony volt benne.
Az a főkötő csodálatos lélekváltoztató erővel bír az asszony fején. Még a szeme is másként ragyog, mint azelőtt, mikor azt a kontyán érzi. Milyen más lesz utána egyszerre!
Szilamér gyönyörtől elragadtatva bámult az átváltoztatott alakra.
Imola pedig odament az asztalhoz, felvette a tálról a mátkakenyeret és kettétörte azt. Felét odanyújtá Szilamérnak. Maga is evett belőle, s aztán a szétmorzsált darabjait odaszórta a galamboknak. - S aztán, mikor ez megvolt, akkor leült a guzsaly mellé, s elkezdett a finom lenből az orsóra szálat ereszteni.
Nem is tudta pedig, hogy ez az ősszékelyeknél a menyegzői szertartásnak a valósága: a kenyértörés, a galambok megetetése és a fonáleresztés. - Ez volt a menyegzői szer a napnál!
A lemenő nap csak a fél arcával volt kinn a kopasz Hargita ormáról. Felséges egy oltár! A násztanúnak meghívott istenség maga osztja szét az áldást, körülveszik fényes arcát bíborpofájú fellegecskék, mintha mennyei karok volnának, s az ég átlátszó aranyában végigrepül egy sor hattyú, maga is repülő arany, s túlvilági dalt zeng alá a magasból. Ez ám a Kirie eleizon, meg a goszpodi pomiluj!
Amíg benn a házban a szeretet és engesztelés tartott nagy ünnepet, azalatt Opour Kevend difinyós dáridót készített odakinn. A lobogókkal felcifrázott fenyőfát már fel is állíttatta a Szilamér ajtaja elé, ősi szokás szerint.
- Ez ugyan az Iszla kötelessége volna, mert ő a vőfély. De hol késik az a fiú ilyen sokáig?
Hát egyszer az áldomásozó sokaságon keresztül furakodik egy szörnyen összetépett alak, sántikáló lábbal a főrabonbánhoz, a feje is be van kötve véres kendővel.
- Nos! Ki az? Mit akarsz? Honnan jössz?
Sehogy sem ismert reá.
- Hát ki volnék más, mint Kájon horkáz - dörmögé a gyászvitéz. - Jövök a torjai vásárból.
- Hát az Iszla fiam?
- Az Iszla? Az ott maradt.
- Hát miért maradt ott?
- Azért, amért én nem maradtam ott. Mert nagyon olcsó volt a buzogány.
- Mi történt az Iszla fiammal?
- Azt bizony megölték.
- Megölték! Az Iszlát? Ki volt az az átkozott?
- Mike Sára fogta, az esperes meg leütötte.
- Egy asszony meg egy pap! Az én hős fiamat, akinek párja nem volt a tusában! Átkozott legyen az a leány, aki miatt ez történt! - Megölöm őt! - Megállj, Mike Sára! Ha te nekem tort csináltál, azt csinálok én teneked! - Leölöm a leányodat! Esküszöm Hadúrra! Gyermekért gyermeket.
S ezzel kidöntve az örömfát a helyéből, kirántotta a kését Opour Kevend, s rohant be a fia házába, utána bicegett hoppogató lábbal Kájon horkáz is, akit még jobban elfogott a méreg a kudarc miatt, mint az apát. Ő még betört fejet is kapott melléje. Ő is segít ölni! Leányt ölni. Az pedig átkozott gonosztett még a tuhudunoknál is.
Mikor benyitottak ketten a pitvarból a terembe, az ifjú pár éppen ott állt a nyugatra néző ablak fülkéjében.
Opour Kevend oda húzta Kájon horkázt az ajtó mellé, onnan leste, hogy mi történik oda elöl.
Látja, hogy Imola megtöri a kenyeret, s Szilamérnak nyújtja a felét. - Látta, hogy megeteti a galambokat. - Látta, hogy leül a guzsaly mellé fonalat ereszteni.
- Ő már asszony! - dörmögé Opour visszahúzódva.
- Megesküdtél, hogy megölöd! - ösztökélte őt Kájon horkáz.
- Leányra mondtam, nem asszonyra.
- Hadúr parancsolja a vérbosszút.
- Tudom. Nem is felejtem el.
- Azt mondtad: ,,gyermekért gyermeket!"
- Azt mondtam. De nem most. Majd később. Majd ha anya lesz, fia lesz neki. Abban a gyermekben állok bosszút. Nem kell nekem hajnalszínű vér, amilyen az asszonyoké.
Azzal kivonszolta magával Kájon horkázt, s megparancsolta neki, hogy rejtse el magát a papok tornyában; ne lármázza fel a rémhírével az áldomást ülő várbeli népet: ott künn újra felállíttatta a diadalfát az új házasok ajtaja elé; az igreceseket elhelyezte az ablak alá, hogy csendesen andalgó hangicsálásaikkal majdan szendergessék az ébredőket, s ébresszék az aluvókat.
A tizenkét szűz énekkara a távolból magasztalá a leáldozó napot, a többi hajadonok zöld ágakkal takarták be a szerelmesek ablakait, galambok nevetését, kakukkszót, sárgarigófüttyöt mímelve hozzá, míg a várudvaron nagy máglyát raktak abból a virágból, aminek ,,pártamag" a neve, s körültáncolva a boricatáncot, énekeltek fel a teli holdhoz: ,,Hintsed, hintsed tele kézzel, egész éjjel, boldog éjjel, ami áldás van az égben."
Opour Kevend gondoskodott róla, hogy semmi rémhír meg ne háborítsa ezt a boldogsággal teljes éjszakát.









Jókai Mór: Bálványosvár


A ,,nap" és a ,,kereszt" harca
Másnap már jó hajnalban vendéget jelentett a toronyőr kürtje. Rapsonné jött nagy kíséretével. A régi veszekedő társa Opour Kevendnek. Hanem azért mégiscsak mindig ideszállt, mikor a várából a makrai tanácsdombra hívták, s azt Opour megint nagy megbántásnak vette volna, ha az ő várát kikerüli, s másutt száll meg. Amiatt azonban minden látogatásnak az lett a vége, hogy összeperlekedtek, s átokkal, szitokkal váltak meg egymástól; hanem azért nemsokára megint csak összelátogattak.
Rapsonné úgy tett, mint aki semmiről sem tud: mindenben ártatlan, ami itten történt; pedig hiszen neki, mint mindenki tudja, lidérce van; egy beszélő csirke, aki minden hírt meghoz. Az kakastojásból kelt Szent György éjszakáján. De talán magától is kitalálhatta azt, hisz ő adta a tanácsot Szilamérnak, hogy a szentmihálynapi torjai vásáron hogyan rabolja el az öccse segélyével a szép Mike Imolát. Azért mégis úgy tette magát, mintha csodálkoznék rajta, mikor a zöld fenyőfát meglátta a Szilamér ajtaja előtt felállítva.
- Ejha, én tán éppen lakodalomra érkeztem? - monda a vendéglátó várúrnak.
- Nem lakodalomra, nénémasszony; már csak tyúkverőre. Szilamér asszonyt hozott a házhoz.
- S engem meg sem hívtatok a menyegzői lakomára?! Már ez nem szép! Egy ily jó rokont, régi jó szomszédot kifeledni a násznépből!
- Hát magunk sem tudtuk. Nem úgy hozták a lyánt az anya áldásával.
- Hát csak úgy ,,hopp hírével"? Ahogy te szoktad a feleségeidet megszerezni. - Rapsonné kacagott ezen a híren.
- Hát mit csináljon a fajtám? Kérésre nem adják a lyánt, mert tuhudunok vagyunk. Velünk egyszőrű uraság nincs már körülöttünk sehol a világon, hát bizony csak azt mondjuk: ,,ha nem adnak, viszlek!"
- Régente is így volt - kacagott Rapsonné. - Az volt a jó világ, mikor a durcás menyecskét az urának elébb jó puhára kellett verni, amíg közel eresztette magához, akkor is kitépte a fele szakállát. De szeretném őket látni!
- Majd máskor, ,,kis kedden".[1] Fiatal házasoknak nem jó a mézeshetekben ilyen vén szipirtyót látni, mert igézet lesz rajtuk.
- Azt én is úgy tudom - szólt magamegadással Rapsonné. - Nem is azt kívántam, hogy ők is lássanak. Nem bizony. Ilyenkor őrizni kell őket vénasszony látásától, bakkecske mekegésétől, holdruta szagától. Óh, ezt mind tudom én. Ilyenkor az ifjú pár szeret magára maradni; bosszankodik a látogatóra: még ha a legkedvesebb rokona is. No! Ne jöttem legyen üres kézzel. Én is adok nekik egy kelengyét. Van itt nekem közel egy kis váram, közel a Szent Anna tavához, a Tiburc vára. Nekik adom, a kedveskéimnek. Magamnak is kedves kis menedékem volt; mikor még olyan időm volt, hogy szerettem a világtól elrejtőzni. Költözzenek bele abba.
- Ajándék marhának nem kell ugyan fogát nézni, de ahogy én tudom, a Tiburc vára éppen a Pokol torka fölött fekszik.
- Ne féltsd te őket a Pokol szomszédságától; ahol két szerelmes letelepszik, ott a paradicsom van. Jó lesz nekik odamenni. Járt már azon a tájon a te Szilamér fiad. Ha én akkor meg nem fogom, most ott feküdnék a többiek sorában a sárga barlang előtt. - Mondok neked egy jóslatot. Holnap vagy holnapután itt lesz a váradban a ,,tivatulus", s követelni fogja tőletek a törvény nevében, hogy adjátok vissza az elrabolt leányt, akkor nagyon jó lesz neki azt mondani: ,,Keresd, ha megtalálod!" A Pokol torka körül senki sem meri őt keresni, az én kis váramban. Nesze!
Itt a váram kulcsa. Most az üresen áll. Hordasd bele az új házasok poggyászát, csinálják meg benne a fészküket. Esztendő ilyenkorig nem követelem tőlük vissza.
- Majd azt mondtam rá, hogy ,,köszönöm", amit pedig sohasem mondtam senkinek, még a Damasek istennek sem, s nagy csoda volna, ha tenálad kezdeném el. De hát elfogadom. Tudom, hogy valami rossz lesz belőle, mert te nem teszesz valamit azért, hogy abból jó származzék.
- Ejh, ne mondd azt! Hát ez nem az én munkám volt? A leányszöktetés. Nem én tanácsoltam azt a Szilamérnak a Pokol torkánál, hogy ha nem adják a leányt, ragadják el együtt ketten az öccsével?
- Te tanácsoltad ezt, átkozott vén varázsnő! Akkor úgy áldjon meg a Damasek isten, mint a csomági malmot, akibe egy nyáron hétszer csapott bele az istennyila. Te lettél az oka, hogy az Iszla fiamat megölték a torjai vásáron.
- Megölték az Iszlát? Ejh, ni. Ezt még nem tudtam.
Óh, milyen nagyon örült neki a gonosz vén tündérasszony, hogy egyet hát megöltek már az Opour fiúk közül.
- Megölték, pedig még nem is élte a világát.
- Sohse sirasd: kaptál helyette mást cserébe.
- Mit? Lyányt, fiúért.
- Ahol leány van, ott majd fiú is lesz.
- Az nem az ebek gondja. Olyan fiú, mint az én Iszlám volt, nem születik, amíg a világ világ lesz. Átkozott légy érte!
- Ugyan mit átkoznál engem egy hitvány kölyökért? Mondtam már, hogy nem is a te fiad, mert váltott gyermek!
Ami azután erre következett, az már nem beszélgetés volt, hanem zsémb, perpatvar, szitok: utoljára a gazda és vendége a poszpásznak felhozott sült tököt egymásnak a fejéhez vagdalták. Hanem ez már rendes dolog volt náluk, azért senki sem ütődött meg rajta. Mindig így járta ez, mikor Rapsonné látogatóba jött ide: ebéd előtt összevesztek, ebéd után kibékültek, hajbakapásig nem ment a dolog, mert Kevend úr tudta jól, hogy aki egy rossz tündérre ráteszi a kezét, annak a karját gutaütés éri, s ha a hajába kap, minden ujja hegyén kelés támad. Az inasok nagy hirtelen felhozták az ezüstkondérban a jó borsos vetrecét, vederben az új bort, az oroszlán meg a kígyó számára meg egy nagy dézsában a párolgó meleg tejet, s ahogy aztán az úr a vendégével mártogatott békességesen egy tálból, éppen úgy lefetyöltek a kedvenc szörnyetegeik is egy dézsából. A kígyó óriási nagy állat volt ugyan, de ahhoz az ártatlan fajtához tartozott, amit ,,keszkenős kígyónak" hínak; - az oroszlán pedig tejen és moslékon volt felnevelve, a foga leráspolyozva, a körme levágva; egyik sem volt harapós. Nem így a gazdáik. Azok, ha kibékültek, csak azért tették, hogy azalatt egymásból valami titkot kicsaljanak, s egyik a másikat újból befonhassa.
- Jaj bizony, szegény Iszla fiú, derék egy legény volt, nagyon nagy kár érte - mondá Rapsonné az első étekfogás után. - Ezt a poharat az ő emlékére iszom ki. Mihelyt hazamegyek, három misét tartatok a lelkéért, szegénynek.
- Hiszen elég szegény! Mert egy asszony meg egy pap ölte meg: szolgálhat majd nekik a másvilágon. Hanem majd én tartok a lelkéért egy füstös misét: annak lesz nagy híre.
- Ahá! Te a vérbosszúra készülsz, ahogy a Hadisten parancsolja.
- Nem úgy, ahogy te gondolod. Nagy az én furfangom. Most csak félreteszem a haragot. De majd ha egyszer ennek az asszonynak fia születik, annak a pofáját úgy elcsúfíttatom a billogossal a tűzönfelavatáskor, hogy abba soha leány bele nem bolondul. Akinek ilyen csúf a pofája, abból mérges ember lesz. Úgy nevelem fel, hogy halálba gyűlölje a keresztyéneket. Amíg az nagyra nő, azalatt a kun atyafiak odaát Magyarországon fölállítják a régi oltárokat, s egyszerre csak kitör a tűz a hamu alól: akkor aztán én is ráeresztem a neveltemet a torjaiakra. Az lesz a derendocia, mikor a Mike Sára asszonyom saját unokája megy az öreganyját a ciherre dobatni, s az viszi a veres kakast a torjai keresztes torony tetejére. Hahaha! Ez az én vérbosszúm.
Rapsonné maga is kacagott rajta, elfeledte, hogy hisz ő is keresztyén volna.
- Ez ugyan derék furfang. De hát attól nem tartasz-e, hogy a székely ágak mind ellened támadnak az erőszakoskodásért?
- Csak nem gárgyultak meg? Egy leánycseléd miatt! Jöjjenek, ha akarnak. Bálványosvár sokféle ellenségnek letörte már a szarvait, aki fel akarta öklelni. Vasért vasat! Van itt elég. Fittyet hányok az egész tanácsdombnak. Azt mondom annak, aki fenyeget, hogy ,,Jeddre ne!"
- No, no! Te! Az a ,,sisakos Kata" hatalmas.
- Húzok a sisakjára! Ha nappal jön elém. Hanem éjjel, megvallom, hogy félek tőle. Valahányszor csoszogást hallok a tornácban éjszaka, mindig azt hiszem, hogy ő jön, a gonosz boszorkány; négylábú lúdon lovagolva. - Akkor fázom és izzadok a medvebőr alatt. - Mondsza csak, neked már tudnod kell, miféle babonával lehet megakadályozni, hogy éjszaka be ne jöhessen az embernek a pitvarába a boszorkány?
- Hát megmondom neked, valóban, igazán. Egyetlenegy mód van; a többi mind cselfogás és nem segít semmit. Ez az, hogy ha a pitvarajtó küszöbére hétféle színű babot hintenek el végig hosszan. Ezen semmi boszorkánynak sincs bátorsága általlépni.
- No, ezt köszönöm neked, édes néném.
- Szívesen adtam, édes öcsém. Aztán még egyet mondok. Ha majd a tivatulust ide küldik hozzád, hogy itt keresse az elrabolt leányt, három nap, három éjjel maradjon itt; tetess a vánkosába bagolytollat, attól egész éjjel nem fog elalhatni, s másnap szedi a sátorfáját s visszaeblábol. Gyakorlottam én azt!
Aztán összecsókolóztak, úgy váltak el, mint a legjobb atyafiak. Rapsonné nagy megelégedéssel ment tovább, egyrészt azért, hogy a szép Imolát a Szilamérral ilyen szépen, minden egyházi áldás nélkül, összeboronálta, másrészt meg, hogy az Opourokat és a Mikéket ilyen halálos nagy háborúba keverhette.
Alig is várható, hogy siethessen vissza azzal a jó hírrel a maksai tanácsdombról Bálványosra, hogy íme szabadságot adott ám a székely tanács a Mike Sárának, hogy ,,torlót" bocsásson az Opourok ellen, az elkövetett sérelmet megbosszulni s a leányt visszavenni! Hadd legyen ő a legelső, aki ezt a keserű örömhírt meghozza.
Amint azonban felméne a várba Opour Kevend lakába, s a pitvaron át akart haladni, egyszerre csak nagyot rikácsolva tántorodott vissza: - a küszöb tele volt hintve hétféle színű babbal!
Az ő saját ármányát fordíták meg ellene! Ő nem mert ezen a babonaságon keresztüllépni maga. Ezt az ő megcsúfolására hintették éppen ide.
- No megállj, te vén gonosztevő! Ennek a babnak szájadban legyen az íze! Ha nem eresztettél be az ajtódon, majd bejövök az ablakodon; de azt nem köszönöd meg!
Azzal nagy dér-dúrral visszament minden kíséretestől, meg sem etetett Bálványos várában, hanem folytatta az útját hazafelé. Minthogy pedig a vára még messze volt onnan, azt gondolta, hogy megszáll éjszakára a Tiburc várában. Ott azonban felhúzva találta maga előtt a felvonóhidat, s minden kürtölésre sem jött elő valami kapusféle, a hidat leereszteni.
Csak nagy későre nézett ki egy ablakon egy szolgálóleány, aki ágytakarót porolt ki pálcával, az meg azt danolta, hogy:
,,Ott kinn tágasabb
Itt benn hangosabb;
Ha jöttök, lesztek;
Ha hoztok, esztek!"
Akik a várat elfoglalták, a boldog új házasok, nem szándékoznak vendéget látni.
Rapsonnénak kinn kellett tölteni az éjszakát a szekéren, tűz mellett, a saját vára előtti erdőben. Egész éjjel nem alhatott, mind azt főzte magában, hogyan fordíthatná ő valamennyinek hátra a fejét, akiket így visszafelé szeret, akik őt így megbántották!
*
Nyomban Rapsonné után pedig ott zakatolt a várkapun a tivatulus. Ez volt a megintő, akit a tanács a maga ítéletével előre küldött, hogy elébb a törvény tekintélyével szólítsa fel a vétkezőket, hogy álljanak elő, mielőtt az erőhatalmat éreztetné velük.
A tivatulus két kerecsenszárnyat viselt a sisakja mellett, s az oldalán két kardot, annak a jeléül, hogy az igazságot egyformán szolgáltatja jobb és bal kéz felől. Ennek a személye sérthetetlen volt minden székely előtt.
- Mike Sára asszony, özvegy rabonbánné kérdezteti tőled, hová tetted a leányát?
- Kérdeztetem én Mike Sára asszonytól, hová tette a fiamat?
- Mike Sára asszony eltakaríttatta a fiadat szépen, leventéhez illő módon, körülrakva fáklyákkal, elsiratva siratókkal; zászlós kopja van tűzve a sírja fejéhez.
- Én is eltakaríttattam Mike Sára asszony leányát szépen, menyasszonyhoz illő módon, fáklyás vőfélyektől körültáncolva, főkötős guzsaly van tűzve az ágya fejéhez.
- Követeli tőled Mike Sára asszony: add vissza a leányát hajadonfővel.
- Amikor az én megölt fiamból legény lesz, akkor lesz az ő leányából hajadon. Nálam nincs! Keresse másutt! Ha olyan nagyon drága volt, mért nem tartotta kalitkában. Tisztelem a tanácsot; de nem félek tőle! Ez szóm és mondásom: most hordd el az irhát!
A tivatulusnak még bagolytollas vánkost sem adtak, úgy tuszkolták ki a kapun.
Harmadnapra rá azután megjelent a kürtfúvató kádár az átjáró vár tornya előtt, s hírül adá háromszor elordítva, hogy Mike Andorás levente, mint a Mike Sára asszony által megbízott ,,torló", felhívja ezennel az Opourok minden ivadékát lovagi tusára, minden órájában a napnak és éjszakának; mindenféle fegyverrel és tűzzel, amíg csak a sérelem meg lesz torolva.
- Jöjjön! Kutyát fogjon! - hangzott rá válaszul Zsombor szava. Őrá volt bízva az átjáró vár védelme, száz válogatott tuhudun vitézzel, a többi fegyveres Bálványosvár bástyáin belül állt készen, azok is voltak ezeren; a fővezérük maga a rabonbán.
Ettől a naptól fogva aztán megkezdődött az ellenséges csatározás a két szomszéd család között. A torjaiak megtámadták a bálványosiak pásztorait a hegyoldalon, elhajtva juhaikat, marháikat: a bálványosiak visszaadták a kölcsönt, ami egynéhány bevert fejbe, nyíllal kilőtt szembe került; nagyobb volt belőle a lárma, mint a veszedelem. Mind a két fél készült a nagy csapáshoz.
Éjjel a tuhudunok mindig énekelni szoktak a bástyákon, annak a jeléül, hogy ébren vannak, imette őrködnek, nem lehet őket álmukban meglepni. Ez régi szittya szokás volt.
Az újabb hadviselésből pedig a székelyek is tanultak, amíg Endre királlyal a Szentföldön jártak, s a keresztes hadak és a bizánciak hadifortélyaival megismerkedtek. Egy napon Mike Andorás előjött a maga várvívó fatornyával, amit nehéz tölgyfa hengereken taszítottak előre; abban volt ő maga, a Fergettyűvárból elhozott vitézeivel; a torony tetején volt felhúzva a vaskapcsos lecsapóhíd, az aljából pedig faltörő kos ércfeje meredt elő. Azalatt, amíg a torony előretolatott, Mike Sára asszony elkezdé a maga hajítógépeivel a Bara-mezejéről nehéz kövekkel dobáltatni az átjáró várat. De az Opourék is készen álltak a védelemre; a vívótorony bástyája meredezett a dárdáiktól, amiknek a vasa meg volt tüzesítve, hogy ha az ellenfél megmarkolja, összeégesse a kezét. S nekik meg kerékre járó nyílhajítóik voltak, amik a tollas kopját keresztülröpíték a fatorony falán, s hosszú láncot eresztettek a kőfalon alá, hogy azzal a faltörő kost elfogják, mielőtt kárt tenne.
Ahogy a vívótorony ormán maga állt Mike Andorás, úgy a bástyafokon is saját személyében várt reá Opour Zsombor. Andorás a templomos lovagok vértezetét hordta; hosszú fogsága alatt szent fogadást tett, hogy ha kiszabadul, a templomos rendbe avatja fel magát; páncélja fölött viselte a fehér palástot a nagy vörös kereszttel; fején a bodon alakú sisakot, öklében a hosszú, kétélű kardot; Zsombor ellenben, a szaracén lovagok módjára, láncszemekből fűzött páncélinget öltött, aminek elöl a mellén a nap sugárküllős aranyképe ragyogott, sisakján egy egész ráró madár terjeszkedett fölemelt két szárnnyal, mintha az is az ellenségre lecsapni készülne; kezében súlyos csatabárdot emelt; még azonkívül bal felől kard, jobbról gerezdes buzogány lógott az övéről. Ez a harcbevégző.
Mindenki érezte, előre sejtette, hogy ebben a két hős fiúban van megtestesülve az utolsó tusája a keresztyén hitnek és az ősvallásnak: két isten uralma fölött fog dönteni e harc.
Az előregördülő őrtoronyban a székely vitézek énekelték a szent zsolozsmát ,,áldott István király" dicsőítéséről, míg a tuhudunok a vár ormán csúfondárosan dalolták a keresztyénéket bántó gúnydalt: ,,Elindula Szent Péter Rómába, Botját veté vállára haragjába, Botja végén csutora, Csutorába jó bora." Közben zúdult a nyílzápor innen is, onnan is, zuhogtak a nehéz kövek a falakon s a torony oldalain: egy-egy cseréplöveg is berepült a várba Mikené vetőgépeiből; de azt a tuhudunok menten letakarták nyers bőrrel, mielőtt a darazsak, mérges kígyók kiomolhattak volna belőle.
- Hahaha! - kacagott Zsombor. - Hát dongókkal meg piócákkal akar bennünket anyád innen kikergetni? Várj, majd én adok neked jobbat! - Mit szeretsz inkább, Andorás komé, a vasat vagy a tüzet? Gyújts rá, Libancs! Fogd a kanócot, Kenur! Ide mellém, Barrok, Fetés!
A fatorony olyan közelre gördült már a kőtoronyhoz, hogy a faltörő kos elkezdhette a falát döngetni; hanem ekkor egyszerre a vár lőréseiből égő koszorúkat szórtak a toronyra; az olthatatlan görögtűz (bizánci ajándék) egy pillanat alatt meggyújtá a torony két szögletét, s a láng sebesen futott fel egész a párkányig.
- Le a híddal, Dindár! Ropó! - kiálta Andorás; s arra a csörömpölő láncok alácsattanták a lecsapóhidat, mely vaskapcsaival belevágta magát a fal párkányába, azzal Andorás felugrott a hídra, s közé rohant az ellene szegzett dárdasövénynek; utána a társai, akiknek ugyan igyekezni kellett, hogy az égő fatoronyból az ellenséges vár falára feljussanak. Nem volt más választás, mint tűz és vas között. A ,,Jézus segíts! Hadúr jövel!" kiáltozás között hangzott a buzogányok döngése a pajzsokon, a súlyos hadiszekerce csattanása s a lesújtó pallos csendülése, halálkiáltás, istenhívás, káromkodás összekeveredve, míg valamennyit túlbőgte az égő fatorony üvöltő ropogása. Amint ez égő alkotvány egészen nekidűlt a falnak, a felcsapkodó lángok elűzték a verekedőket a falakról; a szikraözön kényszeríté mind a két félt az udvarba letódulni s ott folytatni a dulakodást; csak ketten maradtak odafenn a vártoronynak az ormán, hová a láng csak néha-néha nyalt fel, s megjelentek, mikor a füstgomolyt félrehordta a szél: a keresztes és a napos lovag.
Fegyvertársaik, akik oldalaikon harcoltak, elmúltak már. Libancs, Kenur ott hevernek nehéz sebben, learatva, a templomos kardjától. Dindár, Ropó zúzott aggyal maradtak el Zsombor szekerceütései alatt. A kemény tuhudun Bögöz s a buzgó keresztyén Tamásd egymást nyalábolva henteregnek a földön; nincs már fegyverük, kézzel fojtogatják, fogaikkal harapdálják egymást.
Csak a két hős fiú áll a torony lankáján egymással szemközt.
Egyik sem félt ott se tűztől, se vastól.
A zsarátnakzápor közepett, mintha a pokol bejárata előtt vívnának élethalálharcot, dulakodott egymással a két levente, fegyvere élét csorbára verve egymás pajzsán, vértezetén. Mikor kifáradtak, megálltak pihenni, aztán megint egymásra rohantak. Andorás mellvértje két helyen behorpadt már a szekerceütéstől, amivel bajvívó társa védetlenül találta, s Zsombornak a pajzsa végig volt már repedve; de ami alatta volt, az is vas volt mind a két vitéznél.
A harci lármára előjött a többi fegyveres népével Torjáról Mike Sára, Bálványosból is lerohant a rabonbán, de a fiaiknak egyik sem mehetett segítségére. Az egyik várkaput elzárta az égő vítorony, a másiknak meg fel volt húzva a csapóhídja, s túl rajta mély árok. Csak onnan alulról kellett nézni mind a kettőnek a halálos bajvívást fiaik között, rémüldözni a nehéz csapások miatt. Óh, milyen örömest rohantak volna fel hozzájuk, hogy mellettük harcoljanak! Hogy szerette volna Mike Sára a saját pajzsát odatartani a fia elé, mikor a szekerce lecsapott annak a mellvértjére. Hogy odaadta volna Opour Kevend még a saját karját is Zsombornak, hogy súlyosabb legyen fegyverének mennykőcsapása; Jézus Krisztus! Védd fiamat! - sikoltott itt az anya; amott torkaszakadtából ordított Opour: ,,Jövel Hadúr! Ébredj isten! Te Iz isten! Te Jezid isten! Te Damasek isten! Te Dézs isten! Oda, oda! Zsombor mellé! Alusztok-e? Fújjátok a szent kürtöket, táltosok!" S hogy maga is segítsen az alvó isteneket felverni álmukból, buzogányával verte a rézpajzsa öblét.
Most szétválnak a fiúk: megpihennek. Mind a kettő végrohamra szedi össze az erejét.
- Hasztalan csapkodsz rám! - hörgé fújtatva Zsombor. - Engem fegyver nem fog. A Furus vizébe mártott be az anyám, amint megszülettem: kard, nyíl nem jár engem! Kettőt már kaptál a fejszémtől; ne várd a harmadikat, mert attól csillagot rúgsz! Eredj az anyádhoz!
Azzal eldobva magától széthasadt pajzsát, két kézre fogta a szekercéjét, s egész hátrahajolt vele egy rettentő ütésre.
Ekkor Andorás meg a kardot dobta el kezéből, s hirtelen mind a két kezével az öblös pajzsát kapva meg, oly ádáz rohammal rontott az ellenfélre, hogy az, amint a halálos csapásra hátra volt dőlve, ettől a taszítástól hanyatt bukott, s alázuhant a magas toronypárkányzatról le a várudvarba.
Az volt a rémordítás, ami erre felzivatarlott! A tuhudunok jajkiáltásán keresztülbömbölt Opour Kevend bőszült fájdalmának hangja. A ,,nap" leesett az égből! A legjobb tuhudun vitéz, apjának legkedvesebb fia esett le a szent arany nap jelképével együtt. A keresztyén harcosok hármas ,,hozsánna" kiáltása az egeket veri.
Opour Zsombor összetört tagokkal hevert a várudvar kövezetén.
- Héj, Mike Andorás! - kiálta fel - engemet megöltél! Kegyelmes uram légy majd a másvilágon: a ,,nap mezején"!
- Térj meg az egy igaz Istenhez! - kiálta alá Andorás -, s testvérek leszünk együtt a paradicsomban.
- Inkább rabszolgád leszek - otthon - Hadúrnál - a nap mezején - hörgé a nap harcosa és kilehelte lelkét. Éj volt: hol találta meg a napot?
A diadalmas dalia pedig leszakítá a lecsüngő vörös keresztes fehér palástot a válláról, s odatűzé azt lobogónak a kopja hegyére, melyről a napcímeres zászlót a tűz leperzselte, s kitűzte a diadaljelt a torony ormára.
A tuhudunok szívéből ki volt véve Zsombor elestével a lélek. Nem folytatták már a tusát, csak azon voltak, hogy elesett vezérük holttestét elvihessék a csatatérről. Mike Sára fellendült harcosait pedig annál inkább megszállta a lélek, az égő tornyot keresztülvetett láncokkal aládönték a hegyszakadékba, s arra a kinyitott kapun betódultak társaik segítségére. Az átelleni kapun, a csapóhídon keresztül, a tuhudunok vonultak ki, vezérük tetemét pajzsaikon emelve. A rabonbán sem gondolt rá, hogy új rohammal visszafoglalja az átjáró várat. Hadd énekeljék már abban az új hit-hívők a maguk ,,Alleluja"-ját. Ő csak az elesett fia tetemére borult, azt csókolta, ölelgette, s beszélt hozzá magasztaló, vigasztaló szavakat. ,,Dicsőségesen harcoltál! Egy sebet sem kaptál. Ne félj fiam! Nem szolgálsz a nap mezején a te megölődnek. Nem fegyver ölt meg! A föld istene maga ölt meg. Dicső tort ülünk majd fölötted! Vigyétek őt haza! Szilamér ne tudja meg, hogy halotti tort ülünk. Majd eljön a mi időnk is! Addig hadd örüljön, hadd szerelmeskedjék. Oh, az ő szerelmeskedéseért már a második fiam lett halottá. A legkedvesebbik fiam! Az én igazi képmásom. - No majd eljön az idő!"
Az elesett fiút keserves gyászkürtszó mellett szállíták haza Bálványosvárba, s egész éjjel jajkiáltással vegyes ének hangzott az asszonyok, leányok ajkain, a várfalakon belül.
Az elfoglalt várban pedig diadalmas, nagy ,,hadivást" ültek: közbe-közbe félbeszakítva az esperes és a szerzetes által előénekelt ájtatos zsolozsmáktól. - Mike Sára a szeretett fia testén számlálgatta a kapott sebeket, miket szeme láttára ütött rajta a szörnyű harci bárd, s kenegette, kötözgette drágalátos jó írekkel, az meg csak mosolygott hozzá: azt mondta: ,,Csak karcolások! A páncélon keresztül kaptam, meg a te forró imáid védő pajzsán keresztül."
Hanem azért Mike Sárának elég volt ez a szörnyű látás. Amint a fiát csapkodja a gyilkos fegyver.
- Most itt ti pihenőt tartsatok. Bálványosvár vívásához ne kezdjetek. Az átjáró vár a mienk, most mi állunk a kert felől. Imola és elrablója úgy sincsenek ott a várban. Azokat úgy elrejték, hogy nem lehet kitudni. Várjatok, míg én nem mondom, hogy támadni kell! Hadd üljék meg azok is, a maguk szokásai szerint, a halotti gyásztort. Ti várjatok, míg én nem szólok.
Mike Sára asszony pedig soká nem szólt, elmúlt az ősz is, a tél is, de biz a hó is elolvadt, a virág is újra kihajtott, az új ágak, a szentelt barkák ünnepei is elmúltak, mégsem mondta a fiának, hogy ,,előre". Pedig hatalmas asszony volt, erős, bosszúálló; pedig keménykezű rabonbánné volt, pedig buzgó keresztyén volt, de mindezeknél mégis erősebb volt - az anyai szív.

[1] A ,,kedd" volt az ősmagyaroknál a szerencsétlen nap, mint a keresztyéneknél a péntek. Csak ez a napnév maradt meg, a ,,dagasztó" most már szerda, a ,,vasverő" csütörtök, a ,,borjúnyúzó" péntek, a ,,heverő" szombat, az ,,áldozó" vasárnap.









Jókai Mór: Bálványosvár


A gyásztor
Korán reggel megszólaltak a kürtök Bálványosvár ormairól, a gyásztorra hívogatva a tuhudunokat. A fajbeli vezér temetése nagy ünnep az őshit nemzetségénél: otthon nem maradna senki a várhoz tartozó falvakból. De nem is siet benne részt venni, aki oda nem tartozik; ismerve a pogány ősök szertartásainak mivoltát.
Az asszonyok már otthon rákezdik a sírást; álló esztendeig nem szabad nekik más ruhát viselni, mint fehérítetlen vászont, festetlen gyapjúszövetet, a pillangós csepesz helyett fekete kendőt a fejükön. Így sietnek fel a várba: árvafenyőgallyakat hordva kezükben. Vannak közöttük hírhedt ,,siratók", akik éjjel-nappal győzik a jajveszékelést, s úgy tudnak sírni, mint a záporeső. Ezeké a legelső hely - a virrasztásnál. Ők mosdatják meg a szent patakban az elesett hős daliát, ők öltöztetik fel legpompásabb fegyverzetébe, ők nyújtóztatják ki a ravatalon, ami egész vég selyemmel van behúzva.
Azalatt a ,,hegedősök" koboz- és hegedűszó mellett énekelnek végeszakadatlan hősdalokat a kimúlt erősről, aki sérthetetlen, sebesíthetetlen volt a harcban: egy csapása egy emberhalál volt!
Mikor egy versszak le van énekelve, a siratóasszonyok felsivalkodnak utána: ,,Látod vén Opour Kevend, ilyen hős fiad volt neked: ilyen daliát vesztettél el örökre." - S aztán rákezdik a sírást és jajgatást! - Hát ez az ő dolguk. - Könnyekkel asszonyok siratnak. Maga a rabonbán ott ül a ravatal fejénél a csupasz földön, ahogy gyászoló apához illik: könyökét a szelíd oroszlánja fejére nyugtatva, s hallgatja, hogy a hegedősök mit énekelnek.
,,A gólyahír havában még három fiad volt, rabonbán, délceg, derék leventék: az ökörnyál havában már egyedül magadban ülsz a csupasz földön; kettőt megöltek a zsidók[1], hát a harmadik hová lett, mért nincs itt?"
- Jaj, de magadra maradtál vén rabonbán Opour Kevend! - ordítják utána az asszonyok.
Ő meg csak hallgat, és nézi a halottnak az arcát.
Lassankint felgyülekeznek a férfiak is, a holt levente fegyvertársai, cimborái: azokat az öltözeteket viselik, amiket a csaták fegyvertusája legjobban összetépett, s jönnek üdvözölni a néma vezért. ,,Tudod, mikor ott harcoltunk együtt a Bucses alatt. Nem hajigálsz velünk együtt több kelevézt!"
A hegedősök vigasztaló verseket dalolnak a túlvilági napmezőkről, ahol soha sincs éjszaka, ahol Hadúr fiait senki sem győzi le, ott majd együtt lesznek mind a hősök! Ő már útban van arra a tájra.
Az asszonyok rásivalkodnak.
,,Örülj, örvendj, vén Opour Kevend, a fiadat majd megtalálod a nap mezején!"
A vitézek sokasága megtölti a nagy halotti csarnokot. A hegedősök csatára felhívó dalra ajazzák fel a kobzaikat: ,,Nem juthat el a hős a nap mezejére addig, míg azokon, akik őt megölték, bosszút nem álltak a társai." A siratóasszonyok ordítása a dühöngésig fajul. - Opour Kevend ezt is csendesen hallgatja.
Ezalatt odakünn, a Bálványos patak szent forrásánál, a hársfák dombja alatt roppant vermet ásnak, mintha egész házat akarnának bele eltemetni. A mély verem egyik oldalfalához, napkelet felől, egy nagy szál fiatal tiszafát ásnak le, annak a hegyében lobog a megdicsőült hős kétágú zászlaja az aranynappal. Azután a verem három oldalára huszonnégy tölgyfa rudat állítanak fel, hegyes kopjavéggel. A nyugoti oldala a veremnek meneteles marad, hogy le lehessen bele szállni.
Ez az első nap, a ,,virrasztó". Nagy böjt napja. Ezen a napon nem eszik senki, sem bort nem iszik; csak sert kap minden ember, s ennek a napnak az évfordulóján ezután is mindig össze fognak gyűlni az elhunyt barátai egy kijelölt ,,torló"-nál; akit az írások ,,dusinik"-nak neveznek, az emléktort megülni rengeteg sörivással.
A második nap a ,,halottkövető". Az egész vidékről felgyűltek már akkorra a tuhudun hit bujdokló hívei: az elzüllött táltosok, gyulák, kádárok, horkázok; csupán táltos van együtt huszonnégy, hozzá a főtáltos, aki Bálványosvárban lakik, és áldozatokat is tesz még.
Amint az első hajnalsugár kitör a Bucses havas orma mögül, megharsan a horkázok kürtfúvása, s a ,,bú-leányok" éneke rázendül: ,,hajnal van, piros hajnal, aranyos hajnal!", az áldozatdobon hetet zubbantanak a készülődőre. - Opour Kevend rabonbán ekkor áll fel ültéből a földről. Itt az ideje a ,,búcsúztatónak". Kivonja görbe kését az öve mellől, s megfogva baljával a bal felől lelógó ősz hajfonadékát, azt lenyiszálja tőben, s aztán odateszi a fia kezébe. Ez a legnagyobb áldozat, amit tuhudun székely adhat, ez a legdrágább apai öröke a halottnak, mehet vele a Damasek isten elé.
A kádárok itt hozzák már a ,,tokos" lovat. Az elhunyt hős kedvenc paripája, fejétől körméig fekete selyemmel betakarva, felnyergelve, felkantározva. A holt vitézt felemelik fegyvertársai a nyeregbe; hozzákötözik a kengyelhez lábainál fogva, kezét a terhelőre csatolt zászlós kopjához erősítik, s aztán megindul a menet a búcsúztató járásra. - A nagy Bálványosvár kőfalain belől egész házsorok vannak. Minden kapu előtt megáll a gyászmenet. Ott egy-egy hű barát, jó ismerős lakik. - Kájon horkáz, aki kantárszáron vezeti a holt vitéz paripáját, minden kapu előtt megáll, elkiáltja a búcsúszót a halott nevében, s felszólítja a hős barátját, hogy jöjjön a követésére.
Mindenki gyalog megy utána, csak ő maga ül lóháton: előtte viszik a zászlóit, fegyvereit, ivótülkét, étkező szereit, vadászebeit és kedvenc sólyommadarát és huszonnégy paripáját, utána jönnek a gyászoló férfiak hajadonfővel; bevégzi a hosszú gyászmenetet az asszonyok sokasága.
Delelőre hágott a nap, mire vége van a búcsúzó járásnak, mire lejut a gyászmenet a szent forráshoz, ahol meg van ásva a nagy verem. A forrás fölötti dombon sereglettek össze a hajadon leányok, hajaik szétszórva, fejeiken illatos füvekből font koszorúk.
Mikor a sírverem lejáratához értek: ott megálltak a halottas paripával, s a kádárok nagy kört csináltak körülötte, ott állt a ló előtt a rabonbán maga: az apa.
Három kürtrivallás adott jelt, hogy csend legyen, hogy Kájon horkáz szavát meg lehessen hallani.
,,Édes atyámfiai, tuhudun véreim! Látjátok, a hős deli levente Opour Zsombor íme elköltözik a mi édesanyánk, Föld isten ölébe: onnan majd el is megy Nap isten országába. Itt ezen a földön nem látjátok többet. Azért, ha valakinek van rajta valami követelése, álljon elő vele; hadd fizethesse meg: ne vigye magával semmi adósság terhét a másvilágra!"
A felszólításra előálltak többen a tömegből. Egyiknek egy tulkot, másiknak egy paripát ígért a megboldogult; kinek a tollas buzogányát, kinek a párducbőr kacagányát ígérte oda, ha meghal. Opour Kevend mindenre azt mondta: ,,Legyen a tied!" - Ottan a cimborák megosztoztak rendre az elhunyt fegyverzetén, ivóeszközein; a szolgák a marháin: ,,Legyen a tied!", hagyá helybe mindenkinek a kívánságát a gyászoló apa.
- Van-e még valaki, akinek adósa maradt valamivel hős Opour Zsombor? - kiálta Kájon horkáz, mikor már nem volt semmi kiosztanivaló.
- Nekem is adósom! - szólalt meg erre egy leányi hang a hajadonok sokasága közül.
- Jöjjön ide, ki az?
Utat nyitottak készséggel a követelő leány előtt egész a halottig, s mikor az belépett a nyitott körbe; mindenki ráismert, s a nevét mormogta:
- A ,,Kalandó Iblája".
A bálványosi főtáltos leánya.
- Hát neked mivel maradt a fiam adósod? - kérdé Opour Kevend.
- Ővele magával - felelt rá a leány. - Itt van nálam a balitája: azt ígérte, enyim fog lenni, mind ezen a világon, mind a másvilágon.
Gyönyörű szép lyány volt, halavány orcája ragyogott, mint a hold, szögfekete haja végigomlott sugár termetén. Milyen nagy kár érte!
- Mit kívánsz, szegény lyány? - szólt reszketeg hangon a rabonbán, megsimogatva nehéz kezével a leányzó fejét.
- Az adósságomat. Amit nekem ígért. Hogy vigyen el magával.
- Hosszú lesz az útja!
- Nekem se lesz hosszabb.
- A másvilágig tart!
- Az én szerelmem is.
- Kérdezd ősz apádat: hát ő elereszt-e?
Kalandó főtáltos elfordítá arcát, s félretartott fejjel azt mondá:
- Menj vele.
Ekkor a hajadon odaborult Opour lábához, s azt mondá:
- Add rám áldásodat!
Opour Kevend levette saját fejéről azt az aranyabroncsot, ami azt körülövezte, s a leány fejére tette. Aztán a horkáz korsójából olajat töltött annak a hajára.
- Vidd el az áldásom. Légy hű társa néki. Az istenek előtt légy bizonysága, hogy milyen igaz, milyen hűséges volt. Ne hagyd szűkölködni. Vedd a kösöntyűket meg ezt az iszák aranypénzt, a másvilágon is tudják meg, hogy úr volt és vezér volt.
Azzal a két apa felsegíté a lyányt a paripa hátára a holt vőlegény mögé. A szép Ibla átölelte Zsombor vállát a két fehér karjával, s a fülébe súgott. Édes szók lehettek.
A leányok kara odafenn a dombon rázendíté a menyegzői dalt! Milyen szomorú volt annak a zengése!
,,Ezt ölelem!
Ezt csókolom!
Adjon Isten lassú esőt:
Mossa össze mind a kettőt!"
Ezalatt két horkáz levezette a paripát a rajta ülő holt hőssel és menyasszonyával a sírterembe, s ott a mént erősen hozzákötötték a fölállított zászlós szálfához, míg a táltosok a többi paripákat fékezték a huszonnégy kopjás rúdhoz. Oda vitték le a hős fegyvereit, ivószereit, aranycsákányát, egy cserépvedret, tele mindenféle pénzekkel, egy hordót, tele borral, kutyáit, solymait: ezeket leölték, úgy rakták le mellé a sírba.
Ekkor feljöttek a horkázok a sírból, s arra aztán a leányok rohantak oda, fejeikről letépett koszorúkat s diófaágakat szórva a vőlegényre és menyasszonyra: míg úgy megtelt koszorúkkal, zöld falevéllel a sír, hogy csak az ülő alakok meg a paripa feje látszottak ki abból.
Ekkor a tárogató recsegő rivallatára előlépett száz harcos íjász. Ugyanazok a férfiak, akik Zsombort e világi harcaiban követni szokták. Mindegyik egy nyilat vont ki puzdrájából, s azt tegzére fektette. A tárogató második rivallására aztán egyszerre valamennyi mind belelőtte a nyilát a sírba. Csak egy rövid sikoltás hangzott. - A menyasszony ott volt már a vőlegényével együtt a nap mezején: az isteneknek tetszik az, ha mentül több sebbel megrakva érkeznek oda a dicsőültek.
Kalandó, a főtáltos, a sikoltás után hosszú dárdáját a paripa szügyébe döfte, s egyszerre valamennyi táltos leszúrta a féken tartott paripákat a sír körül, hogy azoknak a vére odaomlott minden oldalról a sírba, amit aztán a férfiak elkezdtek hantokkal betemetni.
- Nohát most mi sirassuk el a halottat, ahogy férfiak szoktak sírni! - kiálta Opour Kevend, s görbe kése hegyével elébb a két vállán, azután a mellén, végre az arcán és homlokán hasított sebeket, s úgy sírt - vércseppeket - hét vérző sebén át. Valamennyi férfi mind követte a példáját, s az volt aztán az ordítás, ami ekkor támadt, az volt a sírás, ami erre megindult; vér omlott minden arcról: az anyák odavitték kis fiaikat, hogy a férfiak azoknak a homlokához törüljék véres késeiket. Így szoktak sírni az ősmagyarok drága halott felett: saját vérük hullásával, - aztán az ellenségével.
Valamennyi kürt, tárogató, síp repedésig rivallgott e szertartás közben, amelyhez a rémült asszonysereg sikoltása vegyült; a vért szagolt oroszlán üvöltött dühében, nyolc férfi alig bírta féken tartani, hogy a vérző hullákra ne rohanjon.
A rögök egyre magasabbra emelkedtek a lován ülő hős és ölelő kedvese körül; már csak a fejeik látszottak ki: a szárnyas sisak, az aranypártás fő: azok is eltűntek. Csak a magasra emelt kelevéz áll még ki a sírból, mit a hős keze tart. Az is föld alá vész. Végre csak egy nagy kerek domb áll ott, aminek ormán egy zászlót lebegtet a szél: az a sírba ásott szálfának a csúcsa.
Ezalatt a táltosok a megáldozott lovakat szétdarabolták, s megannyi máglyarakás mellett parázson sütötték. A szíveiket az áldozatállatoknak a nagy oltárkövön a Had isten tiszteletére illatos tűzön égették meg: a lófejeket pedig feltűzték a kopjás rudakra. Azok ott maradnak, s tudatják a késő korral, hogy ott egy hős vezér fekszik.
Mire vége volt a temetésnek, leáldozott a nap: csak a máglyatüzek égtek.
Ekkor kezdődött azután a halotti tor. Kétnapi böjt után farkaséhséggel nyúlt minden ember a lakomához: a sült lóhús volt a kedvenc étel. Abban csak halotti tor napján lehetett dúskálkodni.
Előkerültek a mindenféle igrecesek, csimpolya, timbora hangzott a lakoma közben; a férfiak áldomáspoharakat ittak, egymásra köszöntve, s minden felköszöntőben magasztalva a dicső elhunytat; az asszonyok lakoma közben a csontokkal hajigálták egymást, barátság jeléül; végre táncra keltek, a sírhalmot körültáncolták; elébb a leányok egyedül, azután a férfiak: asszonynak nem járt ki a tánc. Mikor pedig a napválasztó csillag feljött az égre, jelezve az éjfélt, akkor következett a halottak tánca.
Fiatal legények odafeküdtek a nagy sírdombra szerteszéjjel, mintha csatában elesett halottak volnának. Azután jöttek a leányok, mintha menyasszonyok keresnék a vőlegényeiket a csatamezőn. Aki a magáéra talált, kezdte költögetni, életre hívogatni: de az csak nem ébredt. Utoljára a leány felemelte a földről az ifjút, aki mozdulatlan maradt, mint egy halott, s elkezdett vele körben lejteni. A legény úgy tett, mint a halottak szoktak, kiknek a tagjai már kővé meredtek; fél karját elnyújtva, fejét hátraszegve, szemeit lehunyva engedte magát táncba ragadtatni, körben forgattatni: dőlt, amerre ejtették, előre vagy hátra: a zene szólt hozzá kísérteties zsongással. - Ez jelezte tán a halott vőlegénnyel együtt eltemetett mátka menyegzői táncát? - Rémség volt azt nézni! A táncoló leányok arca is rémületet játszott.
Végét szakította a táncnak a torna. Enélkül sem végződhetik gyásztor tuhudunoknál. Ahol annyi pezsdülő vér ül együtt a lakománál, hamar kész ottan a dulakodás. Elébb csak birkózáson kezdődik, derék-betörésen; aztán ökölre megy; utóbb kézbe kerül a fokos, buzogány is; leghívebb cimborák csupa legénykedésből halálos tusára kérkedik ki egymást; nem is választja el őket senki: ez a régi szokás! Hadd vitézkedjenek. Reggelre azután kilenc halott maradt a gyásztor mezején, akik ezt az áldomást választották az utolsónak. - Azokat mind szépen odafektetik körbe a nagy sírhalomra, s még egy réteg földet hordanak föléjük. Azzal is magasabb lesz a Zsombor vitéz dombja. Együtt lesznek vele a leghívebb vitéz cimborái, akik ugyan siettek egyszerre megérkezni vezérükkel és menyasszonyával együtt a felséges virányú napmezejére.
       
De kár, hogy bölcs törvényhozóink keményen eltilták ezt a dicsőséges halotti gyásztor tartást.

[1] A keresztyének neve az ősöknél: - a Jehova-tisztelet miatt.









Jókai Mór: Bálványosvár


A Szent Anna tavánál
Soha jobb helyet ki nem találhattak volna maguknak, boldogságukkal elrejtőzni a fiatal szeretők, mint a ,,Halál országa" közepett fekvő kicsi várat. Azt az egész vidéket, belefoglalván a ,,pokol tornácát" is, ezzel a névvel tisztelték meg a régi székelyek.
Még most is olyan vidék az, hogy naphosszant járhatunk benne, nyaktörő utakon, anélkül, hogy csak egy kunyhóra is bukkannánk valahol.
Tusnádtól indulva, két meredek bércfal között visz fel a goromba kövekkel behányt, tengelytörő út, a meredek Csomágon át; alant a mélységben tombolva zúg a hegyi patak, csak a hangját halljuk, a sűrű bozót összenőtt fölötte. Ezeknek az őserdőknek a földje tán a világteremtés óta nem látta a napot, olyan sűrűn takarja azt a ráboruló fenyves erdők éjszakája. Hanem ahol a vihar csapást tört az erdőn át, halomra döntögetve a gyökereikből kifacsart fákat, ott meg egyszerre olyan tündérvilági növényzet támadt elő, aminek virányához nem foghatók a fejedelmi üvegházak kertjei: a ,,rigópohár", a ,,szépasszony papucsa", a ,,pillangó fészek", a ,,madártermő" (diák nevén Orchis, Cypripedium, Epipactis, Ophris) itt tartják rejtett otthonukat, ahol senki le nem tépi őket. Egy-egy megnyíló völgyoldalban egész falkája legelész a dámvadaknak a verőfényes pázsiton. Ember közeledtére felkerekednek, a meredek hegyszakadék felé futnak. A vihar valamikor egy óriási szálfát döntött keresztül e mély hegyvágányon, ami a sudarával az egyik, a tövével a másik parton fekszik. Az egész dámvadfalka ezen a természetrakta hídon iramlik keresztül a túlsó hegyoldal rengetegeibe.
Egyszer aztán elmarad az erdő, s négyezer lábnyi magasban egy sík, messze terjedő lapály állja el az utat, aminek láttára még a paripák is horkolni kezdenek, mikor a szélét elérik. Lábaik alatt döng a talaj.
Ez a halál országa valóban. (A mostani neve ,,Mohos", népies elnevezéssel ,,Kokojszás".) Az ember teste végigborzad, mikor azt a tájt először meglátja. Soha ezt a nagy bozótot kígyón, békán, vidrán, repülő madáron kívül más élőlény be nem járta. Sással, szittyóval benőtt zsombikok, mintha ezernyi sírhalom volna egy rakáson, rőt színű bozót, verhenyeges növénygubanc, amiknek a neveit sem ismeri az ember, köztük egy-egy nyomorék lucfenyő, egy göcsörtös árvanyírfa, aztán megint haragoszöld növénycsoportok, roppant zsurlók, páfrányok, amiken a boszorkányliszt terem, bársonynak látszó halmok, kövér mohából, ami virágzik, körüle emberfő nagyságú pöfeteggombák tolakodnak elő, amik lángot, füstöt vetnek, ha valaki rájuk üt bottal. S azon az elijesztő páston alul az ismeretlen mélység. Aki ebbe a süppedő ingoványba beletéved, ember, bölény vagy medve, az sohasem jön ki belőle többé. Mikor már észreveszi, hogy süpped alatta a sömlyék, már akkor késő a menekülés. Nincs mibe kapaszkodnia, minden süpped, oszlik alatta, körülötte, az úszás nem segít, a fű, a bozót, a moha összezáródik az elmerülő feje fölött.
Ennek a halálos vidéknek még a tájára sem merik hajtani a marháikat a pásztorok.
Mikor aztán a ,,Mohost" körülkerülve, a hegytetőre felkapaszkodunk, s onnan tekintünk rá vissza, akkor meg már egy csábítóan varázsló tündérország áll előttünk. A mohos lapály száz meg száz gömbölyű tengerszemmel van behintve, olyanok azok, mintha ablakai volnának egy föld alatti világnak, valamennyi beszegve a vízi tök fehér tulipánjaival és széles leveleivel. Mikor az alkonynap visszatükröződik rajtuk, olyan, mintha aranytányérok volnának zöld abroszra rakva.
Innen egy mély völgyüstbe szállunk alá, folyvást őserdők között, s amint egyszer megnyílik a rengeteg, ott áll előttünk a Szent Anna tava. Szent tó az ősmagyar pogány elődöknek éppen úgy, mint a keresztyén ivadékoknak. Itt tartották áldozásaikat ősidőkben, ide jártak el búcsúra később.
Magát az erős férfit is megragadja az az isteni csendje e völgynek, amelynek fenekét az egyetlen tengerszem foglalja el; oly sima, mint egy érctükör; körülötte óriási hegyhátak, toronymagas bükkfákkal benőve, csak a partját a tónak koszorúzzák nyúlánk fenyőszálak, mintegy keretbe foglalva az egészet.
A parton roppant fehér kövek hevernek, meg egy düledező épület romja. Amazok a tuhudunok oltárai lehettek, emez a Szent Anna kápolnája volt. Isten imádására szentelt kövek. - Most már szétdöntögetve hevernek; hanem azért valamit most is érez, aki e helyre lép: ami nem ebből a világból való érzés. Az embert úgy készti valami arra, hogy sírjon: ki tudná miért!
Fenn azon a hegytetőn áll Rapsonnénak az a kis Tiburc vára, ahová a szeretők beköltöztek; a nagy bükkfáktól még a tetejét sem látni a várnak. Innen éppen olyan közel esik a pokol tornáca, mint a Szent Anna tava.
Szép derült napokon gyakran lehozta Imolát ehhez a tóhoz Szilamér; aztán egy tutajon végigsikamlottak a tó tükre felett. Talán akkor érezték magukat legboldogabbnak.
- Tudod-e, hogy én akkor szerettelek meg, mikor a tanácsdombon elmondtad azt a regét a Szent Anna taváról?
- Tudod-e, hogy azt a száldokfalevelet, amit akkor eldobtál, én most is a keblemen viselem?
- Milyen jó volna nekünk örökké itten laknunk!
...Pedig hát a házasélet nem csupán édelgésből áll. Különösen erre az ifjú párra nézve nem.
Mert nem kell ám azt hinni, hogy hajdanában olyan könnyű volt nagy úrnak, kastélyos uraságnak lenni.
Szilamérék Rapsonné várában nem kaptak egyebet, mint jó erős falakat, minden egyébről maguknak kellett gondoskodni. Az első szükségekre ugyan elhoztak magukkal, amit lehetett, a legmúlhatatlanabbakat, Bálványosvárból, hanem oda vissza nem lehetett küldözgetni, hogy meg ne tudják a bálványosi cselédek, hová rejtőztek el a boldog emberek? Ezt a titkot nem árulják el senkinek.
Odahaza, az anyja várában, Imolának csupa kényelem volt a dolga. Az anyjának nagy gazdasága volt, s a háromszéki róna már akkor egy kis paradicsom volt, ahol minden megtermett bőséggel; hanem itt a Szent Anna tó körül nincs egyéb, mint vadon; rengeteg, csalit, ligetek, bozótok. Soha ebbe a földbe egy kapát bele nem vágtak, nemhogy ekével hasogatták volna fel; a pásztorok legfeljebb csordát, nyájat, kondát legeltetnek itten, de a szántóvető mesterséget ugyan nem ismerik. - Itt mutatta meg a fiatal menyecske, hogy milyen a jó gazdasszony.
Mert ez ám az igazi szeretet! Megelégedve lenni a szűkölködés közepett, s elfeledtetni magával és azzal, akit szeret, hogy itt szűkölködés van. Nincs! Megkerül minden.
Szilamér maga is jó, gondos családfő tudott lenni: eljárt az erdőkre, s mindennap meghozta a háztartáshoz való dámszarvast vagy vadkant; azt azután az Imola gondja volt gazdasszonyi tudománnyal télire elkészíteni: volt dolga a füstölő kéménynek. Ellenben a sajtkészítéshez is értett, fenyőhéj kászuba, gödölye bőrébe tömette a túrót, amit a birkanyáj adott. Aztán szerteszét bekalandozta a csalitokat, kikérdezve minden fát és füvet: nem bízta-e rá valami áldását az Isten. Találni biz olyant eleget: csak érteni kell a titkát. Az erdélyi hegylapályokon most is megterem még a baraboly, a pityóka elődje, csakhogy annál sokszorta jobb ízű; azzal zsákokat töltöttek. Harmatkását, vad haricskát termett maga jószántából a Mohos partja, annak a szedését is csak asszonyok értik, pedig drága jó eledel készül abból: haricskapuliszka sűrű bivalytejjel; Szilamérnak ez volt kedvenc eledele. A hozzá való hántó malmot elkészíteni aztán megint az ő kötelessége volt, nem is volna székely, aki még egy malmot se bírna magától megfaragni. Már Szent Gellért püspök is magasztalóan szól a magyar gazdasszonyok daráló-malmairól, amiket egy leánycseléd képes elhajtani, s még dalol is hozzá egész éjjel. - Imola azt is felfedezte, hogy a fákra felfutó ,,dinka" indáin liszttermő kobakok lógnak, amiknek a bele megsütve olyan, mint a kenyér; tönkölyt és alakórt pedig a patakok mentében lehet szedni, s az is jó lesz kenyérnek, abraknak. A nagy odvas fákból felgyűjtötte a lépes vadmézet, s áfonya levével drágalátos italt szűrt abból a férjének, amit elrakatott kőmedencékbe. Kedvetlen napokon, ha az eső szakadt, Szilamér végezte az elejtett vadak bőreivel a szűcs- és tímármunkát; Imola pedig nekiállította cselédjeit a gyapjúfonásnak, ő maga meg az osztovátához látott; volt dolga a szövőszéknek! De végszámra is készült a sok finom gyapjúszövöttes. Kendernek vagy lennek itten híre sem volt: csak az erdei vadselyem (krepin) adott annyi növénygyapjút, hogy abból Imola saját magának inget fonhatott, szőhetett, az is volt már neki kettő: egész dicsekedés volt a dolga.
Estenden azután, mikor jól kifáradtan lepihentek a kandalló elé a kerevetre (az is drága jó pamlag volt; megvetve illatos havasi szénából s letakarva gyapjúpokrócokkal, süppedő medvebundával), amíg a szolgálók az őzderekat a nyárson sütötték, amíg a bográcsban a puliszka rotyogott, addig a Szilamér levette a falról a héthúrú timboráját, s andalgó dalokat vert rajta, énekelve mellé azokat a hajdani ősregéket, amiket már Attila udvaránál hallott a római követ, Priscus rétor: megszaporította azokat a székely népköltés is.
De szépen el tudták hegedűszó mellett énekelni azt a tüneményes regét Csaba királyfiról, aki a nagy népirtó ütközet után, mely a hun birodalmat összedöntötte, a mezőn heverő megölt vitézeit csodatevő írral (csabaíre) újra föléleszti, mind lóra ülteti, kinek fél karja nincs, kinek meg a lován hiányzik egyik láb, mégis elmennek; messze hazamennek, távol őshazába. De valahányszor az itt maradt székely népet ellenség szorongatja, visszatérnek nagy robajjal, kisegítik a veszedelméből. Csupa csontvázak már a vitézek és a paripáik, mégis visszatérnek: velünk hadakoznak. Nem is a földön járnak már, csak a levegőég hallja doborgásuk, amint a patkóik tapossák az utat, de mégis eljönnek; a magyart nem hagyják. Odafenn az égen, ott a hadak útja, az a fényes tejút, az az ő járásuk: Csaba királyfié és vitézeié.
Úgy tudta ezt énekelni Szilamér, hogy még könnyekre is fakasztá vele Imolát.
Az pedig már nagy bűn; meg is vagyon tiltva; a pogány meséket hallgatni nem illik keresztyén emberhez. Azért törtek össze a királyok és vajdák minden timborát, hegedűt, meg azokat a rovásbotokat, amikre az ilyen bolond mesék fel voltak faragva, hogy a nép felejtse el őket. Inkább énekelje azok helyett az olyan kegyes verseket: aminő Szent Imre királyfi legendája. Azt meg azután Imola énekelte el a maga csengő galambturbékolásával Szilamérnak: az is gyönyörű dal. Ismeri minden jó keresztyén. ,,Óh, mily bámulatos az ifjú magamegtartóztatása, ki könnyei forrásával oltotta el a szerelem lángját, és kebelében hordva a lángot, nem ég vala annak hevétől. Mert nagy s csaknem emberi természet fölötti dolog a testi ingert elaltatni, a gyönyör követeléseit emberi törekvéssel leküzdeni, az emberi nem szokása ellenére élni, a házastársak örömeit lenézni, a gyermekekben való gyönyört megvetni." Így magasztaltatik fel a dicső Chartuicius által Imre királyfi, aki ifjú nejével úgy él vala, hogy ne a földön a bűnösök számát, hanem az égben a szentek számát szaporítsa. Ezt pedig azért tette Szent Imre, mivelhogy a ,,napsugarakba öltözött asszony" (Szent Gellért püspök szavai) éjszaka álmában megjelent előtte, s annak tette ezt a fogadalmat.
Gyönyörű legenda ez!
Hanem az ilyen vasfejű pogányon, mint Szilamér, nem fog az ilyen szép példa; ő ostoba fővel azt a buta megjegyzést tette rá, hogy:
- Bizony, szerelmes aranyszálam: én jobb szerettem volna, ha a ,,napsugarakba öltözött asszony" inkább Péter királynak jelent volna meg az álmában, mikor még herceg volt; Imrét pedig hagyta volna királlyá és hét gyermek neveletlen apjává lenni: az lett volna jó nekünk, szegény magyaroknak.
Imola jót is húzott neki a tenyerével a hátára kettőt:
- Mit tudsz te ehhez? Te ostoba, buta tuhudun vagy, az is maradsz teljes életedben! - s aztán mérgesen törülte le a ruhája ujjával az arcáról a csóknak a nyomát, amivel Szilamér ki akarta őt engesztelni.
- De hát mondsza csak, kedves galambocskám - dévánkodék tovább is a pogány férj. - Hát szeretnéd te, ha énnekem is megjelenne az álmomban a napsugárba öltözött asszony, s aztán énbelőlem is olyan szent lenne, mint Imre királyfiból?
Erre az orcátlan példázásra már csakugyan nem volt Imolának más felelése, mint hogy hátat fordítson Szilamérnak: ,,Eredj, haragszom rád."
Nem is engedte neki magát egész este többet megcsókolni.
Hanem amint aztán az egész ház lepihentével ők is alunni mentek, Imola vigyázott magára, hogy el ne aludjék, mint Szilamér. S mikor aztán a férj álmában feléje nyújtá a kezét, a nő úgy ejtette szerét, hogy a saját öt ujját annak az öt ujjával imára kulcsolta, s aztán így fohászkodott fel: ,,Óh te tiszta égi szent szűz, boldogságos istenanya! Nem kérek én tőled sokat: csak azért imádlak, szíveld meg kérésem: - hogy amikor mi aluszunk, - aludjál te is..."
S bizony meg lett hallgatva a buzgó felfohászkodása, mert rövid időn olyan állapot következett el a fiatal asszonykára, ami köztudomás szerint be szokott következni, ha az asszony véletlenül akkor talál ásítani, mikor a férje is ásít. - Ilyenkor, azt mondják, hogy egy csillag esik le az égből, s lélek lesz belőle, az keresi a helyét, amit elfoglaljon.
Az asszonyt ilyenkor megszállja a szeszély és rigolya: durcás, haragos lesz, minden órában más a kívánsága, s senki azt neki a kedvére be nem tölti; van vele mit szenvedni az urának: annak de csak egy jó neve sincs előtte; ha látja, űzi, hajtja maga elől, ha meg nem látja, azon sír, hogy már elhagyta. Szilamérnak volt egy vén dajkája, Gidula nénő, aki soha el nem maradt tőle; javasasszony is volt: ez már ismerte e tárgyban a dörgést, s megnyugtatá Szilamért, hogy csak hagyjon mindent úgy, ahogy esik: ez annak a rendi.
Egyszer az asszonynak az jutott az eszébe, hogy semmi sem olyan jó eledel a világon, mint a - macskaméz, ami vadcseresnyefákból kicsurog: - nosza minden kezeslábas fusson az erdőkre, macskamézet szedni.
- Csak te hagyd neki azt a macskamézet enni - dünnyögé Gidula nénő. - Inkább magad is vesd neki palástul a gyomrodat, ha megkínál vele, s mondd, hogy jó volt.
Természetes, hogy mind rossz volt, amit a cselédek hoztak, aztán maga vette a nyakába a nagy erdőt Imola. Nem fél ő a vadaktól: volt kelevéze, tudott vele bánni; a vérebei is kísérték; egész nap barangolt ember nem járta szörnyű vidékeken; mikor estenden hazakerült, olyan volt, mint akit a sasok téptek meg.
- Csak te hagyd őt szaladgálni - mondta Gidula nénő -, ő tudja, hogy mit keres.
Egyszer aztán hozott haza a barangolásból Imola egy gyönyörűséges ritka szép virágot, amilyenre kevés ember bukkant valaha; mert ez csak melegvízforrás körül terem meg, sóstalajú tőzegföldben. Pedig gyönyörű szép: akkora, mint egy nagy tulipán, de a szirmai gömbölyűek, s a kelyhe mélyén a porhon fészek olyan, mint egy aranybojt vagy egy máktok, a szirmok kívül aranysárgák, belül rózsaszínűek és olyan szívósak, kemények, mint a bőr. Hanem egy hibája van ennek a szép virágnak: a visszás illata; ez valami olyan émelyítő, undorító, fejkábító, hogy mikor az ember leszakította azt a csodaritkaságú szép virágot, rövid idő múlva kénytelen eldobni, annyira nem állhatja ki a szagát. (Valami nenufár lesz az.)
De meg is hűlt a vér Gidula nénőben, mikor ezt a virágot meglátta az Imola süvege mellett, amint az a kandallós terembe belépett, a vizes haraszttól egész csatakosan.
- Jaj, te aranyos bálványom! Hogy jutottál e ,,világzárhoz"?
Imola azt hitte, hogy Gidula, mint afféle agg lant, csak kényeskedve selypíté el a szót, ,,virágszál"-t akar mondani.
- No, hát ahol a virágszál terem. Magam szakítottam.
- De azt rosszul tetted! Dobd a kandallóba mindjárt, hadd égjen el.
- De már minek dobnám?
- Azért, mert fertelmes a bűzi: halálélesztő az; kivált az ilyen asszonynak, mint te.
- Ah, dehogy rossz illat! Drágalátos fűszerszám a szaga - monda Imola, levéve a süvege mellől a virágot, s egész gyönyörrel szítta be az illatot, amitől rendes érzékű ember kékre-zöldre vált volna.
- De már azt nem hagyom, hogy még meg is szagold: én a tűzbe dobom! - sikoltozta Gidula nénő, s azt hitte, hogy majd erővel elveheti az asszonykájától; de megjárta vele; mert az felkapta a két karjánál fogva, s úgy kidobta a szobából, hogy a lába sem érte a földet. - Jaj, csak ne emelgess! - kiabált Gidula, még akkor sem magát féltve -, nem szabad neked ilyen nehéz testet emelgetni. - De már akkor ki is volt dobva a nehéz test.
Imola aztán dúlt-fúlt! Keresett valami edényt, megtalálta a férje ivókupáját, abba vizet töltött, beletette a virágot, kitette az asztal közepére, s aztán várt, asszonyi ravaszsággal, hogy mikor jön meg az ura? Vajon az is rossz illatúnak fogja-e találni az ő virágát?
Nem soká váratott magára Szilamér. Ma császármadarakat lövöldözni járt, ami különben gyermekeknek való mulatság; mert Imola olyant kívánt ma reggel.
Amint belépett a házba, mint a mesebeli sárkány az emberbűzre, elkezdett szimatolni: Micsoda szag van itt? Valami virágot hoztak ide.
- Az ám. Én hoztam azt - csevegé Imola, s álnok tettetéssel jó kedvet mosolygott, s kapta a virágját a kupával együtt, odavitte Szilamérhoz; a térdére ült vele, s nyájas becézéssel hízelkedék neki. - ,,Nézd csak, de szép virág; ugyebár édesem? Ugyebár kedvesem? Milyen drágalátos jó illatja vagyon! Szagold csak meg szépen."
Szilamér bölcs férfiú volt; tudta, hogy ha azt mondja, hogy ez a virág büdös, a fejéhez vágják; de mégis megtartják. A kert felől került.
- Nagyon szép, galambom; az illata is valami hatalmas; de hát tudod-e te, hogy ez a híres-nevezetes bűbájos világzár?
- Hát te is selypítesz? Mért mondod ,,világzár", ahelyett ,,virágszál"?
- Mert ennek az a neve: bezárja ezt a világot. Majd elmondom neked, hogy miért hívják annak: A mi vallásunkban van egy nagy szertartás; ritkán veszik elő, akkor se jó kedvből; úgy hívják, hogy ,,elrejtőzés". Mikor az ősmagyarokat valami nagy veszedelem éri, mikor nehéz kétségek között vannak, s nincs, aki tanácsot adjon, a sok rossz közül melyiket válasszák, merrefelé induljanak, hát olyankor követet küldenek a másvilágra, Hadúrhoz, a Damasek istenhez: annak a tanácsáért. Rendesen egy tiszta, szeplőtelen szüzet választanak ki e szertartásra, akinek fekete hajának kell lenni és kék szemének. De rendkívül, igen nagy bajokban magának a főrabonbánnak kell az elrejtőzésre magát feláldozni. Ilyenkor háromnapi böjt után a másvilági követet, a szüzet vagy a rabonbánt megfürösztik a világzár gyökeréből főtt lúgban, azután a tenyereit, a halántékait bekenik ennek a magvából készült írral; amitől az elalszik. És akkor ezt a virágot odateszik a nyitott szájába: s azzal be van zárva előtte ez a világ. Csak a másvilágra mehet át a lelke. Ekkor aztán az elrejtőzöttet minden dob és tárogató zenebonája mellett (egy sem kelti őt fel) kiviszik a temetőbe. Vár reá egy bedeszkázott sír. Abba eltemetik, pázsitot raknak rá. Hét napig ott hagyják. Hetednap alkonyán aztán felbontják a sírt, kihozzák az elrejtőzöttet: kiveszik a szájából a világzár virágot, s akkor aztán addig dörzsölik hideg vízzel, míg újra visszatér e világra, s elmondja, hogy mi tanácsot hozott a nap mezejéről, a másvilágról. Azért ennek a virágnak a neve ,,világzár", - angyalom.
Imolának egész teste összeborsózott a rémülettől; fogta a virágot, belehajította a kandalló tüzébe.
- Óh, mi szörnyű illat! - rebegé borzongva, s erővel tuszkolta ki onnan a férjét: - Menj innen! Ne szagold! - minden ajtót, ablakot kinyitott, hadd járja át a termet a szél; maga meg nekiállt, felgyürkőzve, egy szalmacsutakkal, s elkezdte súrolni hamuval azt az ezüstkupát, amiben az a virág állt: ,,mégis érzik rajta!" De sohasem is tette azt fel többé az asztalra, nehogy Szilamér igyék belőle.
Ettől fogva aztán nagyon csendesen viselte magát Imola, annyira nagyon csendesen, hogy végre Szilamér szólította meg érte.
- Min mélázol olyan nagyon, édes napvilágom? Megőszülök, ha ilyen szomorúnak látlak.
- Azért bizony ne őszülj meg. Az nyomja a lelkemet, hogy olyan régen nem gyónhattam meg a bűneimet.
- Hát vannak teneked bűneid?
- Halálos bűneim. Az, hogy téged szeretlek.
- Hisz abból élet lesz, nem halál.
- Ne petyegj! Ehhez is nektek tuhudunoknak nincs eszetek. Ha az ember elmondhatja azt, ami nyomja a lelkét, s aztán vezeklést tart érte: akkor egész megújul a lelke utána.
- Hogyne tudnám én azt? Nálunk is szokás az. Sokszor hallottam az apámtól; mikor éjszaka rossz álmai voltak: valamelyik a meghalt feleségei közül megjelent neki, s szemére hányt bizonyosan olyan dolgokat, amikre nem szeretett visszaemlékezni; - ilyenkor az apám egész nap böjtöt tartott. Este pedig kiment a mezőre, vágott egy kőrisfavesszőt, s aztán azt az ürgelyukba bedugta, aztán rátartotta a lyukra a fülét, ha hallott valami neszt, akkor aztán a két tenyerét a szája köré téve, elmondta az ürgelyukba azt, ami szívét terhelés: s aztán végre egy cövekkel bezárta azt a lyukat, s akkor aztán egészen helyreállt a kedve.
Huh, be megharagudott ezért Imola, hogy meg-megtépázta, két marokra fogva, Szilamérnak a pogány üstökeit, s még egy szelíd pofont is adott neki hozzá.
Szilamér egész szelíden kérdené, hogy ,,de hát mármost én ezt mivel érdemlettem légyen?"
- Óh, te vasfejű tuhudun! Hát te a mi gyónási szentségünket a ti ostoba ürgelyukba kiabálástokhoz hímezed, hajazod.
- Hiszen, lelkecském, az nálunk éppen olyan szentség és igen komoly dolog. A tuhudun azon az eleven lyukon át egyenesen a Föld istennek mondja el a lelke terhét, s aztán szépen kéri, hogy ne bocsássa hozzá éjszaka a halottait, akiket valaha megbántott. Ha mi az isteneinkhez könyörgünk, az nem csúfolódás. Azok is rettenetesek, ha megharagusznak. Mikor a nap aszúvá perzseli a mezőket, s az ég nem ád esőt és harmatot, mikor a vén Nemere megindul, végigsöpörni jégfuvallatával az egész Székelyországot; mikor a Víz isten elönti a vidéket árjával; hát mikor a Föld isten megrázkódik alattunk elbúsultában, várak és templomok csak úgy dőlnek romba. Erős istenek ők: nem tűrik a megbántást.
Imola átlátta, hogy ok nélkül haragudott: Szilamér nem akart ővele gúnyolódni; aztán kiengesztelte szépen, s ő is megmagyarázta neki érthetően.
- Látod, az minálunk nem úgy van. Nekünk az egyházi embernek kell meggyónnunk a lelkünk terheit, ő oldhat fel azok alól: aki az Isten embere.
- No, az is nagyon jól van. Azt biz' az apám is helyesebben tette volna, ha a Kájon horkáznak súgta volna meg a titkát, s az adta volna tovább az ,,élő lyukon" át a Föld istennek; de hát bizonyosan félt tőle, hogy a horkáz másnak is elfecsegi majd a titkát.
- De ám a keresztyéneknél a gyónástitok szentség - magyarázá Imola. - Az egyház embere esküt tesz rá, hogy a meggyónt titkot senkinek, az Istenen kívül, el nem mondja.
- No, ez már nagyon helyes. Hát akkor mondok én valamit. Tudok én itt a hegyek között egy körülkerített házat, amiben harang is van; a harangszó vezetett rá. Abban csupa merő keresztyén - horkázok tanyáznak.
Imolának már cselekvésre állt a tenyere; de csak meggondolta a dolgot, hogy hiszen Szilamér nem rosszakaratból nevezi a papot horkáznak: nála ez tisztesség.
- Hát én azt gondoltam, hogy azokból elhozok neked ide majd egyet. Aztán annak a fülébe megsúghatod majd minden bűnödet; igaz ugyan, hogy nem fogja megérteni, mert csak oláhul tud - hanem hiszen hát az ürge is...
De nem mondta tovább: inkább sietett megcsókolni azt a hirtelen tenyeret, ami ugyan a képének volt szánva ezért az otromba hasonlatosságért.
- Dehogy hozod nekem ide a bucsesdi monostorból a barátot: hisz azok görög papok.
- Hát azok nem jók?
- Jók a görög hitűeknek; de én római hitű vagyok.
- Ahá! Értem.
- Érted a varasgyékot! - mérgelődék (nagy méltán) Imola, s a két öklével ütögette Szilamér vállait, természetesen az ölében ülve - az istentelennek. - Azért nem kell nekem az oláh barát, mert a görög hitűeknél nincsen gyónás.
- Napról napra jobban beletanulok. De hát te nem mehetsz innen sehova: tudod már, miért; papot, olyant, amilyen neked kéne, közelben nem találsz. De megállj csak! Utcu né! Találok én ki neked mindjárt valamit. Itt van a taplós ember!
- Taplós ember? Hát ez miféle csoda?
- Jaj! De nevess hát egy kicsit, mert tréfás dolog ez. Aztán nagy feneket kell neki kerítenem. Tudod, hogy közelget már a tél, s ilyenkor vannak a népeknek mindenfele ünnepeik. Nálunk van télen a ,,hóbába" ünnep. Amint az első hó leesik, abból a sihederek rögtön készítenek minden ház udvarán emberi alakokat, a várakban egész óriásokat; csinálnak nekik szemet, szájat, orrot, s azokat azután körültáncolják, ezt a nótát énekelve: ,,Hóbába-hó-bába! Se keze, se lába. Mégis ide szálla. Elolvad magába. Adj ki most minden hideget: meleg legyen nyárba!" Hát én úgy tudom, hogy a keresztyéneknek is van ilyenkor valami ünnepjük: valami jászollal van dolguk...
- ...A Karácsony az; a Jézus születése.
- Én csak onnan tudom, hogy a cselédségünk között vannak többen keresztyének, akik azt az ünnepet készülnek megülni.
- S te ezt nem ellenzed?
- De már miért ellenezném? Engemet nem bántanak vele. Csak hadd ünnepeljenek. Annál jobb, mentül több istenünk van, aki hozzánk hajlik. Hát ezeknek az ünnepükhöz kellene az a taplós ember.
- Micsoda taplós ember?
- Hát én nem tudom. Én úgy találtam a vadonban, egy puszta kopár szikladüledék közt, egy barlangban. A barlang elé volt feltűzve egy fakereszt; ő az előtt térdelt, és egy hosszú füzért forgatott a kezében, amire makkok meg gubicsok voltak feltűzve. Ez a taplós ember.
- Óh, te oktondi! Hisz az nem taplós ember; hanem remete.
- Remete? A bizony meglehet. De én egy csepp remetét sem láttam rajta; mert az egész ember csupa taplóba volt öltözködve, ködmen, süveg, harisnya minden taplóból készült rajta; mikor megszólítottam, hogy ki fia, azt felelte, hogy ő az Isten szolgája, s mikor azt kérdeztem tőle, hogy mit csinál itt, azt válaszolta, hogy az Istent imádja, s amellett folyvást szedegette egymás után a makkokat, gubicsokat a füzéren.
- Óh, te tudatlanság bálványa! Rózsafüzér az! Olvasó.
- Rózsafüzér! Én bizony gubicsnak néztem. - Nohát jól van. Mindjárt beszédbe eredtem a kegyes férfiúval, s azon kezdtem, hogy nem lenne-e kegyes felereszkedni ide a Tiburc várába, ha a hivatala engedi, az én keresztyén hitű cselédeimmel a maguk módja szerint való áldozatot megtartani? - De már erre azt mondta, hogy nagyon szívesen megteszi, mert ez neki kötelessége, a hívőknek a szívét megerősíteni, azért ha úgy kívánom, minden borjúnyúzón...
- Pénteken! Te buksi!
- No, hát pénteken - feljön ide a várba, a keresztyén cselédek között kiosztani a malasztot. Ennek talán te is meggyónhatnád a te bűneidet.
- Igazad van! Miért nem hoztad el őt mindjárt magaddal?
- Hoztam volna, de nem jött. Azt felelte a hívásomra, hogy neki csak azon az egy böjtnapon szabad elhagyni az odúját, amikor semmi ételt vagy italt szájába nem vesz. - A többi napokra pedig van neki eltéve két kobakban eledelül mindenféle aszalt vargánya. - Én azt ajánlottam, hogy majd küldök neki egy oldal szalonnát meg egy füstölt vaddisznósonkát; de ő megrázta a fejét, s azt kérdezte tőlem haragosan: ,,Ki adott szabadságot halandó embernek, hogy egy állatot megöljön, melynek az Úr adott életet?" - Én azt feleltem rá, hogy nekem a Rapsonné adott szabadságot, hogy a vadjaiban annyit megölhetek, amennyi tetszik. Erre ő azt mondta, hogy ,,bolond tuhudun" vagyok. Amit én szívesen vettem tőle; mert igaz. - ,,No, hát ha élő állat húsát nem kívánod, hát majd küldök neked egy füzér fonatost." Ezt sem fogadta el. ,,Ki adott szabadságot halandó embernek, hogy a búzát összeőrölje, amit az Úr azért teremtett, hogy elhullván a földbe, kicsírázzék?" - ,,Hát, kérdezém, akkor mit szabad enni?" - ,,Azt, ami arra van rendeltetve, hogy elmúljék: vargányát, csiperkést, tinórut." - ,,De legalább azt engedd meg, hogy valami más gúnyát küldjek a számodra, amibe jobban betakarózhassál: egy jó birkabőr bundát." - Azt is eltiltotta magától. ,,Vajon ki adott szabadságot halandó embernek, hogy élő állatnak a bőrét lehúzza, amit az Úr annak az állatnak rendelt viselésre?" - ,,No jól van: hát küldök egy gubát a számodra, vagy egy vastag pokrócdarabot, amibe betakarózzál." - Ez sem vált be nála. ,,Vajon ki adott szabadságot halandó embernek, hogy más állatról lenyírja a gyapjút, ami annak a testét fedezni van rendeltetve?" - ,,No, hát küldök vászonruhát." - Ez ellen meg azt vetette, hogy nagy istentelenség a kendert a földből kitépni, mert annak gyökere van. - És így egyes-egyedül taplóból szabad a gúnyát összetűzködni galagonyatövissel, ahogy íme ő viseli. - ,,Mert minden az Úré, és nekünk semmink sincsen ezen a világon: minden kincsünk a másvilágon vagyon." Végezetre nagyon ajánlotta, hogy térjek meg a pogány hitemből; mert különben a pokolra megyek. Amire én azt feleltem neki, hogy biz' én nem megyek, mert nem tetszik! - ,,De majd elvisz oda az ördög!" - ,,Dehogy visz! Adok neki egy malacot, s ahogy én ismerem az ördögöt, inkább azon kap, engem elereszt." - Erre a kegyes férfiú kiterjeszté a karjait az ég felé és felkiáltott: Óh, én Uram! Zebaoth isten! Ne öntsd ki haragodat e vakmerő káromkodó fejére! - Te pedig eredj innen, és ne háborgass engem; azért, hogy az Úr megbocsássa ezt a te istentelenségedet, én tízezer miatyánkot fogok imádkozni érted", s azzal mindjárt odatérdelt a fakereszt elé, s rákezdte, folytatta: nem ügyelt rám többet. Én aztán idehaza kiszámítottam babszemeken, hogy mennyi az a tízezer imádság? Száz babszem egy marék; tíz marék: egy kupa; tíz kupa: egy cseber. A jövő holdújságig ez azt el nem végzi. Akkor érte megyek, s elhozom ide magammal. Annak aztán te is meggyónhatod a bűnödet; - azt a nagy bűnödet, hogy egy ilyen vétektarisznya nagy bolond tuhudun pogányt szeretsz; mert ez az Isten szolgája bizonyára nem szeret senkit és semmit, csak egyedül a mennyországot, s ebben a dologban tökéletes.
Imola egészen meg volt elégedve Szilamér ajánlkozásával: az eddigiekből ítélve, reményt kezdett venni hozzá, hogy ha egy ilyen kegyes férfiúval fog érintkezni a férje, lassan-lassan, de majd csak valahogy, valamiképp megtér az ő pogány tévelygéseiből. Időt kell engedni a megtérítés munkájának, kiváltképpen egy olyan minden tudományban szűkölködő embernél, mint ez a szegény Szilamér!









Jókai Mór: Bálványosvár


Croesus apó
Nagyon jól ismerték a Szent Anna tó környékén lakó keresztyén székelyek a Croesus apót. Ők ugyan ezt a nevet, amit a remete a leggazdagabb ember után vett fel, nem egészen így mondták ki, mert a székely nyelve nem kereplő, se nem kenetlen talyigakerék; hanem hítták őt szépen, simán Kőrös apónak.
Hát biz abban az időben a remete tartotta fenn a hitet. A szegény köznép: a pásztor, a szénégető, a nyestvadász, a kőfejtő, a zsindelyhasító, a tutajos, a bális, az olajkáros, a sólyommadarász nem járhat a faluba templomozni; ellenben a remetét mindig ott találja a barlangjában. Aztán ennek ,,papzsákja" sincsen. Annyiért osztja a malasztot, amennyibe neki magának kerül.
Az új holdig nem háborgatta a remetét Szilamér; akkor azonban egyszerre nagy hó esett, úgyhogy a várbeli tuhudunok menten össze is raktak egy nagy hóbábát az udvar közepére: ezt az időt jónak találta Szilamér az ő taplóemberének a meglátogatására.
Ott térdepelt az akkor is a kereszt előtt és imádkozott. Szilamér várt egy darabig; de hogy nem akart az áhítatosság tagba szakadni, hát csak megszólította a remetét.
- Óh, te istendicséretben telhetetlen ember; engedj már egy kis pihenést a mennyországnak, s hallgass ide énrám. A feleségem küldött ide hozzád, aki bizony jó keresztyén. - Ha pogány volna, azt mondanám, hogy nincs jobb asszony nálánál a világon; de mivel keresztyén, ő maga azt mondja, hogy nyakig ül a vétekben: terád vár, hogy húzd ki; mert más meg nem szabadítja a kárhozatból.
Ez okosan volt mondva: a remete felállt a térdeiről, s megcsókolva a keresztfát, lerázta a havat a szakálláról, és valamit mondott, de az diákul volt: Szilamér nem értette.
- Ha azonban valami áldozathoz való szerszámod van, kehely, kés, varázsdob, üst, sarló, pengenyű vagy más afféle, azt is hozd magaddal; mert a cselédjeimnek is a szelídje áldozást akar tartani: sütöttek, főztek, gyertyát is mártottak; úgy hívják, hogy karácsony: az a te mesterséged lesz.
A remete nem felelt semmit erre a hiábavaló beszédre, csak egy összeábdált fakeresztet hozott ki az odújából: nem kell a karácsony ünnepéhez egyéb.
- Ellenben, minekelőtte a feleségem elé vezetlek, öltenéd fel ezt a palástot, amit a feleségem varrt a számodra a saját kezével. Kőrös apó elszörnyedve hőkölt hátra, mikor Imola ajándékát kivette a tarsolyából Szilamér. Hisz az selyemből volt.
- Hogy gondolod, hogy én egy ilyen hivalkodó öltözettel megbántsam az Istent?
- No ezzel nem bántod meg: mert ez selyemből van. Az pedig, mint tudod, se állatok gyapjából nem nyíratik, se földi növényekből nem tépetik le, hanem amint azt a girgác kalmárok elmondják: csupa merő égi ökörnyálbul szedetik össze, tehát ez mennyei adomány, egyenesen az égből száll alá, s az Istent tiszteljük vele, amidőn a selymet viseljük.
Ez megint okos beszéd volt. - Ezt bizonyosan Imola rágta a szájába Szilamérnak; mert ha őrá bízta volna, ő aligha azt nem mondta volna, hogy ,,ilyen taplóbőrben csak nem vihetlek tisztességes asszony elé: hiszen olyanabb vagy az erdei manónál".
Még akkor nem tudták Európában, hogy miből készül a selyem.
Az a selyempalást pedig Imolának saját kantusa volt, amit az elragadtatása napján a templomjárásra viselt. Több selyem sem volt az egész háznál.
Szilamér belerázta a remetét a palástba, s azt mondta neki, hogy ,,mármost menjünk!"
Az egész úton, fel a Tiburc várig, szakadatlan létániázott a remete, a pogány várúr lelki épületére, aki pedig azalatt sokkal inkább vizsgálta a bölénynyomokat a hóban, mint a mennyországba vezető nyomokat, s mikor már azt hitte a remete, hogy jól megporhanyította a kemény szívét, egyszer csak megszólalt, s azt mondá:
- Holnap, ha megfagy a hó teteje; ugyan jó bölényvadászó nap lesz.
- Karácsony napján! Te istentelen!
Szilamér nagyot bámult rá:
- Hát hogy tudhassa a bölény, hogy holnap karácsony napja van?
A remete megrázta a szakállát, haragosan, s nem is igen halkan dörmögé:
- ,,Ne szórd a gyöngyöket a disznók elé."
De amíg a vár elé felmenének, egész kísérő sereg támadt a hátuk mögött. Csak akkor lehetett észrevenni, hogy milyen emberlakta hely ez az erdő. Férfi, asszony, gyermek csak úgy bújt elő a fák közül, a sziklaodúkból; olyan népek, akik születésüktől kezdve a halálukig soha födél alatt nem laktak, őspéldányai az embernek, amilyenné az Úristen teremtette: akiknek a tulajdona a semmi és a minden. Ezeknek világolt legelébb az a mennyei láng, mely a magasból jön, s mégis a legalsókat lepi meg legelébb; ezek érzik meg leghamarább, hogy aki az emberek közti szeretetet, békességet, egyenlőséget hirdeti, az Isten fia, nem más.
Szilamér egész haddal érkezett meg a Tiburc vára elé, úgyhogy alig akarta a toronyőr bebocsátani a kapun. Ugyancsak kellett a kürtjét fúvogatni, amíg a felvonóhidat leeresztették eléje.
Amint azonban a kapubolt elé beérkezének, Kőrös apó felkiálta hangosan
- Minden jó lélek dicséri az Urat! - S háromszor keresztet vetett magára. S aztán magasra emelte a keresztet, áhítatos könyörgésre nyílt néma ajakkal mereszté fölfelé arcát az égre, de nem mozdult odább.
- Hát ennek mi baja, hogy nem akar előbbre kerülni? - kérdené Szilamér Imolától.
Imola kitalálta a titkot.
- Bizonyosan a hóbába áll útjában, ott az udvar közepén. Nem akar belépni, amíg az a bálvány ott van.
- Bálvány? - szólt Szilamér vállvonva. - Hiszen ha csak az a baja, mindjárt nem lesz ottan bálvány.
Azzal odament a hóbábához, s nekifeszítve a fél vállát, úgy kidönté azt a helyéből, hogy menten háromfelé gurult.
- Mirákulum! Mirákulum! - kiálta fel erre lelkesülten Kőrös apó, térdére bocsátkozva, amit a hívei mindnyájan követének. Ime az Úr csodát tett érettünk! A pogányok bálványát leromboltatta a tuhudun vezér saját kezével, egy égből szállt szent asszonynak első szavára. Nézzétek az orcáját, hogy világít a dicsőség ragyájától! Hozsánna!
Hozsánna! Hozsánna! - rivallták a népek utána.
Hát hiszen Szilamér tudta azt régen jól, hogy az ő szerelmesének az orcája világít; hisz az a nap és a hold; - de még melegít is. Ahhoz pedig, hogy azt a hóbábát feldöntse, nem kellett őneki semmiféle különös világosság. - Holnap majd csinálnak a helyébe másikat a gyerekek.
Ellenben Imolának nagyon tetszett az, hogy őt a remete ,,szent asszony"-nak nevezte. - És hogy őneki olyan nagy hatalma van a férje fölött. - Mármost nemcsak azt köszönte meg Szilamérnak, hogy elhozta magával a várába a remetét, hanem még egy lépéssel tovább bátorkodott menni; megkérte, hogy ő is menjen be együtt a remetével és a hívekkel - az akolba.
- Az akolba?
- Isa: az akolba. Ott ünneplik meg a keresztyének a szent karácsonyt, mivelhogy a Jézus az akolban született, jászolba helyeztetett.
Tehát a tehenek aklában tartották a karácsonyünnepet. De fel is volt az ékesítve zöld fenyőgallyakkal; a jászol körültűzködve tizenkét gyertyával, amik a tizenkét apostolokat jelezték. A jászolban pedig puha szénára fektetve volt látható a Krisztus-baba, amit a gazdagabb népek kiformálnak gyöngyökből és drágakövekből s ,,bámbinónak" neveznek: az együgyű székely földnépe pedig megalkotta azt a természet ajándékaiból. Fejét a pólyás bábnak alkotta a fára felfutó dinkának[1] testszínű gyümölcse, aminek olyan piros az arca, mint a gyermeké, s a tetején természetalkotta gerezdes korona nőtt ki magától; a két szeme volt két kökénybogyó, a szájacskája készült csipke gyümölcséből; a nyakán levő gyöngyfüzért a fagyöngy ajándékozta. Az egészet maga a nép képzelete szerzette így össze: gyönyörködött is abban minden szem. A kis Krisztus összerakva földi gyümölcsökből! Szilamér nem a csinált képet nézte, hanem az ezt körülvevő emberek áhítattól ragyogó arcait, s aztán hosszan és sokáig a mellette álló kedvesének könnylepte két szemét. Olyan volt ez, mintha egy más világba nyíló ablakon nézne be; ahol sok csodálatost lát, és semminek sem tudja a nevét.
Azután megkezdődtek a szertartások. Fele is játék volt még azoknak: ahogy a nép maga kigondolta. A három napkeleti király megjelenése, az előretolt csillaggal, az meg egy kivájt kobakban égő mécs volt; azután a pásztorok bejövetele, akik láncos botjaikkal zörögve arcra veték magukat a jászol előtt s elaludtak; azután jött egy angyal, fehérbe öltözött kisgyermek, aki nyírfa seprűcskével sorba verte őket, énekelve: ,,Pásztorok, pásztorok keljetek!", mire azok mind felugrottak, s ugrándozva danolták ezt: ,,Betlehembe gyer pajtás, ott van ám a jó tartás: Bor, ser folyik, mint a tenger, ihatik az ember!" Azután fenn az eszterhéj alul megzendült a leánykák karéneke: ,,Vesd le juhász a bundát! Takargasd be Jézuskát: Mert nincs néki bocskorkája, Sem sarkantyús csizmácskája: Fázik az ő lábacskája." Arra azután a férfiak mind odarakták a ködmeneiket a Jézusbáb körül, betakargatva azt jámborul.
Szilamér annyit nevetett ezalatt! Hasztalan taszigálta oldalba könyökkel Imola, a fülébe dörmögve: ,,ne vihogj, ne kuncogj! Nem nevetni való ez: szent dolgok ezek mind!"
Nem ment az Szilamérnak a fejébe, hogy ő miért ne nevessen, mikor nevethetnékje van? ,,Hát haragszik azért az Isten, ha valakinek jó kedve van, mikor őneki fia született?"
A jelképes játékoknak azonban immár vége szakadván, kezdődött a valóságos szertartás, ami bizonyára annál az együgyű népnél, akit nem tanítottak az iskolában, de bizony maga a pásztora sem járt ott sokat, igen egyszerű is volt. Nem volt itt sem cifra oltár, sem szentségtartó, sem kelyhek és medencék: egy fakereszt volt minden jelvény. És a rézduda sem hangzott a szent mise közbe, sem a betanult zsolozsmák.
- De ezt most már békében hallgasd ám végig, és szépen veszteg maradj! - inté előre Imola a pogány férjét; amit az szépen meg is fogadott, s elébb csak a hüvelykujját dugta a szájába, azután mind a többi ujjait, végre az egész öklét, hogy a kacagás ki ne törjön rajta, amíg a szertartás lefolyik. Hanem amint a mise végén a remete magasra felemelé a keresztet, s kimondá e szót: ,,Ámen"; s arra az egész gyülekezet elkezdé a szamárordítást utánozva kiabálni: ,,ihá! ihá! ihá!", már akkor nem tudta magát tovább türtőztetni Szilamér hanem közibe hahotázott kitörő kacajjal a szamárkardalnak, ami azonban a gyülekezetet éppen nem zavarta meg: a lelkipásztort éppen oly kevéssé, aki végül e szavak helyett: ,,ite, missa est", háromszor ismétlé a szamárordítást ,,ihá, ihá, ihá!"[2]
Imola átölelte szelíden a férje vállait, aki majd hanyatt vágta magát nevettében.
- Lásd, kedvesem, pedig ez nem nevetni való. Mert ez a szamárordítás annak az emlékezetére történik, mikor Heródes király a betlehemi gyermekeket mind legyilkoltatta, s akkor az angyal intésére egy szamár hátán menekült meg a boldogságos Szűzanya a kis Jézuskával. Ezért kiáltják a hívek karácsony estéjén az ,,ihá"-t. És hidd el énnekem, hogy az a szamárkiáltás, melyet igazi áhítatos érzés kísér, hamarább feljut a mennyországba, hogysem mint a legzengőbb zsolozsma, amelyhez nem járult igazi szeretet.
- Mondd el ezt még egyszer: hadd tanuljam meg szó szerint! - mondá Szilamén elbámulva azon, hogy az ő kis felesége ilyen dolgokat mond, és azután nem nevetett többet; pedig a száját sem dugta be az öklével; hanem aztán megvárta, míg a remete kiosztó az úrvacsoráját a hívek között: kenyeret, ami mannából készült, és bort, aminek nyírfa volt a szőlőtőkéje.
Azután következett a híveknek a meggyóntatása.
Imolának úgy illett, hogy ő legyen mindannyi között az utolsó; mivelhogy a világban ő mindnyájuk fölött a legelső. Ezt már a torjai egyházban megértette az esperes beszédéből Szilamér: tehát nem volt rá nézve semmi újság. - Azt is elnézte hát békességes szívvel, miként térdepel le az ő drágalátosa a remete elé, oda arra az alomszalmára, s hogy sugdossa annak a fülébe a maga halálos bűneit, amiknek a kifogytával aztán a remete egy nádszállal neki is a fejére üt, mint a többieknek, jelezvén a vezeklést; mely után aztán Imola felkelhetett a térdeiről, s visszamehetett Szilamérhoz.
- No, hát meggyóntad a bűneidet? - , kérdezé Szilamér. Ugyan soká tartott. Talán nem is mind bűn volt az? - Hát aztán miféle vezeklést szabott rád érte a remete?
- Többféléket - súgá szelíden az asszony. - Legelőször is száz miatyánkot, üdvözletet és hiszekegyet kell elmondanom.
- No, ez még alig van egy kupával. Hát aztán?
- Azután minden keddi és pénteki napon böjtöt kell tartanom.
- No, abba már nem egyezem bele. Neked nem szabad magadtól a táplálékot megvonnod.
- Hiszen csak azt értsd a böjt alatt, hogy hús helyett halat kell ennem.
- Az már más. És így én hetenkint kétszer vadászás helyett halászni fogok. Ez már okos dolog. Te vétkeztél és a pisztrángok lakolnak meg érte.
- De ne ungorkodj, mert akkor nem mondom meg a harmadikat.
- No, hát befogom a számat. Mi az a harmadik fogadalom? - Az, hogy - itt megszakadt a nő, s szemérmes szemei tétova repeséssel keresték a szót, ami kimondható: - hogy azt, tudod, aki nincs még a világon, akit még nem ismerünk, de mégis nagyon szeretünk: - hiszen tudod...
- Hogyne tudnám?
- Hát hogy azt keresztyén hitben fogom felnevelni.
Szilamérnak egyszerre ráncokba szaladt a két szemöldöke.
- De ehhez nekem is hozzászólóm van.
Imola csábító hízelgéssel tapadt oda hozzá.
- Hát nem azt mondtad-e százszor, de ezerszer, hogy nincs olyan kívánságom, amit ne teljesítenél?
- De ha lehetetlent kívánnál. Teszem azt, hogy ugorjam át a napból a holdba.
- De hát nem olyan nagyot kívánok. Csak azt, hogy ha lesz egyszer valaki, aki nevet kér tőlünk: én hadd válasszak azt neki, s aztán ne tűz fölé tartva, hanem vízbe mártva kapja meg a nevét. Hát olyan nagy, nehéz, felemelhetetlen kívánság ez a te kis feleségedtől, aki jobban szeretett téged, mint az anyját, jobban, mint az Istenét, mert elhagyta őket, hogy veled maradhasson?
S addig-addig simogatta a lágy kezeivel Szilamér orcáját, míg azt a sok csúnya ráncot mind lesimította róla. A remete imádkozott azalatt.
- No, már látom, hogy milyen nagy ravasz asszony vagy - dohogott Szilamér. - Bizony leversz még a lábamról. Hát jól van, jól, no! Csak ne sírj! Csak ne nézz rám ilyen szemekkel. Hiszen úgy reszketek, mint a nyárfalevél, ha a könnyező szemedet látom. Hát majd meggyököntöm én ezt a dolgot ennél a remeténél. Talán megalkudhatunk egymással. Hátha a ti isteneiteket meg az enyéimet össze lehetne hozni egy kalap alá? Nektek van három, nekem van négy. Azok bizony heten is elférnek együtt. Nekem volna módom mind a hétnek illendőn áldozni. Hisz az a torjai barát maga is elismerte az imádságában, hogy az én isteneim mind jó istenek. - Nohát én sem mondom, hogy a tieitek nem azok. Majd meglássuk a dolgot. Hátha kiegyezhetem a remetével.
Imola el tudta titkolni a belső örömét. Mikor már a székely tuhudun azt mondja, hogy kész alkudni, akkor már nagy lépést tett előre. Csak rá kell hagyni mármost. Nem kell erőltetni, mert akkor hátralép. Csak hadd menjen ő maga oda a remetéhez, ő maga kérje fel, hogy hágjon fel velük a palotába, legyen ott vendégük, jó meleg kandalló előtt majd elbeszélgetnek egymással egy kancsó méhser mellett.
De Kőrös apó nem fogadta el a nyájas meghívást.
- Itt van az én helyem: az akol szalmáján, ahol az én idvezítőm született. Nem is illenék énnekem a ti pompás palotátokban odafenn hivalkodnom a kandalló tüzénél. De nem is adott rá szabadságot az Úr senkinek, hogy az erdő fáit kivágja és tűzre rakja, amik arra rendeltettek, hogy sudaraikat az égbe emeljék, s az ég madarainak szállást adjanak. Nem megyek a palotádba.
- Hát akkor maradsz magadnak - szólt Szilamér, s ott hagyta bosszúsan a remetét, de még az aklot is.
Hanem Imola hátramaradt, s odajárulva a remetéhez, ezt sugdosá neki:
- Óh, te szent atya. Tudd meg azt, hogy az én férjem kegyetlen egy pogány ember. Nem egyébért hívogatott ő tégedet fel magához a kandallós palotába, hanem csak azért, hogy majd ottan egy szikra rád talál pattanni, s attól a te taplóköntösöd meggyullad, s akkor aztán lassan izzó tűzben megégsz ott előtte, és kínjaid közepette megátkozod az égben lakókat. Ebben akart ő gyönyörködni bizonnyal.
- Akkor hát szégyenüljön meg az ő kevélysége! - mondá felgerjedten Kőrös apó, s felszedve magát a szalmáról, megindula Szilamér után, aki csak elbámult, amidőn meglátta, hogy íme hozza ám a felesége a remetét magával.
Óh, be nagy az asszonyi állat ravaszsága! Amit az ura minden hízelkedéssel ki nem tudott vinni, azt ő elnyerte fenyegető szóval. Szilamér azonban nemhogy nem ültette a taplóembert a kandalló közelébe, sőt jó messze eltolta onnan a lócát, amelyre lepihenteté, mondván: ,,Oda ne ülj, a tűz elé; mert rád talál pattanni egy szikra, s tüzes szent lesz belőled."
Ezen a napon karácsony szombatja lévén, ebédre Imola csupa mákos csíkot és csíkos káposztát főzetett; amik azonban Szilamérnak nagyon jól ízlettek: négyszer is kiszedett belőlük a tálból, s nem is sejtette, hogy ő mostan - böjtölt, amíg a felesége fel nem világosította róla. A jámbor remete azonban az egész ebéd alatt nem vett magához egyebet, mint aszalt körtét, somot, gesztenyét és mogyorót, amik önként lehullanak a fáról. - Ellenben annál többet beszélt Szilamérnak az ó- és újszövetségből, amely történeteket Szilamér fülei éppen olyan könnyedén nyelének le, mint ahogy a torkán leszaladt egy-egy kövér ikrás csík, hogy fenn nem akadt a szálkáival rajta.
Mikor aztán jóllakott Szilamér a testi és lelki táplálékokkal, akkor azt mondá (a tíz ujját hozzá fenve a ködmöne gyapjas béléséhez): ,,E bizony nagyon jó volt: holnap is így legyen. S ha ilyen jó ez a keresztyén vallás, ahogy a te beszédedből meg a feleségem tálaiból megértettem, én bizony nem bánom, akár ma keresztyénné legyek."
Hanem a remete (az ilyen szent emberek szokása szerint) amint észrevette, hogy nagyon engedelmes tanítványra talált, még szorosabbra kezdte fogni a kordát, s azt mondá Szilamérnak: ,,Nem megy az oly könnyen! Mert azt mondja az írás, hogy könnyebb egy tevének általbújni a tű fokán, hogysem mint egy gazdagnak bejutni a mennyország kapuján; azért semmiképpen a Krisztus követője nem lehetsz mindaddig, amíg minden gazdagságodat a szegények között ki nem osztod, s magad olyan szegénnyé nem leszesz, mint a legszegényebb ő közöttük."
Szilamért ez sem rendítette meg. Felvette a kancsót a jó méhserrel két marokra, s olyat húzott belőle, hogy maradt is benne, nem is: mintha életében utoljára még egyszer kedve szerint valót akarna inni, s aztán letéve az orrost a helyére, egész nyugodt lélekkel így szólt:
- Én bizony ráállok. Az én gazdagságom egy rengeteg erdő meg egy nagy bánya. Szívesen kiosztom. Minden szegénynek jut belőle egy szálfa meg egy darab kő. Mind jól járnak vele. Azután van még egy jó paripám meg a fegyverzetem. Ezt én odaadom a legszegényebbnek a szegények között. Te vagy az magad, Kőrös apó, mint mindenki tudja. Öltsd fel a páncélom, tedd fel a sisakom, vedd át kardom, bárdom, állj helyettem a sereg élére, védelmezd a határt: nekem pedig add ide cserébe a te taplógúnyádat, azt én veszem föl; beülök a te odúdba, s onnan nézem, hogy te mit csinálsz.
Most aztán Imolán volt a sor, hogy ezt tréfának vegye és nevessen rajta. De csak elhűlt aztán, amikor azt látta, hogy Szilamér nem tréfál, hanem leszedi a falról a fegyverzeteit. S maga is vetegeti le magáról a daliás öltözetét, s ösztökéli a remetét, hogy ő is serénykedjék azon módon, és adja át neki a taplóruháit.
- Csak nem akarod, hogy itt előttem ruhát cseréljen veled egy férfi? - kiálta fel Imola elszörnyedve.
- De bizony akarom, szent asszony! Mert hogyha én minden kincseimről, amik a világon vannak, egyszerre lemondok, te is azok közt lész. Mikor minden gazdagságomat kiosztom Isten parancsolatja szerint a szegények között, jobbat nem tehetek, mintha tégedet, a kincseim legdrágábbját, odaadlak a legszegényebbnek, a taplóembernek: ő viselje ezután gondodat. Nosza Kőrös apó, siessünk cserélni!
- De bizony ebből semmi sem lesz! - kiáltozá Imola; megakadályozva az ajánlott öltönycserét. - Kikérem az ilyen tréfát!
- Ha tréfa ez a dolog, úgy nem az én tréfám - viszonzá Szilamér. - Egynek valakinek kell ezt az országot védelmezni: a népet vezetni, s aki ezt teszi, az bizonyára úr, vezér, hatalmas. Azzal a tanáccsal, hogy minden ember legyen egyforma szegény, alázatos, lehet járni a világot ott, ahol jámbor népek laknak, s egyik puszta őrzi a másikat; de nem lehet megállni az én hazámban, ahol mind a négy szél irányából ellenség fenyeget, akik ellen fejedelmeink a négy ,,napvágást" teszik koronázásukkor. Nálunk annak, aki a nép vezére, egyéb dolga is van, mint Istent dicsérni s a világról lemondani. Az nem bocsáthat meg az ellenségének, hanem azon kell hogy legyen, hogy a hazájára törő pusztítónak csontjaiból tetemhalmot rakjon össze. Ha tetszik a csere, nem bánom: vállalom! Itt a kard, paripa: de még az asszony is, aki, ha győztesen térsz vissza a harcból, a repkénykoszorút homlokodra fonja.
De Kőrös apó felháborodva felelt meg erre.
- Apage Satanas! Távozz tőlem, Sátán! Az én országom nem ebből a világból, de a másvilágból való. Aki fegyverrel öl, fegyver által hal meg!
Erre a szóra visszataszítá Szilamér hüvelyéből kiguvadt kardját, s odarántva magához feleségét s vaskarjával érckebléhez szorítva őt - azt mondá a remetének:
- No, hát csak eredj vissza a barlangodba, ahonnan kibukkantál. A te vallásod kecskepásztoroknak való! Mert énnekem nem kell az olyan mennyország, amelyikért cserébe az én jó hazámat, az én Székelyországomat kellene ebadóba hagynom! Tuhudun maradok!

[1] Lásd Diószegi füvészkönyvében: diákul ,,cucurbita melopepo".
[2] L. Cantu Caesar ,,Középkor története" IX. könyv 7. fejezet.









Jókai Mór: Bálványosvár


A világ száműzöttei
Imola azt mondá a férjének ezután:
- Kérlek, ne varrj te hímet erről az együgyű remetéről a mi egyházi nagyjainkra, se azokat az ő mondásait ne vedd olyan szó szerint. A mi papjaink bizony nem hirdetik a szurtos szegénység fogadását, maguk is fénybe, pompába öltözködnek; nem is élnek aszalt gombával, vackorral; hanem megsüttetik a vadpávát ünnepre, s böjti napon tormás lével készíttetik a csukát. Azt pedig végképpen vesd ki a fejedből, mintha a keresztyén papok, mikor ellenség tör a hazára, elbújnának az oltár háta mögé, olvasót forgatni; de bizony felkötik a kardot, páncélt, a palást hegyébe, sisakkal takarják be a fejükön a szent olajas pilist; s lóra ülve, odaállnak, ahol a zászló lobog, s úgy megvédelmezik az országot karddal minden rossz szomszéd ellen, mint a legjobb világi vitézek. Ilyenek a mi igazi papjaink.
- Csakhogy én ilyen cifra papot sohse fogok látni; mert efféle ide az erdőbe nem jön.
Imola azután a vezeklésül rászabott imákat még meg is szerezte egy-kettővel annak a kívánságnak a teljesülésére, vajha a mennybéli hatalom tenne az ő urának a megtérítésére valami kisebbfajta csodát; nem kíván ő azokból az igen nagyokból, aminők a pogány fejedelmeket megtérítették, csak legfeljebb annyit, hogy bárcsak egyszer Szilamér vadászó kalandozásaiban bukkanna rá valahogy az udvarhelyi prépostra, akinek az egész megjelenése, de még inkább az ékesen szólása Szilamérnak a szívét könnyen megnyerhetné. Beszélt is neki felőle sokat - úgy esténkint. Szilamér már maga sem bánta volna, ha egyszer véletlenül egymásra bukkannának. Az pedig nem is volna valami lehetetlen. Búzaszentelés alkalmával nagy búcsújáratok szoktak megindulni a vidéken, s azoknak az élén maga jár a prépost igazi pompával. És ugyanekkor Szilamér egész a búzaföldekig eltévelyeghet, a bölényt üldözve, mely szeret a vetésben dúskálkodni. Egyszer így összejöhetnének, s akkor aztán majd megtudná Szilamén hogy a prépost egészen másforma pap, mint a taplógúnyás remete az odúban.
Imola egy ilyen véletlen találkozástól csak minden jót remélt, s azért hitt is benne, hogy az megtörténik.
S amiben az ember erősen hisz, hát az be is szokott teljesülni. Egy este nagy későn a bölényvadászatból azzal a szóval tért haza Szilamér:
- Nohát, láttam már, hogy milyen az az udvarhelyi főhorkáz.
- A prépost?
- Nem tudom én: piritus-e?
- Ejh! Nem piritus, hisz az nincs a világon: az csak mese, hogy piritus van; olyan parányi ,,jó manó", aki minden bajban megsegít, s egy ökör fülében elfér. Ennek a neve, tanuld meg kimondani: ,,pré-post!"
- Én pedig jobb szeretném, hogy ha a pirites volna meg igazán, s a prépost volna a mese.
- Hogyhogy?
Erre Szilamér nagy keservesen odavágta az, asztalra a nagy medvebőr süvegét, s mintha magának is rosszul esnék, olyan szomorúan mondá ki:
- Nem leszek én már a te Jézusodnak követője soha.
Imola csak elképedt, elhalványult.
- Mi történt veled?
- Majd elmondom hosszan; - de ne ülj az ölembe, ne is igen ölelgess; ülj távol a kerevetre. Majd ennek is megtudod az okát.
Imola reszketni kezdett, úgy megijedt e szótól: hogy őt már Szilamér meg sem akarja ölelni. Vajon mit véthetett neki?
Odaült eléje, de nem a kerevetre, hanem a lábához, a medvebőrre, úgy bámult fel a férje arcára.
Szilamérnak az arcába lógott az üstöke, mint a szomorúnyír ága; el se hárította onnan.
- Nagyon szomorú történet az, amit most neked el fogok beszélni, nem tudom, kiállod-e végig? Egy bölényt üldöztem reggeltől napestig erdőkön, völgyeken keresztül. Egyszer aztán nyomát vesztettem. Ki voltam fáradva; amint egy forrásra bukkantam, ott békóba tettem a lovamat, láncra kötöttem a kutyáimat, s leültem a mohos kőre delelni. Ha visszagondolok rá, úgy rémlik, mintha elaludtam volna, s álomlátás kísértett volna meg. De nem volt álomlátás. Valami távoli zsolozsma hangja révedezett fel az erdő sűrűjéből, mely egyre közelebb jött; a kutyáimat alig bírtam elcsitítani, hogy ne vonítsanak; még az oktalan állat is meg volt rémülve, olyan ijesztő, félelmetes volt ez az ének. És azután, amint egyre följebb jött a völgyből ez a zsongás, lassankint előtűntek maguk az éneklők: gyermekek vörös szoknyában, fehér ingben. Egy közölök nagy fekete keresztet emelt, amiről gyászfátyol csüngött alá, egy másik csengettyűvel csilingelt, egy harmadik durván ácsolt tölgyfa keresztet vitt a vállán, azután fekete ruhás, fehér inges férfiak jöttek, rudakra tűzött lámpásokkal, amikben gyertya égett, fényes nappal. Utánuk egészen feketébe burkolt alakok következtek, égő szurokfáklyákkal a kezükben; arcukat egészen eltakarta a csuklya. Ezek voltak az éneklők. Nyomukban egy csapat alabárdos tolakodott előre, akik közül az elöl menők a dárdáik hegyét hátrafelé, a hátul jövők pedig előre szegezve tarták, s e dárdahegyektől meghatározva lépdegélt egy emberi alak, akinek az egész termetét egy hosszú sárga csuha fedezte, aminek a kámzsája a fejére volt húzva.
Az ember tántorgott, alig bírták a lábai.
Végül aztán jött négy férfi, fekete ruhában, akik egy fekete bársonymennyezetet emeltek rudakon, s az alatt lépdegélt egy selyempalástba öltözködött férfi, hosszú szürke szakállal, a fején négy gerezdre szabott aranyos süveg, veres öv a derekán, kezében egy aranyedény, láncon csüngő, amiből füstöt szórt maga elé.
Ez volt a prépost - remegé Imola.
- Tudom. - Utána jött egy csoport asszonynép, csúf, vén banyák mind; szemenszedett boszorkányok. Mikor odáig ért a hosszú csapat, ahol a forrás patakja keresztülcsergedez az úton, az a sárga csuhás emberalak lehajolt, hogy a markába vizet merítsen: szomjas volt. Egyszerre minden dárda hegye keresztbe állt előtte, visszatiltották a víztől. Az emberalak hátrafordította a fejét, s a csuklya alól valami olyan szívbemetsző nyöszörgés hangzott elő, hogy még a lovam is horkolt, és a sörényét borzolta féltében. Erre a rimánkodó hangra megszólalt az a fénybe öltözött alak a mennyezet alól. Rideg, kemény, szomorú hangon beszélt: ,,Emlékezzél reá, hogy teneked meg van tiltva olyan vízből merítned, amely továbbfolyik!" Azzal a csapat vonult tovább, a sárga ruhás bandukolt támolyogva. A sok fertelmes vén banyának mind volt a kezében egy korsó, az mind megmerítette azt a patakból, s nagyot ivott, fújt utána: ,,Hej, de jó volt", - de csak egy sem vitte oda a korsóját ahhoz a nyomorulthoz, hogy megkínálja vele: ,,Nesze, igyál az én korsómból, ha magadnak nem szabad a folyó patakból merítened." Hanem énekelni, azt tudtak: ,,irgalmazz nékünk".
Egy vén csoroszlyát, aki leghátul csoszogott, nyakon fogtam, hogy álljon meg, hadd beszéljek vele.
Az egész csapat olyan mérgesen tekintgetett fel rám, miért nem vettem le a süveget a fejemről, s a vén banyák hangosan kiabáltak rám: ,,Le kellene ütni dárdanyéllel a fejéről azt a süveget! Még fenntartja a tökfedőt, mikor a szentséget elviszik előtte!"
- Hát micsoda szer ez itten, amit járás közben tartatok?- kérdezém a banyától.
- Nem látod! Temetés.
- Temetés? Hát hol van a halott?
- Szúrd ki a szemedet, ha nem látja! Ott megy abban a sárga csuhában.
Aztán, amint eleresztettem a nyakát, énekelte tovább: ,,irgalmazz nékünk!"
No még ilyen temetést nem láttam. Azt tudom, hogy nálunk őshitűeknél szokás a csatában elesett vitéznek lóháton vonulni a gyász búcsúzó útra a sírjáig; de hogy egy halott gyalog menjen a saját temetésére, ilyet még sohasem hallottam.
Bántott a nesz, hogy megtudjam, mi lesz ebből?
A lovamat kantáron vezetve, utánaballagtam keves távolból az éneklő gyászmenetnek, a legvadonabb erdő közepébe, amíg egy helyen azt láttam, hogy megállnak. Ott áll sűrű bozót közé elrejtve egy alacsony tuskóhajlék, mellette egy szikladöbörben volt valami víz, ami úgy be volt lepve falevéllel, rothadó haraszttal, hogy csak a beleugráló békák cuppanásáról lehetett megtudni, hogy ott víz van. Ebből már szabad inni a sárga ruhásnak, mert ez nem folyik sehová. - Azt kezdtem hinni, hogy ez valami gonosztevő, akit veszteni visznek. De miért hozzák ide a vadonba, ahol senki sem látja? Hiszen másutt, akit kivégeznek, népelrettentő példának, azt ugyancsak felmagasztalják, magas dombon álló bitófára vagy kerékre, hogy minden ember lássa.
A sárga ruhás a kunyhó elé érve, ott annak a küszöbén magától letérdelt, arcával kifelé fordulva. Ekkor az énekesek rákezdték a halotti dalukat; énekeltek az angyalokról, akik a halottat majd bevezetik a paradicsomba, ahol örök világosság fog néki fényleni; hatszor is elmondták fölötte, hogy ,,az Úr adjon neki örök nyugodalmat!" - Vártam, hogy majd előlépnek végre az íjászok, s szokás szerint annyi nyilat lőnek bele, amennyi elég egy halottnak, hogy elmenjen vele a másvilágra. De azt nem tették. Hanem az ének végeztével az a fényes öltözetű főpap egy zsákot hozatott elő, amiben sárga föld volt. A vénasszonyok dörmögték egymásnak: ,,Ez a föld a temetőkertből van ám elhozva". A pap marokkal hinté azt a földet a sárga ruhás emberre, aztán meg arra a kunyhóra, s akkor így szólt:
- Térj meg te boldogtalan ember a halottak közé. Nyugodjál meg, ahogy a halottak megnyugosznak. Íme ez a te sírod. Amelyet megáldunk, megszentelünk és bezárunk, hogy meg ne nyíljék a feltámadásig. Innen e szomorú völgyből teneked kijönnöd, s az emberek közé visszatérned soha többé nem lesz szabad; mint nem szabad semmi halottnak az ő sírját elhagyni, hogy az élőket rémítse. Tiltva van a járt út széléig elmenned. Tiltva van az úton járókat megszólítanod; hanem a kezedben levő kereplővel adsz hangot, hogy észrevegyenek - és kikerülhessenek. Íme, megszentelék számodra két edényt, egyet az ételnek, másikat pedig az italnak. Könyörületes emberek azokat számodra meg fogják tölteni. Az Úr lelke lészen veled. Csókold meg a keresztfádat, mely sírod elé fel fog állíttatni, s élő jel lesz, mely megszólítja a vándorokat, hogy alamizsnát adva, fussanak innen.
A sárga ruhás a csuklyán keresztül megcsókoló a saját sírkeresztjét. Akkor aztán a pap előszólítá az íródeákot, s mondta fennhangon, hogy mit írjon fel a sírkereszt fekete táblájára meszes pamaccsal: ,,Itt nyugszik az Úrban a névtelen, meghalt a világban, él az Istenben". Úgy állíták fel a keresztfát a kunyhó ajtaja elé.
Aztán még egy verset énekeltek, egy imádságot elmondtak, letérdepelve; megint felkerekedtek, s ahogy jött a hosszú csapat, olyan rendben ismét eltávozott. Én ott maradtam, amíg az éneklés hangja elveszett a mély útban, és néztem ezt a magára hagyott embert.
Körös-körül minden elcsendesült már, csak a békák ott az állóvízben ümmögtek egyszer-egyszer, mintha kérdezgetnék az új jövevénytől, hogy mi hozta őt ide?
Az pedig ott ült a kunyhó küszöbén, térdére lehajtott fővel, s két kezét összetéve a feje fölött. Előtte a sírkeresztje. Mellette volt a két edény az étellel, azokhoz nem nyúlt.
Engem valami szörnyű borzalom fogott el, aminőt soha életemben nem éreztem. S az a rossz természetem, hogy amitől megrémülök, annak nekimegyek, ahelyett, hogy elfutnék előle. Odamentem az emberhez, hogy megszólítsam.
Amint az lépteim recsegését a targallyban meghallotta, fölriadt, s kihúzta az öve mellől a kereplőt, s elkezdett vele zakatolni.
- Hagyd azt a kereplőt! - mondám neki - Én nem élek a ti törvényeitek szerint. Nekem szóval felelj! Ki vagy te?
- A halott! - felelt egy kíntól kényszeredett hang a csuklya alól.
- Mit vétettél, amiért halott lett a neved? Gyilkos, gonosztevő voltál? Hazádat árultad el az ellenségnek? Istent sértetted meg? Felelj!
Erre a halott ember felegyenesedett ültéből úgy, hogy egy délceg daliának látszott egész termetében, a fejét is büszkén felemelte, s aztán kemény, rikácsoló hangon e szót mondá: ,,Én bélpoklos vagyok!"
S azzal felemelte a csuklyát az arcáról.
Nem mondom el előtted, mi volt az, amit láttam! Asszonynak ez iszonytató képet nem szabad megismerni. Nincs olyan undok mocsárlakó hüvelvény, nincs olyan fába szorult erdei manó, aki ábrázatját fölcserélné vele. A fogaim összeverődnek rá, s az egész testem egy lúdbőrré lesz; mikor rágondolok.
- Hol lepett meg ez a szörnyű csoma? - kérdém tőle, aminek mi itt Székelyországban csak távol hírét hallottuk, de soha nem láttuk.
- A Szentföldön jártam Endre királyunkkal.
- Minek jártál a Szentföldön?
- Harcoltam a hitetlenek ellen; kik az idvezítő sírját megfertőztették. S vitézül harcoltam.
- S jutalmul a bélpoklot hoztad el magaddal?
- Isten akaratja volt az.
- Elhiszem, hogy az volt. De hát az emberek ezért kitaszítanak a világból?
- Rémület énrám tekinteni.
- De hát nincs rokonod, barátod, senkid a világon? Nincs házad, ahova elrejtsd magad otthon?
- Van nőm, és vannak gyermekeim. Rokonságom a Székelyföldön végig elterjedt; van szép birtokom, úri házam. Mégis el vagyok temetve. Nő, gyermek, jó barát nem jöhet ki hozzám, és én őhozzájuk nem mehetek. Emberi hajlék engem be nem fogadhat. Egyedüli helyem ez a kunyhó, ajtajában a sírkereszttel, ami még azt sem mondja meg senkinek, hogy mi volt a nevem valaha.
- S ki parancsolta azt, hogy ez így legyen?
- A törvény: az írás.
- Miféle törvény? Miféle írás? Én is ismerem az ország minden törvényeit; ilyen törvényt soha se a vezérek, se a királyok, se a rabonbánok nem hoztanak:
- A szentírás parancsolja ezt.
- A szentírás?
- Amelynek végzéseiben meg kell nyugodnunk. Az parancsolja, hogy a bélpoklosok a világtól elzárassanak, a sivatag pusztában egyedül, élve eltemetetten, elhagyassanak; senkihez ne tartozzanak.
- S te annak magadat aláveted?
- Mi haszna emelném föl fejemet az Úr ellen? Várom halálomtól megszabadulásomat.
A hegytetőről még egyszer aláhangzott az eltávozó ájtatos csapat zsolozsmája.
Én pedig felkacagtam!
- Nem! Nem! Nem! Én annak az Istennek, akinek ilyen a törvénye; híve nem leszek soha! Ne szólj nekem Jézusról! Ne a szeretet Istenéről többet! Én az ő nyomdokába nem lépek soha!
Imola reszketve húzta össze magát, a földön kuporogva, amidőn Szilamért ily haragra gerjedve látta, amidőn Istennel ortályoskodni hallá. Reszketeg kérleléssel nyúlt a férje keze után, ki azonban eltiltó mozdulattal taszítá el a nő kezét magától.
- Ne nyúlj a kezemhez!
- Miért ne? Miért?
- Azért, mert én ezt a bélpoklost nem hagytam ott az élő sírban, hanem felültettem őt a lovamra a hátam mögé, s hazahoztam őt magammal.
E szókra nagyot sikoltva szökött fel helyéből Imola, s odavetve magát Szilamér keblére; átnyalábolá annak a fejét mind a két karjával; s szapora csókjaival halmozó el arcát, szemét, száját, zokogott is hozzá:
- Óh én szerelmesem! Óh én drágaságom! Hisz éppen így lettél Krisztus követőjévé. Az ő nyomdokaiba találtak bele éppen a te lábnyomaid. Amit most cselekedtél, az a keresztyén vallás.
Szilamérnak ragyogott az arca.
- De hát nem félsz engem megölelni ezután?
- Ha Isten velünk; ki ellenünk? - mondá erős hittel az asszony. Szilamér kebléhez szorítá a nőt.
- Akkor én megyek vissza hozzá.
- Hol hagytad őt?
- Odalenn a cselédek tornácában.
- De hisz a cselédnép fitymálni fogja, durván bánik majd vele. Pedig lehet, hogy előkelő levente volt.
- Bizonyára az volt. De hát hová tegyem?
- Hát nem férne el itten? Nézd, mennyi helyünk van. Három nagy medvebőr az ágyunkon. Egyet neki adhatnánk:
- Igaz a De te iszonyodni fogsz a rátekintéstől.
- Te golyhó! Hát te nem tudod, hogy én; ha idegen férfi jön elém; nem látom meg, milyen az arca? Mindig csak a te arcodat látom magam előtt.
- Áldott légy ezért a szóért!
- Az vagyok már régen! Megállj még! Valami jutott eszembe. Drága jó anyámtól hallottam, hogy itt valahol a Szent Anna tó körül van egy csodatevő forrás, aminek a vize minden fekélyt, mirigyet meggyógyít, annak sós a földje és meleg a vize.
- Akkor én megmondhatom, hogy melyik az a forrás? Az a virág, amit te a minap hazahoztál, a ,,világzár" csak sós tőzegföldben, meleg vízben terem.
- Arra a helyre pedig én vissza tudok találni. Hegyhát tetején van; amiből egy patak nyugatnak, másik keletnek folyik.
- Úgy! úgy! Az egyik a Zsombor patakja, a másik a Bálványos patak.
- És így, ha ketten összetesszük a tudományunkat, még majd ki is tudjuk gyógyítani a bélpoklosunkat Isten segítségével. Eredj, vezesd ide.
Szilamér felhozta magával a bélpoklost. Imola addig puha fekhelyet készített a számára a pest mellett. Arra lefekteté Szilamér a Lázárt.
- Nem irtózol a szörnyű bűzétől? - kérdé susogva Szilamér Imolától.
- Nem. Én tavaszi ibolyák illatát érzem.
Azután a tűzhelyhez látott, sütött, főzött; valami melegítő italt is készített, illatos fűszerekkel. A halott evett és ivott. - Lakomázás után aztán elkezdte regélni a távol Szentföldön tapasztalt dolgait; tüneményes meséket, amik valóban megtörténtek, s a szent vidéknek fölséges látványát. Úgy beszélt, mint egy apostol. Imola elhallgatta volna azokat a regéket hajnalig. S a szemeit le nem vette a bélpoklos arcáról; a rettenetes arcról, melyre az istenkép fölé egy pokolbeli mumust ragasztott a kórság. De ez undorító kéreg közepett megmaradt két szép, lélekkel teljes szem; Imola azokba nézett, s aztán a szemektől nem látta az arcot.
Mikor a kakas elsőt kukorikolt, akkor mind álomra tértek. Az álom csendjében Szilamér füleit megütötte a két idegen szó, amit a bélpoklos reszkető hangon elsóhajtott: ,,Kirie eleizon, Kriste eleizon". Imola aludt már, s mégis az ajkai csendesen utána susogták: ,,Kirie eleizon, Kriste eleizon":
Vajon mit jelenthet ez a két szó?
Másnap kora hajnalban elindultak mind a hárman: Imola, Szilamér és a bélpoklos, felkeresni azt a tájat, ahol a világzár terem. Imola volt a vezető.
A Szent Anna tó hegyeinek minden völgye tele van csupa gyógyerejű csodaforrásokkal. Ha más országban volnának; búcsújáró kápolna volna mindenik mellé építve egyfelől, részvénytársaság vendégfogadója a másik felől.
Itt buzog fel a tőzegtalajból a sárgásbarna vizű Fortyogó; olyan a hangja messziről, mint az álmában horkoló óriásé. Ez a sánták gyógyforrása.
Odább egy más forrás zúdul elé, világossárga vízgomollyal; ennek a neve ,,Szemfortyogó". Ez vakokat is látókká tesz, s minden szembajt meggyógyít.
Majd meg egy hamuszín forrás zubog fel a mohos sziklák közül, amit a színéért ,,Hammas"-nak neveznek: a belemártott kéz zsírosnak érzi a vizét, s a gőze elkábít. Ez a köszvényt űzi el.
Végre egy lapályos fennsík következik, aminek veres a földje, s a rajta termő növények levele mind olyan tővér, pozsgár, sötétzöld: - ez a ,,Sósmező".
Ennek a közepén van az a forrás, aminek a martját a sárgapiros nenufár (világzár) virágai lepik. Most, tavasz elején, csak a tavalyi virágok korsó alakú máktokjai úszkálnak a gőzölgő tavacska szélében; a nagy, tertyedt rőteres leveleken apró zöld leveli békák hirdetik brekegve az idő változását.
Ez volt a keresett csodatevő forrás: régóta ismeretes a székely asszonyoknál.
Szilamér és a bélpoklos fejszéikkel, faragó eszközeikkel nagy hirtelen összeábdáltak e forrás mellékén egy burdét; aminőket még mai nap is szoktak nyaranta felállítani a gyógyulást kereső vendégek számára.
A bélpoklos itt maradt a burdéban négy napig.
Ötödnap visszatért a Tiburc várba meggyógyultan. A bélpokol réme tisztára elveszett róla. A rettenetes pokolkéreg lehámlott testéről, s az arca előtűnt, nemes, büszke vonásaival; ahogy az valaha Isten kezéből kikerült; csakhogy olyan gyönge és fehér volt, akár egy leánynak az arca, amit soha nem lopott meg az égető napsugár.









Jókai Mór: Bálványosvár


Háládatlan veréb a fecskefészekben
Amilyen nagy volt az öröme Szilamérnak afölött, hogy azt a nyomorult bélpoklost ilyen csoda módra helyreállította, kétszer akkora lett, amidőn egyszer, valami vágytól ösztönözve, visszatért ahhoz a kunyhóhoz, amely ennek élő sírverem gyanánt volt rendeltetve: mert - már akkor abban egy második bélpoklost talált. Azt is éppen olyan áhítatos szertartással hozták ide, mint az előbbit: a kunyhó már akkor üres volt, az ételes fazékban pedig a benne hagyott köles már ki is zöldült: ebből világos, hogy az élve eltemetett már nem él ezen a világon; bizonyosan megették a farkasok vagy a sokatevők: Nyugodjék békével! Hoztak helyette másikat.
Úgy látszik, hogy ez a kunyhó csak olyan átjáróház a két világ között.
Szilamér azt a bélpoklost is felvette a lovára, s hazavitte: a Sósmező csodaforrásánál épített a számára egy másik burdét, ahol az mosakodjék.
És azután hétről hétre, mindig ellátogatott a Mohoson túl a magányos kunyhóhoz: ahogy azelőtt bölényre vadászni, úgy most bélpoklosokra lesni; - s nagy vadászszerencséje volt, többnyire hozott haza egyet a cserkészetből. Nyár derekán már kilenc burdé volt sorban felállítva a Sósmezőn. A megmentett nyomorultak az egész napot odakinn töltötték, a gyógyvíz erejét próbálva kínzott tagjaikon, s csak éjszakára tértek haza a Tiburc várba, ami nem messze volt a Sósmezőhöz.
Aki egészen kigyógyult is közölök, nem hagyta el a társait, visszatérnie a világba úgysem volt többé szabad; mert az egyszer halottá mondott bélpoklosnak halálbüntetés alatt tiltva volt az emberi társaságba még valaha visszakerülni; a vagyonát szétosztották, feleségét férjhez adták; gyerekeit ide-amoda elhordták. De ha szabad lett volna, sem hagyák vala el ezt a vidéket, mely ép tagjaikat, emberi ábrázatukat újra visszaadta. Neveket vettek föl - a szentek után -, csupán keresztneveket, ahogy szerzetesek szoktak; egymásnak hűséget fogadtak, s titkos egyetértés mellett maguk között megválasztották perjelnek Opour Szilamért.
És így Szilamér megérte pogány fővel, hogy egy új rendnek a perjelévé lett. - Amiről ő maga semmit sem tudott. - De tudta az Úristen.
A bélpoklos szerzet egyébiránt nem henyélt ott hiába, ők mindannyian távol Palesztinában kinn járt keresztesvitézek valának: egy közölök Nikomédiából elhozott magával, a sarujába rejtve, mindenféle kerti veteménymagokat, aminőket ottan termesztenek, s amiknek még itt Európában hírét sem hallották. Azokat ő és társai, egy körülkerített lankán elvetették, ápolták, öntözték: csodálatos mindeféle főzelékkel ellátták a konyhát. (Még most is, annyi száz esztendő múlva, egész falvak élnek abból a Székelyföldön, hogy kerti veteményeket termesztenek, amiknek a magvát Orbán mester hozta el Ázsiából, s azokban a falvakban nincsen szegény ember.)
Viszont Szilamér meg az egyébfajta élelmiszerekről gondoskodott a maga ápoltjai számára, s most tudta már meg, hogy mit tesz az, hogy ,,oszd szét a gazdagságodat a szegények között!" Imola pedig szőtte a számukra a gyapjúkelmét, hogy tiszta fehér ruhában járhassanak mindig.
Ők foglalkoztak ellenben a halászattal is, s hordták haza a várba egész hálószámra a sok potykát, lazacot, pisztrángot, amivel még akkor hemzsegtek a Mohos kopotyúi; úgy, hogy Szilamér maga is megsokallta már, s azt kezdte hinni, hogy ő az adósa a lázároknak, nem azok őneki.
Volt közöttük egy, aki valaha kolostorban lakott, ott megtanulta azokat az ájtatos zsolozsmákat, amiknek diák a nyelve; ez betanította azt a többieknek, akik aztán esténkint, mikor a várudvarra visszatérének, körültérdepelték a tornácba felvezető csarnokot, s rázendíték mindenféle összeolvadó vékony és vastag hangokon a ,,de profundis"-t, hogy csupa gyönyörűség volt hallgatni.
Úgy éltek itt együtt, keresztyének és tuhudunok, ebben a minden istenektől megszállott magányban, mintha ez volna örök maradásuk. Arra senki sem gondolt, még maga Szilamér sem, hogy ezt a Tiburc várát csak bizonyos ideig engedte át neki és életpárjának Rapsonné asszony, s hogy majd nemsokára elkövetkezik az idő, amikor az öreg asszonyságnak a tagjait megpróbálgatják a hozzászegődött csúzok és zsábák, s akkor az jönni fog cselédnépestül a Tiburc várába, a kénbarlang gyógylevegőjében fürödni: s annak majd bolond nagy öröme lesz, amikor megtudja, hogy kilenc bélpoklossal van tele a vára.
De ő biz erre, ha gondolt is, kiverte a fejéből. A bélpoklosok baja elébbrevaló, mint a Rapsonnéé! Aztán meg, ha ő nem retteg ezeknek a társaságától, s nem félti a leheletük ragályától az ő Imolájának a százszor szép orcáját; hát akkor Rapsonné se féltse tőlük a maga ábrázatjának százéves barázdáit; hanem pártolja tovább az ő ápoltjait; még buzgóbban, mint ahogy ő tette eddig.
Annál ugyan lelkesebben senki sem ápolhatta volna ezeket a szerencsétleneket, mint ahogy ő tevé, - de meg is nyerte érte a jutalmát az égtől; mert úgy a nyár közepe felé egy olyan gyönyörűséges kis angyalkát küldött le neki az égből az Úr, amilyenek csak tele piros pofácskával fújják odafenn az aranytrombitát. - Aztán fiú volt! - Szakasztott az apja!
No iszen, volt öröm a háznál! Akkora örömtüzeket rakatott Szilamér a dombokon, hogy a szomszéd országba ellátszott a lángja. Ki is hiresztelé hetedhét országnak, hogy őneki fia született, mely kihíresztelés ilyen furfanggal szokott végbemenni. Összefogtak valami tíz kutyát a karámokból, s azoknak a farkára kötöttek két zsindelyt: azokra a zsindelyekre felirták egyfelől minuskel betűkkel, másfelől székely írásjeggyel, hogy milyen öröm esett Opour Szilamér háza táján; akkor aztán elbocsáták az ebeket, jót húzva rájuk az ostorral. Amint aztán a futó kuvasz meghallotta a farkához kötött két zsindelyt csörömpölni, azt gondolta, az ördögök szekere csörtet a nyomában, s elkezdett uszulni világtalan világba; míg valami faluba nem ért: ott elfogták, elolvasták, mi van a két zsindelyre írva, s aztán megint odább eresztették, hadd vigye a szomszéd faluba a hírt. Így hordták azok aztán el az örömhírt hetedhét országba! Bizonyosan megtudta ezt a hírt a négylábú hírmondók úján maga Mike Sára asszonyom is. Csakhogy az izenetnek a kelet helyét, azt nem mondta meg neki a komondor.
Hej, jó dolga volt valami hét napig bölénynek, dámvadnak: Szilamér nem kergette őket; otthon ült: - azt leste, mit beszél az ,,ember"?
Hetednap estéjén - (szép derült alkony volt!) - amint a leáldozó nap végsugara végigsütött a nyitott ablakon át, Imola ágyáig, egészen bearanyozta az anya és gyermek orcáját: olyan volt az, mint a kinyílt rózsa a maga bimbójával; Szilamér egészen el volt veszve az ő nézésükben. Se látott, se hallott. Odakinn a várkapu előtt ugyan fútták pedig a kürtöt; s azután egész csapat lovas dübörgése hangzott a csapóhídon: nem ügyelt ő arra. A nyitott ablakon át pávaszem-pillangók repültek be a szobába; a kisgyermek sikongatva kapkodott feléjük parányi kezével: Rájuk ismert talán? Régi játszótársak abból az időből, amikor még neki is szárnyai voltak. Szilamér a gyermekben gyönyörködött, Imola meg Szilamér arcában, s amint így az alkonysugár az egyik arcra, az meg a másikra, a másik meg a harmadikra vetette a mosolygó verőfényét, hát abból olyan ragyogás támadt, amilyennel csak Isten veszi magát körül.
Nem csoda hát, ha csak akkor vették észre Rapsonné asszonyt, amikor az már ott állt az Imola nyoszolyája fejénél és megszólalt. Be is volt bugyolálva nagyon a szeméig meg a szájáig patyolatkendőkkel, mert az esteli harmattól nagyon őrizte magát.
- Jaj! jaj! Mit csináltok, boldogtalan népek!
Ezzel a rikácsoló szóval üdvözlé ,,adjon isten" helyett a boldog révedezőket.
De egyszerre el is múlt minden ragyogás mind a három arcról: még a nap maga is, mintha szintén megijedt volna a vén tündértől, egyszerre elrejté magát a hegy orma mögé: Imola, az ösztön borzongásával takarta el a kisfia fejét a két tenyerével; Szilamér meg pogány babonás szokásból dörmögé a foga között ,,tüske a talpadba!", amit voltaképpen a boszorkányok ellen volt szokás kimondani, de amit megtartottak a vadászemberek is, mikor cserkészetre indulva, legelébb is valami banyával találkoztak.
Rapsonné pedig folyvást kiabálva, ,,de mit tesztek? mit csináltok?" rohant az ablaknak; még azt hitték, ki akar rajta repülni, s egy cseppet sem csodálkoztak volna, ha a mankóját a térde közé kapva ellovagolt volna rajta a levegőben. Azonban csak be akarta tenni az ablakszárnyakat, amik jó vastag üvegből készült s ólomkarikákba foglalt táblák lévén, egyszerre homályban hagyták a szobát. Aztán jött csak vissza nagy zsémbeléssel.
- De hova gondoltok? Amíg meg nem újul a hold, nem szabad meglátni a napsugárnak az újszülött arcát, mert megveri a ragya! S gyertya sem ég az asszony ágya mellett! Micsoda gondatlanság ez! Mindjárt jön a Kamor tündér a téglázóvassal, amint azt látja, hogy nem ég a gyertya a betegágyas asszony nyoszolyája mellett.
Szilamér szaladt a kandallóhoz gyertyát gyújtani.
- Ne abba a vas gyertyatartóba! Keress rezet! Óh, milyen élhetetlenek az ilyen fiatal házasok! Vasat nem szabad az asszony közelébe hozni: még csak egy varrótűt sem szabad neki a kezébe venni, amíg a hat hete le nem tel. Ellenben egy tikmont kell neki a vánkosa alá tenni, a kicsikének meg egy szál veres selymet kötni a bal lábára, a nyakába meg egy violagyökeret. Óh, be tudatlan nép. De jó, hogy idevetődtem hozzájuk! Még elpusztítanák magukat nálam nélkül. Így ni! Fordítsd meg Szilamér öcsém azt az ágyat, fejjel legyen az ablak felé asszony, gyermek. Különben holdas lesz belőle, ha a holdvilág rá talál sütni, mikor alszik. Hát nincs javasasszony körülöttetek, aki erre megtanítson?
Szilamér ijedtében megtett mindent, amit Rapsonné parancsolt: Az ágyat is megfordítá, az égő gyertyát is odahelyezte melléje arra az asztalkára, amin mindenféle drágalátos főzemények álltak csoda jóságú füvekből, miket a jó Gidula nénő készített Imola számára; de amikkel az elfelejte élni. Rapsonné mind sorba kóstolta, szagolta valamennyit, s ítéletet mondott fölöttük: ez jó, ez sem árt, ez az ezeraranyos fű, ez a szívkinyitó, de csak a virágját kellett volna megfőzni, nem a levelét is; de hol maradt a tetemtoldófű, attól ered növésnek a gyerek; hát a boldogasszony tenyere? Azt ugyan a pogányok nem ismerik. No majd adok én belőle. Hoztam én magammal eleget.
Ezalatt elhelyezkedék abban a karosszékben, amit Szilamér tolt oda a számára.
A nénémasszony tovább zsémbelt:
- De ugyan hová gondoltál, hogy kinyisd az ablakot naplemente után? Az kell, hogy bejöjjön a büdi boszorkány, elcserélni a gyerekedet, elváltani a magáéval? Akkor aztán majd tarthatnád a kandallóban a tűz fölé, hogy adja vissza a tiedet, mert különben az övét a tűzbe dobod. Ilyenkor ólálkodnak legjobban a boszorkányok az újszülött gyermekek körül, amíg azok vagy vízen, vagy tűzön fel nincsenek avatva, akár keresztyén, akár tuhudun szokás szerint. - Ahol ni! Mit mondok? Már idebenn is van a szobában a boszorkány!
Mind a ketten, az apa is, az anya is egyszerre a nénémasszonyra tekintének: elég nagy ostobasággal; mert hisz ő nem saját magára példálózott, hanem arra a nagy pávaszemes szárnyú pillangóra, mely ott keringett a szövétnek lángja körül, s amit repkedése közben szerencsésen le is sújtott a mankójával; s aztán kezébe ragadva, kitépte neki a szárnyait, a fejét; ,,Hej te rossz boszorkány! Körmömre kerültél, nesze neked!" s azzal a darabjait a kandallóba dobálta. - A kisgyermek erre elkezdett sírni: ő bizonyosan meghallotta a halálra kínozott játszópajtásának a jajszavát, amit már a durva földlakók vastag fülei nem hallanak meg. A gyermek ordított, kapálózott.
- Huh be csúnya vagy, pih de rút vagy! - mondá Rapsonné a gyermekre; de amellett édeskésen mosolygott az anyja szemébe. - Így kell ám a gyermeket dicsérni; - mert aki azt mondja a kisgyermekre, hogy ,,jaj de szép", az megigézi: az olyan ellen ki kell köpni. Rút gyermek vagy!
Az aztán eldugta az arcát olyan helyre, ahol jó volt neki. Rapsonné asszonyom pedig elhelyezkedett szépen a karszékben, a cselédjei vánkosokat hoztak utána, s azokkal a hátát meg a lábait felpockolták.
- Noh, édes híveim, ennek ugyancsak örülök, hogy így beteljesült minden kívánságtok. Amint megtudtam ezt a nagy örömöt, mindjárt repültem is hozzátok. Útba ejtettem az édesapátokat: annak is elmondtam, hogy milyen nagy ünnep van a családjában. Hejh, de nagyot ugrott a jó öreg. Mindjárt azonnal ökröt süttetett, s vár benneteket a radinára. Nagyon lelkemre kötötte, hogy csak siettesselek benneteket. Még ma akarja a kis porontyát látni.
Imola és Szilamér nagy szemekkel bámultak egymásra. Hát ez azért jött ide látogatóba, hogy rögtön kitegye a szűrüket innen? Imola nem magáért aggódott: ő erős, egészséges vérű nő volt, nem szokása a kényeskedés; de a kisgyermekét féltette az éjszakai úttól.
- De hát most mindjárt elmenjünk alkonyat után? - kérdezé szepegve.
- Óh, ilyenkor nyáron hosszú az esthajnal, drága szép holdvilág süt; én magam is mindig éjszaka utaztam: akkor langyos, hűs a levegőég; a fülemilék olyan szépen hangicsálnak minden bokorban; a fű között úgy világít a sok fénylő bogár, mint a csillag hamva. Aztán az apátok megígérte, hogy fele úton elétek jön Bálványos várából, fáklyás kísérettel; ott fog rátok várni már a Lobogó forrásnál. Óh édes szívecskéim, bizony olyan nehezen eresztelek el benneteket innen, mintha a saját édes gyermekeim volnátok; de már aminek meg kell lenni, inkább ma legyen meg, mint holnap. Itt nem is volna már helyetek, mert énnekem sok a cselédnépem. Azok se hálhatnak egymás hátán a ti pereputtyotokkal. Az is megeshetnék, hogy az én kígyóm éjszaka el találna látogatni a gyermekágyas asszony nyoszolyájába, s ő megijedne tőle.
Imola máris megijedt.
- Készüljünk az útra! - mondá Szilamérnak, fektéből fölemelkedve, s maga is azon kezdte a készülődést, hogy a kisgyermekét bekötözze gyöngéden, gondosan a puha pólyába.
- Hiszen az asszonyka a kisgyermekével igen jól fog utazhatni az én gyaloghintómban; az egyik zsellyémet odaadom neki, helyezze el magát benne: mintha ágyban volna; még alhatik is ottan. Nagyon jó helye lesz!
- Jobb helye lesz neki az én ölemben! - vágott oda nagy nyersen Szilamér.
Biz' őtet egy kissé elkedvetlenítette az, hogy ilyen rögtön el kell neki hagyni ezt a tanyát. Úgy megszokta már itt, ahol minden napja csupa boldogság volt. Aztán ilyen rögtön éjszakai útra kelni lábadozó asszonnyal, gyermekkel. Aztán visszamenni Bálványos várába, ahol még az apja parancsol, s a Zsombor öccse ortályoskodik vele (még nem tudta, hogy meghalt). És még valami más is bántotta, marasztalta: a szíve úgy húzott ide azokhoz az emberekhez, akik megszabadítójuknak tekinték. Azonban hát Rapsonnénak teljes igaza volt: ő ezt a lakást csak addig engedte át nekik, amíg magának szüksége nem lesz rá, és most visszakéri. Ezért is ezer köszönet neki.
Rapsonné pedig, hogy még jobban siettesse az útra készülésüket, elővette a legsikeresebb módját az elriasztásnak, elkezdett egyszerre nyögni, jajveszékelni; jaj ez a bal lábam, jaj a fél oldalam! Ez a gonosz zsába! Mintha késsel hasogatnák. Mintha tüzes harapófogóval csikorgatnák. Jaj, mikor így rám jön ez a kínzás, azt hiszem, hogy nem érem a reggelt! Leányok! Leányok! Hol van a zabos tarisznya? Hol az ezer virágos égett vizem? Hol a tárkonyecet? Mindjárt elkárhozom.
Ez elől csakugyan szökni kell.
Eközben megszólal ott lenn az udvaron a szokott estéli zsolozsmája a hazatérőknek:
,,A mélységből kiáltok hozzád, én Uram!
Hallgasd meg az én szavam!..."
Rapsonné asszonyom torkában egyszerre bedugult a jajgatás erre az énekhangra: ,,Hát ez micsoda ének odakinn? Miféle barátok virginálnak itten?"
Ha nem ismerné az ember olyan jól Szilamért, s nem tudná felőle, hogy milyen tiszta, őszinte, ravaszság nélkül való lélek lakik benne, bizony azt hihetné felőle, hogy aligha nem járult a feleletéhez vagy egy nehezékre való abból a székely furfangból, amivel a góbé egész ártatlan képpel tud elmondogatni olyan közömbösnek látszó dolgokat, amiktől az, akinek mondva vannak, a bőréből ugrik ki ijedtében.
- Hát bizony, édes nénémasszony, ezek odaalant, akik a maguk módja szerint dicsérik az ő Istenüket, nem egyebek, mint azok a szerencsétlen bélpoklosok, akik a világi társaságból ide az erdőkre kiűzettek, s akiket én aztán egyenkint idehordogattam, itten ápolgattam: a feleségem azt mondta, hogy ez olyan cselekedet volt, amely a mennyországra ad érdemet. Most már majd itthagyom a tekegyelmednek e jámbor népeket, ápold őket tovább, s vedd át a mennyországhoz való igazamat.
De úgy meggyógyult erre a szóra Rapsonné mind a két lába egyszerre, hogy mint a kurta kígyó, úgy ugrott ki a karosszékből.
- Micsoda? Te bélpoklosokkal töltötted meg az én kastélyomat? Óh, te Isten nélkül való pogány. Nem is telhetett ki ilyen ördöngösség mástól, mint egy Krisztustagadó tuhuduntól! Eddig is hat ördöggel jártak a pogányok: Guta, Fene, Mirigy, Csoma, Dobroc, Kékkelevény, s most ez idehozza közéjök még a Bélpoklot is, hogy kilegyen a hetes szám! - Leányok, cselédek! Hej! Vaslapátot tüzesítsetek, ecettel füstöljetek, köménymagot, tömjént égessetek! Semmit a földre le ne tegyetek, ami batyut elhoztatok! Ki innen a pokol birodalmából, a döglelet verméből! Ki ebből a Szodoma-Gomorrából! Tűz maradjon utánam!
A nagy ijedtségtől úgy ugrált Rapsonné, s úgy hadonászott a két kezével, mintha a szent Vida-tánc rohanta volna meg.
Szilamér odalépett felé, hogy megengesztelje; de Rapsonné nekifogta a mankóját két kezével, mint valami dárdát, s azt a harmadfél fogát rávicsorítva, nekiacsarkodott.
- Hozzám ne közelíts, te bélpoklos pogány; te istentagadó filiszteus! Itt maradhatsz már a nőstényeddel meg a kölykeddel együtt ebben az elátkozott várban; hogy szakadjon rád, mikor legvígabban táncolsz! Elharácsoltad tőlem ördögi ravaszsággal a Tiburc váramat, hogy soha bele ne jöhessek többet. Égj meg benne egész cudar pereputtyoddal falkástul! Engem nem lát többet ez a gyehennabirodalom! Így foglalja el a háládatlan veréb a fecskefészket, ahogy te elfoglaltad az én váram. Tied lehet már ez az egész erdőm, szaladgálhatsz benne: hogy kergessen meg a bolygó lidérc, ökleljen meg a vadbölény; marjanak meg a farkasok. De legjobban megmarjanak azok a fene bélpoklosok, akiket ide gyűjtöttél; háládatlansággal fizessenek érte! Vigyetek ki innen!
Két leánycselédnek úgy kellett az asszonyukat a karjaikra emelni, mint ahogy a ,,gólya viszi kisfiát" a gyermekjátékban; nehogy a talpai azt a pallót érintsék, amit a bélpoklosok léptei megfertőztettek.
Még az ajtóból is visszafordult, Szilamért lepocskondiázni válogatott pogánynevekkel; amiken az utoljára már nevetett. Íme az a jutalma tehát már megvolt ezen a világon a bélpoklosok ápolásáért, hogy nem kellett éjnek éjszakáján nekiindulnia, lábadozó feleségével és gyönge kisgyermekével a nyaktörő útnak és sötét erdőknek, ahol ilyenkor az igaz, hogy nagyon szépen énekelnek; de nem a fülemülék, hanem a farkasok.









Jókai Mór: Bálványosvár


Az el nem oltott tűz a kandallóban
Ment volna hát már a Tiburc várából Rapsonné asszonyom, ha el nem állták volna az útját a bélpoklosok; de azok odatérdepeltek szokás szerint karéjban a garádics tornáca elé, s ottan végzék esteli ájtatosságukat. Senki pedig hozzájuk nyúlni nem mer vala, hogy ellökje őket az útból. A fehér kámzsás csuha minden részét a testüknek bőven takarta: mert a bélpoklosnak meg van tiltva az arcát vagy a kezét világi ember előtt valaha feltakarni.
- Óh édes cselédim, ti jámbor lázárok! - rebegé Rapsonné asszony a hidegláztól vacogó állal. - De nagyon teli van a ti torkotok áldással. Bizony nagyon szánlak benneteket, ti szegény lázárok. Nesztek, íme alamizsnát adok; vegyétek el az Isten nevében.
Azzal kilenc ezüstdénárt vőn elő az oldalán függő tarsolyából s azokat kiosztá az előtte térdeplő nyomorultak között; mégpedig olyan elmés módon, hogy a mankójának a vége el levén hasadva: ebbe a hasadékba szorítá bele a vékony ezüstpénzeket, s úgy nyújtó azokat a szegényeknek, akiknek azt viszont nem volt szabad puszta kézzel elvenni, hanem mindegyiknek a csuhája ujjához lévén varrva egy kesztyű, abba dugott kézzel nyúlhattak az alamizsna után. Innen maradt fel az a közmondás: majd megtanítalak kesztyűben dudálni!
A lázárok azonban még erre sem tágítottak; de még jobban hálálkodni kezdtek - versekben.
Rapsonnénak erre valami jutott eszébe, amivel magát is kiszabadíthatja a pokol tornácából, másokat pedig egészen belemárthat a csávába.
Elkezdett ő is kegyesen sopánkodni.
- Óh ti jámbor lázárok: bizony nemhiába rángatjátok az angyalok kantusát a ti hálálkodástokkal; mert ugyan jó helyre hozott benneteket az örd ... vagy mit mondok, Szent Lázár apátok. Jaj de áldott jó uraság ez a ti pártfogó gazdátok; mintha nem is tuhudun volna, de maga a köpönyegszabdaló Szent Márton volna; hát még a felesége, az igazi keresztyén asszony: aki maga fonta, szőtte, szabta a ti kantusaitokat. Tudom, hogy tűzbe-vízbe mennétek érettük, ha megtudnátok, hogy valami nagy veszedelem fenyegeti őket. - No, hát tudjátok meg. Bizony nagy csapásra vannak az ő fejük fölé emelkedve igen súlyos kezek. Holnap lesz Szent Lőrinc napja, ma van az éjjele. Amikor, tudjátok, Szent Lőrinc tüzes könnyei hullanak az égből. Szent Lőrinc könnyei nekünk; de a tuhudunoknak a csillaghullás a tűzeloltó, újtűzgyújtó ünnepet jelenti. Holnap az Opour Szilamérnak is fel kell menni Bálványos várába, mert neki is új tüzet kell hozni, a marháit a tűzön átterelni, és ami fő dolog, az újszülött fiát a tűzön felavattatni. Mert ez a gyermekcse csak félig keresztyén: az anyja után; az apja felől pedig pogány. A vén Opour Kevend pedig felfogadta két fia holttestére, akik mind a ketten Imola miatt estek el a harcban, hogy ha ennek az asszonynak fiúgyermeke születik: ő annak az arcát a tűzfelavatáskor úgy elcsúfíttatja a billogos tüzes késével, hogy abba soha asszony bele ne szeressen; világ ijesztője legyen, pogánynak maradjon. Ez vár arra a kis ártatlan csecsemőre holnap. A Mike Sára asszony pedig ezt nem tudja; mert ha tudná, hogy a leányának fia született, bizony kiadná a parancsolatot az Andorás fiának, aki az átjáróvárban lesi már nyugtalan, hogy mikor üssön rajtuk a bálványosvári pogányokon, hogy rohanja meg a várukat, ragadja ki a pogányok kezéből, kárhozat torkából az ő kicsiny unokáját. Azonban ha Mike Andorás megtudná ezt, bizony nem is várná, hogy az anyja parancsoljon neki; de magától nekiesne Bálványosvár kapujának, s betörné erővel, úgy szabadítaná ki az áldott szent húgát, meg annak az ártatlan gyermekét. Ha tehát ti olyan nagyon szeretitek azt a ti jóltevő gazdátokat, meg annak az angyali hitvestársát; s ha olyan nagyon kívánkoztok Isten országára érdemesek lenni, semmi jobb dolgot el nem követhettek, mint ha most azonnal nekiiramodtok, megvinni ezt a hírt Mike Andorásnak az átjáróvárba, amiben tudósok vagytok. Ezért bizonnyal őtőle mind aranypénzt kaptok!
De már az utolsó szavakat nem hallották a lázárok, mert egyszerre mind felugráltak, s futottak ki a kapun; neki a meredek hegyoldalnak, mintha egymást űznék; nem válogatva az utat, hanem ugrálva szikláról sziklára; az elátkozott halál tornácán keresztül, ahol még vad sem jár: amerre a legegyenesebb az út az átjáróvár és a Bara mezeje felé.
Szilamér a vár ablakából látta ezt a futást.
- Nézd! A Rapsonné megbolondította a lázárainkat, úgy futnak hegynek alá, mint akiket a gersei ördögök űznek.
Rapsonné pedig nagyot nevetett utána, mikor ezeket ilyen szépen szélnek bocsátotta. Lesz ebből haddelhadd! Holnap az Opourék meg a Mikéék egymásnak a vérét fogják inni! Az lesz a derendócia! Fel nem tartja ezt már semmi világi hatalom.
Most már mehetett ki a várból. Ott nem maradt volna éjszakára még azért az ördögért sem, akinek kötelessége ,,deli ifjú legény képében" megjelenni. De elébb megvárta, hogy sós hamuval, büdöskővirággal behintsék előtte a kapualját s a felvonó hidat, amin a bélpoklosok keresztülmentek; csak azután vitette ki magát, két szolgálója nyakába kapaszkodva.
Mikor aztán kinn volt, akkor odakinn a porondon leteríttetett egy kerek tevebőr szőnyeget, és arra állt rá.
Erről a ,,szigetről", ahol őneki magának nem árthatnak a felköltött gonoszok, meghagyá a hétszeres átokkal a megutált várát:
- Cudar, undok, pokoltanya! Szodoma, Gomorra, Gyehenna, Koponyavár! Rajtad hagyom balkézi áldásom! Tűz porrá égessen, - föld gyomra elnyeljen, - tüzes istennyila beléd lecsapkodjon, - éjjeli kísértet rajtad végigjárjon, a befaló kenyér benned kővé váljon, - éles kés, nyíl, fegyver gazdájának álljon: halálmadár rólad soha el ne szálljon!
S azzal hét kavicsot felszedve a bal keze markába, háttal a várnak fordulva, odahajító azt a háta mögé, s aztán a tevebőr szőnyeggel együtt fölemeltetve, úgy viteté magát a zsellyeszékéhez.
- Siess, míg nem jönnek! (Tudniillik azok a rossz lelkek, akik ez átkok végrehajtására előhívattanak.)
Mégis megérkeztek pedig: egy jött csúnya nagy dongó bogár képében, a másik mint cikázó denevér, a harmadik mint szürkébe öltözött éji lepke, a negyedik mint suhogó bagoly: mind őt repkedték körül nagy átalkodottan.
- Gyih előlem! Hess utamból! Ribanc fajzat! Lidérckotlás! Patvarkisze! Tündelevény! Rézorrú bagoly! Pusztuljatok dolgotokra! Nem ismeritek már az ostoromat?
Azzal leoldva derekáról a háromrét odafont kígyót, s azt a fejénél megfogva, nagyokat pattintott a farkával, mint egy csordahajtó ostorral a levegőben, szétverve a pokol szárnyas népét maga körül, míg a cselédjei beültették a gyaloghintóba, s aztán ketten kétfelől hajtották pávafark legyezőkkel előle az éjszaka rémeit, amik az éjjel későn utazókra leskelődnek. Úgy ment késő éjjel az útjára.
*
Bizonyára a vén tündér nem szokott hiába átkozódni. Akit ő rontó szavakkal meghagyott, megérezte az azt.
Alig távozott el csörtető kíséretével Tiburc várából, amidőn nyomban két jövevény garabonc kezdett el éles sípjával fütyölni a várkapu előtt. Amint beereszték, s odabocsátók őket Szilamérhoz, ez mindjárt rájok ismert. Ezek a gyulának (a tűzgyújtó papnak) a garaboncai.
- No, fiam, mit hoztál? - kérdé az egyiktől.
- Én semmit sem hoztam. De vinni akarok. Holnap lesz tűzáldozat napja, ótűz-oltás, újtűz-gyújtás szere. A gyula elküldött, hogy vigyük fel vaskondérban a tavalyi tüzet, mind egy szikráig Tiburc várából; reggelre ott legyünk vele a tűzhalomnál.
- Hát te másik, mit hoztál?
- Én már csak hoztam valamit. Itt van a rováson. Maga a rabonbán faragta rá.
S ezzel átadott Szilamérnak egy singnél hosszabb mogyorófa pálcát, ami négyszögletűre volt megfaragva, s aztán mind a négy oldalára egy-egy sor székely betű volt felmetszve: amiknek összességéből Szilamén megtudhatá, hogy atyjának az akaratja szerint holnap ott legyen újszülött gyermekével együtt Bálványosvárban a tűzhalomnál, hogy az új tűz fölött magzatát igaz tuhudun hit szerint a billogos felavassa.
Szilamérnak úgy jött ez az izenet, mintha jeges vízzel öntötték volna végig a hátát. Nagyon alá kezdett hajolni a feje tőle.
A vaskondért megtöltette a háznál levő tűzzel.
- Mindenünnen kiszedtétek a tüzet? - kérdezé a garabonc. Kályhából, kemencéből, pestből, kandallóból, katlanból, tűzhelyből?
- Az én tüzem mind itt van - felelt Szilamér, és annyiban igazat mondott, hogy a felesége szobájában levő kandallónak a tüze nem az övé volt, hanem az asszonyáé. Azt csak nem olthatta ki.
De a garabonc észrevette, hogy ott egy ablak világít, s kérdést tett miatta.
- No igen - felelt meg Szilamén -, ott a szövétnek ég a gyermekágyat fekvő asszonyom mellett.
- Az pedig szükséges, hogy ott égjen - helyeslé a garabonc.
De el ne felejtsd uram azt is kioltani holnap hajnalban: mert különben nem gyullad meg az új tűz.
- Bolond nélkül is tudom. De ne bízzátok a tűzkereket a két öcsémre: mert azok nem gyújtják azt meg.
- Bizonyára a tűzkereket nem gyújtja meg a te két öcséd, uram.
A garaboncoknak meg volt hagyva, hogy Szilamérnak el ne fecsegjék az öccsei halálát.
Azok elloholtak a rúdra fűzött vaskondérral, amiben a Tiburc vári parázs volt felhalmozva, mikor bementek vele az erdők sötétjébe, azt hihette, aki látta, hogy két manó visz izzó gömböt a vállán.
Szilamér visszament a feleségéhez, kisfiához, megcsókolta az arcaikat: ,,Aludjatok csendesen".
Aztán kiment a vár lonkájára, mikor már az egész vár álomnak eredt, s ott járt fel s alá magában egyedül.
A nagy virrasztás éjszakája ez a tuhudunoknál. A régi emlékezet felébredt a szívében, s ellopta az álmot a szemeiről.
A nap leáldozott már a hegyek között, s a Szent Anna taván és a mély völgyek közt sötét este volt már, de a Hargitán túl egy hegyszakadékból még odatűzött a lehanyatló nap a sík láthatárról Bálványos várára, tűzszínűre festve a ködös erdők mélyéből kiemelkedő hatalmas ormokat; maga az istenek tornya úgy ragyogott messze, mintha egy eget támogató tűzoszlop volna. Lassankint elhalványult az is, mindjobban borongva visszahanyatlott a ködös sötétségbe, még az aranynap képe a torony tetején is fekete lett végre.
Az elsötétülő égen megjelentek halkan a csillagok, előbb az örege, majd az apraja is. Az ősmagyar világban mindannyinak neve volt, ismerték. Egész tudomány volt az. A keresztyének naptárában nincs annyi név fölírva, mint amennyi volt feljegyezve a tuhudun égen. Azokra tanították az apák a gyermekeket.
Szilamér a vár erkélylonkáján, a kőpárkányra ülve nézegette az ismerős csillagzatok jöttét és lementét. Az egész égboltozat megelevenedett előtte, mint egy járatos tartomány.
Az egész vár aludt már; de a csendes éjszakának ott künn a vadonban saját neszei vannak.
Mikor az utolsó emberfújta hang is elenyészett már, a bálványosvári csillagüdvözlő tárogatódal, akkor az éj maga kezd el beszélgetni a virrasztó emberhez. - Valami borzong végig a tájon, mint egy végtelen nagy sóhajtás: szellő volt talán, mely a fák sudarain végigfuvallt, vagy tovarebbenő tündér (a szélanya), akinek a palástja általsuhant rajtuk - a csillagos feketekék magasságból emberkiáltáshoz, harsonaszóhoz hasonlatos hangok felelgetnek össze: éjjel járó hattyú, daru, vadlúdcsapat száll talán odafenn? - Rejtelmes búgások támadnak a völgyből, mintha a föld maga álmában beszélne; pedig talán csak a bölény, meg a névtársa, a bölönbika, a gázlómadarak legkisebbje, álmatlankodik ott? - Távol gyermeksíráshoz hasonló panaszkodó hangok keletkeznek itt-ott, hogy az ember szíve majd megesik rajtuk; pedig talán csak a hiúz nőstény hívogatja párját. Majd megint egyszerre százszoros ormótlan ordítás kardala rivall fel, mintha pokol kürtőin kiszabadult ördögfiúk acsarkodnának fel egy jelszóra: dámvadat felverő farkascsorda lesz az. A csörtetés elhangzik a völgyben. Néha valami csattanó robaj dörömböl fel a rengetegből: korhadt faóriás dőlt ki a tövéből. És folyton-folyvást hangzik közben a két testvérpatak, a Zsombor és Bálványos zuhatagainak éjjeli zenéje, mintha tündérkezek vernének ezerhúrú hárfát, hogy legyen zenehang, amihez a Mohos bürüjén az éji lobogványok, a tüzes millingek kísértettáncukat egyre járják.
S e sok éjjeli hang mind Szilamérhoz beszélt.
,,Elhagytad már félig őseid vallását: megtagadtál minket, régi isteneket, akik vezéreltük a te déd ükeidet, hírben, dicsőségben; akik Etelének kezébe adtuk a Hadúr kardját. Akik népek romlásából, vérengző harcokból a kis székely nemzetet biztos menedékbe elvezettük, megtartottuk. Nem voltunk-e neked édes isteneid? Csak teneked és a te népednek. Nem olyan istenek, akiket minden nemzet magáénak foglal, s egymásra ígérget a pártfogásukért: >>engem szeress jobban!<< Mikor harcba keverednek, úgy hívogatják egymás ellen a közös istent: >>Ne amannak segíts, hanem nekem! Nézd, én cifrább oltárral magasztallak fel, mint a másik!<< Aki midőn az egyik népének orcáját mutatja, addig a másiknak hátat fordít. Mi egyedül csak a magyarok istenei vagyunk: senki más bennünket áldozataival meg nem vesztegethet. Mindig közel vagyunk: mindig tiveletek. Kihez menekültök, ha minket elhagytok?"
A csillaghullások éjszakája volt ez; minden pillanatban aláfutott egy-egy. Mintha mind megannyi súlyos szemrehányás hullott volna Szilamér fejére: ,,Látod, én nem sajnálom az én csillagaimat leszórni az égből, és te megtagadsz engem a veszendő parázsban, amit megtartogatsz! Egy sápadt asszonyért, meg egy nyifatag gyermekért!"
Egy-egy pillanatban egész raja a csillagoknak lövellt szerte, egy gócból eredve, mintha egy istenkéz tele marokkal hajítaná őket alá, a világ minden sarkai felé elszórva.
Ki cselekszi ezt odafenn?
Az ismerős állócsillagok pedig valamennyien úgy pillogatnak színváltó ragyogásukban az égbámuló szemeibe, mintha mind azt mondanák: ,,Téged nézünk: beléd látunk!" A ,,hetevény csillagzat" is feljött már, miért vannak azok heten?
Egyszerre meg nagy robajjal megindul egy tüzes sárkány az égbolt mennyezetén fenn: feje, miként a holdvilág, oly fényes; hosszú tűzfarka sziporkákra szakadó szivárvány; olyan robaj támad jöttére odafenn, mintha ezernyi kelevézt vernének ércpajzsokhoz; kevély lassúsággal repül el keletnek, s mikor éppen Bálványosvár fölött súg el, ottan szertepattan, olyan robbanással, mintha az ég kárpitja hasadt volna ketté; a hosszú tűzvonal, amit maga után hagyott, még soká világít az elfeketült égen. A fénytől elvakult szemnek úgy tetszik, mintha egyszerre minden csillag eltűnt volna az égről, s csak lassankint tér vissza a helyreálló sötétséggel a látása, s akkor veszi észre, hogy a ,,Hadak útja" (a Tejút) sokkal fényesebb most, miként az imént volt. - Csaba vezér harcosai vágtattak most végig rajta: új patkónyomaiktól lett fényesebb az út! De hát mi hozta őket ismét vissza?
Éjfél után megszűnik a csillaghullás egy időre; de azalatt megmegvillan egyszer-egyszer az ég alja; mintha a lenyugodott napnak rossz álmai volnának, s valahányszor egyik oldaláról a másikra fordul, felpirkadna az ég széle.
Szilamér azt érzé, ami megjön, ha sokáig néz valaki a csillagok közé, hogy beleszédül az égbe.
S ha oda beleszédül, mibe kapaszkodjék?
A Bucsesd hegy mögül egy fényszikra kezd kiemelkedni, elébb csak egy szikra, aztán egy sarló hegye; majd fénylő tűztorony, utoljára egy égben úszó ezüstcsónak, a fogyó hold.
Minden ember szíve érez valami magyarázhatlan örömet, mikor azt a csillagzatot feltámadni látja az égen, mintha minden emberi bánatnak enyhítője, minden kétkedésnek eloszlatója volna.
Mikor Szilamér ezt az ezüstcsónakot ott látta maga előtt, eszébe jutott egy kép.
Az a kép, amit a torjai szentegyházban egy mellékoltáron látott. Egy felséges asszonynak az alakja, aki egy mosolygó gyermeket tart az ölében, lábaival a fogyó hold csónakjában állva; körös-körül aranysugáron diadalfény veszi körül.
Nézte, nézte soká azt az ezüst ívet ott az égen; ha nem jelennék-e meg őneki is abban amaz aszony képe, aki világosságot ad az emberek szívébe, hogy megértsék, mi különbség vagyon az egy igaz Isten, a minden népek atyja, az örökkön élő, és az ős istenek között, akik az ő népükkel együtt elmúlnak? Addig nézte, addig nézte, míg a szemei lezáródtak, rájuk nehezült az álom.
Csendes és jótékony álom. Nem verték fel a rossz rémek, még a hajnali tárogató kürtök rivallásai sem: csak az ébreszté föl, mikor egyszer a nevén szólító egy édes, ismerős hang. Arra fölpillantott, - s íme előtte állt az ég csónakából alászállt tünemény; egészen előtte: a szelíd jósággal mosolygó anyaalak, ölében a repeső gyermekkel, körös-körül folyva aranyos dicsfénnyel, mint az oltárképen.
De ez nem az égi alak volt, hanem a saját asszonya, körülragyogva a pitymalló ég aranybíborától.
- Hajnal van, szép piros hajnal! - suttogá a nő szerető mosollyal. - Nézd, mi már felkeltünk. Készen vagyunk az útra.
- Micsoda útra? - kérdezé Szilamér álomkábultában.
- Nem hallod a hívogató kürtszókat Bálványos várában?
Szilamér nem hallotta, mert a gyermeke mondott valami szót. Azt a szót kitalálni nagyobb kérdés, mint valamennyi papok égi homályokba rejtett bölcsessége.
- Add ide ölembe!
Azzal a karjára véve a kisfiát, összecsókolgatá annak két piros orcáját, s minden csókja után mondott neki az égtől szakadt emberke valami olyan szót, amit megérteni fölér a próféták látásaival. És ő megértette.
- Hát nem indulnánk Bálványosvárba? Kész minden az útra - sürgölé Imola.
- Ma nem! - kiálta indulatos daccal Szilamér s úgy szorítá magához gyermekét, hogy Imola megijedt tőle: azt hitte, agyon akarja szorítani. - ,,Ma nem!"
S mikor a székely azt mondja, hogy ,,ma nem!", akkor ég föld összeszakadjon is, az a nap nem olyan nap, amely őt engedelmesnek lássa. Megölhetik, négybe vághatják; de helyéből egy darabban meg nem mozdíthatják. Opour Szilamér nem viszi a fiát tűzön fölavatni!
       
Ez az egy szó pedig végzet lett Bálványos várára és az egész őshit vallására nézve.
Szilamér nem ment el a bálványosvári tűzáldozathoz. Imola kandallójában sem lett kioltva a tűz.
Az pedig régi hit, hogy ha a ,,hívek" közül csak egynek a tűzhelyén maradt is a régi tűzből, az új tüzet nem bírják lángra lobbantani a hét fából faragott kerékkel a szűz legények.
A horkázok kürtjei egyre riadtak Bálványosvár ormairól. Szilamér csak leste, hogy mikor gomolyodik majd fel a nagy füst a tűzhalomról, aminek a Tiburc várhoz jól meg kellett látszani; de csak nem támadt az elő. A nap is delelőn volt már; pedig akkorra égni kell már az új tűznek: de még mindig se füsti, se lángja.
Szilamér ott állt a vár ormán, a távol ködeiben elburkolt várra bámulva, amely olyan messze látszott mostan esni. Nehéz nyári köd ülte el a tájat, amin keresztül Bálványosvár úgy tűnt fel, akárcsak egy kék felhő, a sápatag ég alján elpihenve.
Imola kitalálta, Szilamér min töprenkedik, azt súgá neki: ,,A tűz mind kialudt már a kandallóban is!", ő maga oltotta ki. Látta, hogy Szilamér nagyon búsul, megszánta az ő tuhudun hitét. Hisz ennek éppen olyan szívnyomás az, mint őneki volt az, hogy nem gyónhatott meg.
Szilamér beszélő szemei úgy meg tudták ezt neki köszönni. Hanem késő volt már. Az új tűz csak nem lobbant fel Bálványosvár falain belől.
A délután is elmúlt; s az örömtüzek, miket ilyenkor a legények raknak, csak nem gyulladtak ki; a tűzkerekek, miket a hegyoldalon aláeregetni szoktak: nem kergették egymást. Olyan volt az egész Bálványosvár, mintha már ki volna halva.
S még mielőtt leszállt volna a nap, meghozta a kora éjszakát a zimankós vihar. Délről és nyugatról jöttek, tolakodtak a gomolygó felhők; olyan az alakjuk, mintha égtaposó óriások nyomulnának egymással megütközni. Ni, annak ottan ezüst sisak van a fején, arany taréjzattal, gömbölyű pajzsát ni hogy tolja maga előtt. A másik ellenben haragos kék alak, tán Hunor vagy Magor: hosszú szürke szakálla úgy lobog utána, bakacsin palástjával fél eget beterít. Alatta arannyal versengő szép világosfehér alak repül uszályával, a sötétből kiválva, engesztelő tündér, tűzveres, vérpiros szörnyek útját állják, foszlányokká tépik. Villámnyilaikkal, lángpallosaikkal a szörnyű istenhősök egymásra sújtanak, felharsog az égbolt ádáz haragjuk szavától, s mikor összeölelkeztek, egymásba omlottak, sűrű sötétség lesz, mintha éjjel volna, csak a villám fénye gyújt bele világot, s olyankor ez az egész világ sápadtfehér lesz a fényben, mintha csak halottak birodalma volna. Végigrecsegnek egyik hegylánctól a másikig az ég harsonái. Ezek itten Etele király kürtjei, amazok Hildebrand és a trónjei hős trombitái! - Egyszer-egyszer végighasad a nagy lobbanástól a sötét égboltozat, s messze mélyen belátni az égbe, egész fel a nap mezejére, ahol azok a ragyogó alakok ülnek mind csoportban: kürtfúvó Lehel, Botond a bárdjával, bosszúállásban rettentő Vérbulcsu, ősz Álmos, Nemere, Árpád a honszerző, Kupa és Gyula: az utolsó hősök, Thonuzóba hős feleségével, az őshit vértanúi, Zsombor is bizonnyal: de csak egy pillanatig tart megjelenésük. Az égi csatacsillag lecsapott a földre, hogy megrendült belé az egész hegy várastul, s lángjával meggyújtotta a legmagasabb szálfát a tetőn: az mostan fellobog magasra, s fényt vet a tájra. Ni, hogy omlik alá a vér a felhőkből! A katalaunumi mezők harca foly odafenn, vagy a nibelungi dal égi folytatása.
Ekkor érkezett meg a hírnök Bálványos várából Szilamérhoz, égi tűzön, hegyi vízen keresztül. Régi jó hadnagya volt az, Koppánd.
- Mi hírt hozasz? - kérdezé Szilamér a lábairól leroskadótól.
- Mindent, ami csak rossz. Egy szót se hallj tőlem, ami a halálnál kedvesebb volna. Ma reggel az új tűz nem gyulladt meg: ez volt az első átok. Elfordult a tuhudunoktól az Isten. És azalatt, amíg tüzünk nem volt, megtámadták Bálványos várát a torjai keresztyének. Mike Andorás hozta ránk őket. A görögtűz koszorúit nem használhattuk ellenük, mert nem volt tüzünk, odatolhatták a vívótornyukat. A vashíd alatt nem gyújthattuk meg a kénköves aknát, hogy az ostromlók odafulladjanak, mert nem volt tüzünk. - Ránk törték a kaput. Hát hiszen fegyver volt kezünkben, négyen voltunk egy ellen; nagy erőnk volt velük szemben, és mégis elbuktunk; le lettünk gázolva, pocsékká téve: kivertek bennünket a külső várból, beszorítottak a belső várba, ahonnan csak a pokol tornáca felé szabad még az út.
- Kivertek benneteket Bálványosvárból! - ordítá fel, szégyentől lángoló arccal Szilamér - Kőfal mögül hajtott ki negyedrész ellenség! Valamennyi Opourt egy Mike Andorás! Hát a szíveteket asszonyoknál hagytátok-e?
- Rém volt rajtunk - lihegé Koppánd. - Az Isten elfordulása is beteggé tette a szíveinket: rémület, félelem kísért mindnyájunkat a harcba. Előre éreztük, hogy veszedelmünkbe megyünk. S mikor a kaput betörték ránk a keresztyének, legelöl az ostromló hadak közt kilenc fehér ruhás kísértet rohant ránk, halotti köntösében, azon elijesztőn, ahogy a sírból fölkelének: arcaik fehérek, sírok férgeitől szörnyen elrútítva.
- Az én bélpoklosaim!
- A pokol hősei lehettek bizonnyal, mert amint azokkal szembetalálkoztunk, elveszett a fegyvernek az éle a kezünkben: ha a buzogányomat akartam feléjük emelni, az olyan nehéz volt, mintha hordót emelgetnék rúdra tűzve, s ha meg a kardommal csapkodtam feléjük, az meg olyan volt, mintha nyakla szalmaszállal ütögetnék kőcölöpöt. Futott ezek elől, aki csak embernek született. Eleven embertől én sem ijedek meg, de ki küzd halottakkal?
- Az én bélpoklosaim! - hörgé keservesen Szilamér, öklével ütve koponyáját. - Megátkozott engem az a gonosz tündér. Ah, miért nem voltam én ott?
- Hisz ez volt a legnagyobb átok rajtunk, hogy te nem voltál ott köztünk; hogy nem volt velünk egy fiatal vezér, aki a harci népet a zűrzavarban rendbe tudja szedni szavával, példájával fellelkesíteni.
- Hát az öcséim? Hát Zsombor? Hát Iszla?
- Öcséid? Jó Szilamér. Rég otthon vannak már az ő ükeiknél az örök napos mezőkön. Iszla öcséd még Torján elesett, mikor te feleséget hoztál, Zsombor pedig elhullt, Mike Andorással harcolva az átjáróvár lonkáján: el is temettük, szép tuhudun szokás szerint.
- Öcséim meghalva? - fuldoklá Szilamér el-elakadozó szóval.
- Bizony halva ők már. S ki őket túlélte, aki megsiratta hét sebből omló vérkönnyeivel, hős apád, Kevend - az most ott fekszik a ravatalon!
- Harapd el nyelvedet, hogy ne mondjon több ilyen átkozott hírt!
- Pedig még nincs vége. Hátra a legrosszabb. Az, hogy tűz nélkül maradtunk (tűzhelyünk, szívünk is); az, hogy megverettünk, az, hogy ellenségünk bírja már a külvárunkat, az, hogy két testvéred el van már temetve, az, hogy ősz apád is ravatalon fekszik: még mind nem a legnagyobbik átok. Annak a betetőzője az, hogy te nem vagy köztünk. A kevély győzelmes Mike Andorás most trombitaszó mellett fölkéri a várat, s tudva, hogy te nem vagy benne, se a feleséged, azzal fenyegetőzik, hogy ha magunkat kegyelemre meg nem adjuk, fejünkre rontatja Bálványos várát az istenek tornyával együtt.
- No hát ott találjon engem is e várban! - rikácsolá Szilamér. - Felmegyek eléje, s viszem magammal az asszonyom, gyermekem! S majd akit legelöl maga előtt talál, abban rám ismerhet, aranynappal melledző páncélingemről s kardom csapásáról! Készülj hát az útra, asszony! Feleségem. Villámlik a felhő, harsog az égdörgés! Így kel az utolsó tuhudun az útra. Ottan ég a szálfa! Égi tűz gyújtá meg. Itten van az új tűz! Fáklyákat gyújtsatok nála! Viszem magammal az ég lángját Bálványos várába! Előre, aki tuhudun! Utánam, aki még szeret!
Imola bámulva látta a rögtöni nagy átváltozást Szilamér alakján. A bősz harag, a vakbuzgó pogány hit egyszerre erőt vett annak egész lelkén. Elkezdte a régi vérengző dalokat nagy harsogással énekelni, amik mind az ős bálványistenek magasztalásáról szólnak, előhívatta a kürtöseit, megfúvatta velök a hosszú hársfa kéregből készült, messze elrivalló kürtöket, amiknek a szava elhallik egész Bálványosvárig, és azalatt felölté magára napbálványos páncélját, feltette a ráró madaras sisakját, előhozatta a harci ménjét; kardot, kelevézt, buzogányt szedett a markába, s míg az ég villámait ontá, míg a zápor szakadt, odavágtatott a villámgyújtotta szálfához, s maga gyújtogatta meg az istenadta tűznél a szurokfáklyákat, amiket követőinek szétosztott, és aközben folyvást hangzott a csatadala, amivel népeit a végső, kétségbeesett harcra fellelkesíté.
Ez volt az utolsó fellobbanása az ősi tűznek.
Imola szótlanul és engedelmesen követte férjét e végső halálos tusába, kisgyermekével együtt.
Nagy erő az Isten szeretete, de még nagyobb a nők szerelme!...
       









Jókai Mór: Bálványosvár


Az elrejtőzött
Bálványos várának két része volt: egy külvár, ami tág körben foglalta körül a házakat, amikben a tuhudunok maradékai laktak. Ez a külső vár az utolsó pogány vezér, Gyula támadása után épült; amikor a magyar király az őshit mellett fellázadt székelyeket behódította, a tuhudun hadnagyokat váraikból kizavarta, akkor mindazok, akik fel nem vették a keresztséget, ide menekültek Bálványos várába, aminek megvívását nem tanácsolta a vajda a királynak. Ellenben a bálványosiaknak is szép hegedűszóban tudtul lett adva, hogy amit a váron belül cselekesznek, azért őket ugyan senki nem háborgatja; de a váron kívül mindentől őrizkedjenek, ami a keresztyéneket megháborítaná. Ekkor építették a külső várat, amiben valamennyi tuhudun menekült háza bőven elfért, valamint a tűzáldozat halma. A menekült előkelők idejöttek kincseikkel, marháikkal. Ezt a külső várat, a hegy meredeksége miatt, éppen csak a kapunak vezető útról lehetett megtámadni, ami előtt egy mély akna volt ásva, ami meg volt tömve kénkővel, ezen aztán vasrácshíd vezetett keresztül, úgyhogy ha az ostromló ellenség a hidat elfoglalja, a meggyújtott kénkőnek a füstje úgy elbánik vele, mint a méhrajjal, akit kifüstölnek.
De még más titkos erővel is fel volt e kapu őrtornya ruházva. Mikor ezt építék, egymás után háromszor összedőlt a fal. Akadnak rosszlelkű emberek, akik azt állítják, hogy a torjai keresztyének ásták alá éjszaka a falakat; olyan ostoba beszéd is hallatszik, hogy a kőművesmester rosszul rakta le az alapköveket; de aki igazlelkű ember, az bizonnyal tudni fogja, hogy ez az ördögök ravaszsága volt, akik minden építkezésnél addig incselkednek, amíg az áldozatjukat meg nem kapják. Miért is a kőműves elvégre azt tette, hogy a saját feleségét falaztatta be a torony kőfalába, s attól fogva megállt a torony, mint a ,,Csata tornya". Most is mutogatják azt a hosszú, magas márványkövet, mely azt a fülkét jelöli a falban, ahová az áldozatul hozott menyecske be lett falazva. S ennélfogva ez a tornyos kapu nemcsak hogy az ördögöknek ellenállott, de minden emberi ellenségre nézve is bevehetetlenné lett téve.
Annál nagyobb vala a bálványosváriaknak a megrettenésük, amikor ezt a kívül-belül erős tornyot egy nekiveselkedéssel elfoglalták a keresztyén atyafiak. A lehetetlenséggel volt az határos. Sokan azt állítják, hogy azért ment ez olyan könnyen, mivelhogy a székely a saját nemzetsége ellenében nem tud olyan jól verekedni, mint ha idegen nemzetbelivel akaszkodik össze; - akik közelebb találtak, azt mondták, hogy az előrohanó bélpoklosokat halott vitézeknek nézték, ez a varázs rontotta meg karjaik erejét; a legigazságosabbak pedig tudták azt jól, hogy az új tűz ki nem gyulladása okozta az egész veszedelmet. Elég az, hogy megtörtént, s most már a tuhudunok egész népe fel volt szorítva a belső várba, egy szikra tűz nélkül, étel, ital, szüleség nélkül, amit mind elfoglaltak a keresztyének a hirtelen kezű ostrom alkalmával.
De ahol a legnagyobb a kétségbeesés, ott van legközelebb a vigasztalás is. Még mielőtt a nap fáklyái jönnének, íme megérkeztek száguldozva a Szilamér fáklyavivői. - Soha még a hajnal sugárfényét sem üdvözlé ember annál nagyobb riadallal, mint a bálványosváriak az első két hírmondót, akik az égből esett tűzzel megérkezének Tiburc vára felől. Erről az egy oldalról volt még csupán hozzájárulható a büszke Bálványosvár. Innen lehetett a megszállottak számára lábasjószágot felhajtani, innen a szent kútfejéhez sziklába vágott hosszú lépcsősoron alászállni.
Amint Szilamér maga is megérkezett, újra megszállta a lélek a tuhudunok szívét; a csüggedést felváltá a harci indulat, szörnyű riadallal fogadták őt már a kapuban, s lováról egyenesen pajzsukra emelték, úgy vitték magukkal be a várudvarra.
Az ifjú vezér aztán egyszerre tudott rendet csinálni a hadinép közt, maga körül gyűjté a hadnagyokat, kinek-kinek kiosztá a maga hivatalát, parancsokat adott, a védelemre való szereket felhordatta, s a maguk helyeire cipelteté, a kovácsokat sürgölte hajítódárdák, nyilak nádalására, üstökben szurkot forraltatott, malomkerekeket ácsoltatott össze, mik az ostromlókat eltaposni szánvák, gyerekhadat, ifjú leányokat lekergetett a pinceboltokba, hogy ne lábatlankodjanak ott. A külső várat elfoglalva tartó keresztyének nagy hamar megtudták, hogy a belső várban nagy változás történt, a bástyafokon kigyulladó örömtüzekről; az okát is megértette velük a torony lonkájára felhágó kádár, aki hármas kürtszó után ezt az üzenetet rivallá le a magasból:
- Halljad meg szavamat, te Mike Andorás. Az én ifjú uram: bálványosi tuhudunok vezére, Opour Szilamér híva hív tégedet, hogy holnap hajnalban, napfeljövetelnél jelenj meg a két hárs között vele szemben, hozd el magaddal minden fegyveredet, s harcolj meg vele akár magad egyedül vitézi párbajban, akár egész hadinépeddel az ő népe ellen. Addig pedig vigasztald anyádat s mondd, hogy imádkozzék: mert ,,egy" fia holnap bizonnyal halott lesz!
Mike Andorás azt felelte rá a maga kádárjával:
- Ott leszek!
Imola nem is csodálkozott rajta, hogy Szilamér csak a harci készületekre gondol, s ravatalon fekvő apját még csak megtekinteni sem siet. Amaz előbb való, várhat a halott! Van annak ideje!
Az első nap úgyis csak az asszonyok dolga a halottat elsiratni. Ő maga, amint lefekteté kisgyermekét, sietett fel a fegyveres házba, ahol a ravatal fel volt állítva; két alabárdos őrizte az ajtót, hegyével lefelé fordított dárdákkal.
De nagyon megütközött rajta, mikor a csarnokba belépett, hogy semmi asszonysírást sem hallott: ez pedig szokás mind a keresztyén, mind a tuhudun halottak virrasztásánál. De még fáklyák sem égtek a ravatal körül, csak egy nagy karos tartóban lobogott valami nagyfüstű szövétnek, táncoló lángjával egyik szögletből a másikba kergetve a sötétséget. De csak egy asszony sem volt ott, sem a hegedősök, hanem csupa férfiak, akik közül éppen Kájon horkáznak az arca volt előtte ismerős, a többiek mind olyan különös viseletekben, amik nem a rendes harcosoké.
A terem közepén volt felállítva a ravatal; de olyan magasan, hogy a rajta fekvő alakra alig lehetett rálátni; körüle összeboruló fenyőágak még jobban eltakarták arcát.
Valami nehéz illat terjengett, a nyitott ablakok dacára, ami Imolában valami emléket költögetett fel. Hol érezte ő azt? Miért borzong úgy teste-lelke, mikor újra megérzi?
Kájon horkáz, amint Imolát meglátta az ajtóban, eléje sietett, s palástját szétterjesztve előtte, mint két denevérszárnyat, azt susogó neki:
- Térj vissza!
- Mit csináltok itt?
- Áldozunk istennek.
- Nem áldozhatom én veletek?
- Halott van itt ma.
- Valóban halott?
- Mondám, hogy ,,ma" halott.
- És holnap?
- Holnap is halott lesz.
- És az örökkévalóságban?
- Talán.
- Bocsáss hozzá, én látni akarom őt!
Azzal félretolta maga elől Kájont és odasietett a ravatalhoz. Annak az aljánál hevert egy barna tömeg, azt hitte, valami párnazsák. Arra felhágott.
- Vigyázz, az oroszlánra lépsz!
Már akkor rálépett.
Az oroszlán felemelte a fejét, megnézte, ki gázolt rá, azzal megint csendesen visszatette a fejét a földre.
Imola meglátta rémülete tárgyát. A ravatalon fekvő Opour Kevend szájába a ,,világzár" csodavirága volt dugva.
Ki akarta azt onnan kapni, de a ravatal körül álló férfiak elrángatták a tetemtől.
- Ő nem halt meg, csak el van rejtőzve! - lihegé Imola iszonyattal.
- Te mondád! - felelt Kájon.
- Ti kényszerítettétek őt az áldozatra!
- Ez a sor! - mondta Kájon. - Mikor a földön nincs tanács: az égbe kell érte menni. Ez az ősi szokás. A legvénebb vezért illeti ez az út. Hadúr elé csak ő mehet a nap mezejére. Damasek isten csak őrá bízhatja izenetét.
De mármost igazán haragba jött Imola.
- Hallod-e, Kájon horkáz! Énhozzám ne beszélj úgy, mint egy szájtátó gyermekhez, vagy egy kölyüfejű paraszthoz! Én a te tuhudun hitedbe bele nem szólok; nem bánom, hidd, amit akarsz! Áldozzatok miattam fehér lóval, komondor kutyával, de én az apósomat, az én férjem atyját megáldoztatni nem engedem! Abba már beleszólok.
- Hiszen nem áldozzuk őt meg! Íme csak hét napig leszen halott, akkor ismét feltámad és életre kél.
- Ezt meséld a bolondoknak! Aki hét napig a sírban fekszik, az soha többet nem látja ezt a világot!
Kádon horkáz olyan csodálatosan vigyorgott erre a szóra.
- És hát olyan nagy baj lenne-e abból, ha Opour Kevend hét nap múlva nem látná ezt a világot? Beszéljünk egymással okos emberek módjára, asszonyom. Neked legjobban meg kell azt értened. Az őshit világának vége van már. Az utolsó láng csak pislog, de nem világít, nem melegít többé. A mi fánknak a gyökerei elrothadtak, hiába támogatják, ki kell annak dűlni. Akik még velünk együtt áldoznak, csak a kevélység és a régiekre való visszaemlékezés tartja őket hozzánk. Mi magunk sem érezzük már, amit mondunk. Mi haszna rugódoznunk az ösztön ellen? A nagy népek között, akik mind felvették a kereszt vallását, nekünk el kell enyésznünk. Fiaink, leányaink lopva úgyis a te egyházaitokat látogatják már, s a mi áldozatainknál egyre gyérül a nép. A világ nagy folyó, mi azt vissza nem fordíthatjuk. Íme láthatod: egy maroknyi keresztyén had, kilenc bélpoklos lázárral kiveri a tuhudunok ezreit a megerősített várukból; a tuhudun az ős istenek oltáraiért nem tud, nem akar harcolni többé.
Imola ámult és bámult. Hisz ezek olyan szavak, amik igen jók volnának a maguk helyén és idején elmondva. Szemre főre nézett a jelenvalók közt. Kájon horkáz észrevette a kétkedését.
- Hát látod, asszonyom, ezek a tisztes férfiak mind az én szájammal beszélnek. Ez itt Seremás ,,táltos", ez Varakó ,,gyula", ez Vetyegő ,,kádár", ez Tihadár ,,billogos", ez Csomok ,,perestáldó", ez Sügetér ,,garabonc". Agg eb bánja dolgát! Nekünk kifelé áll mind a szekérrudunk. Idestova úgy kimaradunk, mint a káposztatorzsa a hóból.
- Hát mért ne lehetnék én olyan jó esperes, mint a torjai, vagy olyan prépost, mint az udvarhelyi? Nekem is van borotvált pilis a fejemen, mint neki; ha felveszem annak a palástját, egyszeriben az vagyok. A kádár lehetne ,,dulló", a billogos, a perestáldó a keresztyéneknél is be van véve: csak csuhát kell változtatniok, s megtanulni az imádságokat; a garaboncok lehetnének egyházfiak; a táltosnak is tudnék jó hivatalt, a királyok most hoztak egy törvényt a ,,macellumokról": ahhoz ő nagyon jól értene. ,,Minden szentnek maga felé hajlik a karja." Ezt te jobban tudod. Mink sem vagyunk jobbak. ,,Adjátok meg nekünk a mi mindennapi kenyerünket!" s mi az ,,Úr imájának" a többi részét mind ráadásba vesszük. Szerezzétek meg magatoknak a mi emberségünket, horkázokét, táltosokét, s mi olyan szépen átvezetjük a tuhudun népet hozzátok, hogy észre sem veszi. Az ő ősi ünnepeit átváltoztatjuk keresztyén ünnepekké; a tűzgyújtás áldozatából csinálunk szentivánéji tűzünnepet, a tündérekből csinálunk szenteket, Damasek istenből Jehovát, az ördögöket meghagyjuk ördögöknek, s minden rendben lesz.
Imola undorodva fordítá el az arcát ettől az istenekre alkudozó pogánytól, aki nem titkolja, hogy ő bizony kész volna a mennyei üdvösséget elfogadni, de nem a vértanúság árán; hanem hogy neki fizessenek érte. S azok a többiek mind rábólintottak.
- Ez mind igen józan beszéd - mondá az úrnő -, de ha én tinektek volnék, hát azt tenném, hogy ezt így elmondanám az én uramnak, a vezérnek magának szemtül szemébe, szájtul fülébe.
Hah, milyen kacagás támadt erre egyszerre a belső emberek közt.
- No, azzal jól járnánk, ha ezt Opour Kevend hallaná, amit most elmondtunk! - Engem karóba húzatna! - Engem ciheren égettetne meg. - Engem mozsárban töretne össze! - Engem lófarkra köttetne! - Az kellene csak, hogy ezt Opour Kevend uram hallja!
...De hátha hallotta is már?
Imola eliszonyodva nézte az elrejtőzött rabonbán arcát. Azalatt, amíg Kájon horkáz beszélt, a tetszhalott arcvonásai ugyan nem változtak, azokat kővé fagyottan tartja a gonosz vajákolás; hanem a haja meg a szakálla megőszült e néhány pillanat alatt! Neki hallania kellett mindazt a kínzó ármányt, amit ezek az emberek ellene elkövettek, legkedvesebb kegyencei, akiket ápolt, védelmezett, akikért vérét ontotta, akiknek köntösét csókolta. A pokol nyílt meg előtte ez áruló szavakra, egész rettenetességében; az a tudat, hogy egész életének dicsősége, híre, imádata nem volt egyéb, mint bolondok játéka egy vak emberrel; hogy azok az istenek, akiket ő keres, maguk azok a fényes mezők, amiket azok laknak, nincsenek sehol; és ő nem fog odamenni; hanem fog lemenni a hideg földbe, az ürgék közé, akiknek bűneit annyiszor meggyónta, s ott fog, ha fölébred, a nagy sötétségben dörömbözni koporsója födelén és imádni a halált, aki lelkétől megszabadítsa. Egy egész végtelenséget érzett megnyílni maga alatt, amibe feltarthatatlanul alá kell hullania; egy végtelenséget, tele kiáltó sötétséggel. Mi a pokol, ha nem ez az? A rémület, az iszonyat, mely tagjainak merevencsét meg nem bírta törni, megfehéríté a haját. Aki elébb csak szürke volt, mint az acél, most fehér lett, mint az ezüst; haja és szakálla.
- Nézzetek oda! - kiálta Imola, a fekvő alakra mutatva.
A férfiak elszörnyedve riadoztak szét a ravatal mellől. Csak Kájon horkáz tartá meg nyugalmát.
- Ő hallotta hát, amit mi beszéltünk, s húsz évet vénült ennek hallásától. Annál inkább meg van érve a halálra. Senki sem áll útjában a végzetnek, egyedül ő. Térjen meg oda, ahova vágyott.
(Az elrejtőzöttnek a homlokán fehér gyöngyök törtek elő: hideg veríték.)
Imola elszörnyedve rebegés:
- Ti el akarjátok őt élve temetni!
- Újra fölássuk, s akkor támadjon föl, ha tud!
- Ti megölitek őt!
- Ő maga önként szánta el magát az áldozatra!
- Ti pogányok!
- Miért pogányok? Hát a nagy Megváltó nem önként vállalta-e el a halált? Nem feszíttette-e magát a keresztfára? Nagyobb kár-e Opour Kevendért, mint volt a názáretbeli királyért?
Imolának az arcát a harag pírja futotta át.
- És én azt mondom, hogy Isten úgy legyen hozzám és gyermekemhez irgalmas, kegyelmes, ahogy én nem fogom azt megengedni, hogy férjem atyját élve eltemessék!
- Hát mit akarsz tenni?
- Én tudom, hogyan lehet életre hozni az elrejtőzöttet.
- S te azt megtennéd?
- Meg fogom tenni.
- Gondolj magadra asszony! De gondolj gyermekedre, akit Istennek ajánlottál az imént. Ha az egész világon minden mérget összegyűjtenének, ami kígyó fejében, eskarap farkában, varangyban, pókban, gyilkos gyökerekben lakik, s azt egy pohárba töltve odatennék eléd, hogy ürítsd ki, nagyobb halálkínt nem vennél magadnak, mint ha ezt az embert, aki itt előtted megdermedve fekszik, még egyszer életre visszahívod: mert nem rosszabb ellenség az ördög az angyalra nézve, mint az a tuhudun apa, akinek két derék fiát megölték a keresztyének, arra az asszonyra nézve, aki miatt ez történt. Gyilkosodat ébreszted fel benne! Hóhérját, kárhozatra vivőjét magzatodnak.
- Elhiszem, hogy úgy lesz - szólt Imola szilárdul. - De az én hitem, a Krisztus vallása, azt parancsolja, hogy annak, aki ellenem vétett és véteni fog, megbocsássak. És énnekem nem szabad megváltanom életemet, sem gyermekem életét annak az árán, hogy egy embert tudtommal, beleegyezésemmel megöljenek: hogy megöljék előttem a férjemnek atyját, és én ne szóljak, ne tegyek semmit arra, hogy őt megmentsem. Én az én Jézus Krisztusomat követem.
Ezt mondva, még egyszer felszökött a fekvő oroszlán hátára, s odanyúlva Opour Kevend fejéhez, kiragadta annak a szájából a világzár virágot, s messze elhajítá. (A tetszhalott azt érzé, hogy egy láthatlan kéz megragadja végtelen esésében, s emeli fölfelé, hol a csillagtalan semmiség határt ér, s ismét közeledik a véghetetlen magasságú ég!)
De a megrémült cinkosok mind odarohantak az asszonyhoz, a tetten kapott gonosztevők kétségbeesett dühével, s el akarták őt ráncigálni a tetemtől.
- Hahó! - kiálta Imola, haragra bőszülten. - Ébredj fel oroszlán! Ne hagyd a gazdádat! Segíts megküzdenem a nyomorultakkal!
S az oktalan állat megérté a csodálatos asszony szavát. Ordítva ugrott fel fektéből, s megrázta rettenő sörényét, szörnyű tenyerével rácsapva a ravatal padjára, hogy az egész összedőlt egyszerre, s a tetem kigurult belőle.
Táltos, horkáz, garabonc most futott, iramodott ajtón-ablakon át a felbőszült fenevad elől, amerre tágasabb a világ: egy pillanat múlva nem volt ott más, csak Imola és a tetszhalott.
Az oroszlán pedig nagy kevélyen odaült az ajtó küszöbére; királyi pofáját fennyen fölemelve, s ha valaki közeledni merészelt, elég volt egy mordulása, hogy falnak fusson a fejével tőle.
Aztán egyszer-egyszer hátrafordítá a fejét megnézni, hogy mit mivel amaz asszony.
A gazdáját költögeti; hideg vízzel locsolgatja, tenyerét dörzsölgeti. De nem bírja életre hozni. Nagyon mélyen elaltatták azt. A veríték fénylik a nő homlokán; de még az elrejtőzött arcára nem tért vissza a pír. A világzár virág nagyon jól bezárta a szívét.
Imola kifáradva tekinte az oroszlánra, mintha panaszkodnék neki a szemeivel.
- Nem bírsz te azzal egymagadban - mondá az oroszlán. - Várj, majd én segítek!
S odament ő is a gazdájához, hogy segítsen őt kis gazdasszonyának felkölteni.
Már hiszen, ha Opour Kevendnek fél lába még ezen a világon volt, hát mikor annak a lábnak a talpát elkezdte az oroszlán ráspolynyelvével végignyalogatni, csakugyan nem állhatta tovább a halott ember dicsőségét, nagyot kellett vele rúgni, s ezzel az egy rúgással megint itthon termett ezen a világon.
Az első dolga az volt e földön, hogy reszketni kezdett, mint a lázbeteg, s nagy fogvacogással olyan szókat mondott, amiket maga sem értett meg. Imola sietett őt betakarni a palástjával, s ölébe vette a fejét; a bolond oroszlán meg azt tette, hogy meleget fújt neki a szíve tájára s úgy nyihogott, mint valami kutya.
Voltak abban az időben ilyen csodálatos hűségű oroszlánok, mint azé a keresztes lovagé, akinek még a tengeren is utána úszott a hű oroszlánja, míg odafulladt.[1]
Imola megsimogatta a kezével az ősz rabonbán homlokát, aki nagy nehezen felemelte pilláit, s csodálatos fényhagyta szemeivel feltekinte reá.
Csak suttogni tudott; erős hangja elmaradt valahol a hadak útján, a hideg égben.
- Felköltöttél. Visszahívtál. Messze jártam. Égből jövök. Istent láttam. Szavát hallám. Nem maradok itt sokáig. Jobb odafenn. Mondok egy szót. Azt hallják meg. Isten küldi. Most tudom már igaz nevét. Az Isten neve ,,irgalom".
S azzal kezével megfogva hosszan lecsüngő ősz üstökét, odanyújtó az Imola kezébe: ,,Bontsd ki ezt!"
Annak pedig nagy jelentése volt! Befonatlan hajfürtöket csak a keresztyén székelyek viseltek.

[1] Ez a lovag Geofroi de La Tour volt; mint a Magnum Chronicon Belgicum bizonyítja.









Jókai Mór: Bálványosvár


A vérszövetség
A zivatar tovavonult. A sűrű égvillogások a Bucsesd hegyormai mögül még egyre rémledeztek fel az éjszakában. A holdkaréj sápadt világa a várfokon imette álló őrök alakjainak árnyékát odaveté a kastély falaira; a vihar után ittmaradt erős szél el-elnyomta a fáklyák lobogványát; a keleti ég alján pirkadni kezdett a hajnal. Négyféle világosság küzdött egymással. - S e káprázatban a bálványosvári tuhudunok nagy szertartásra készültek: új vezér választásra: esküllőre.
Az udvar közepére felállíták az eskütétel koloncát: melléje felhordták a négy éltető bálványait az istenek tornyából, s a világ négy része irányában elhelyezték: a kolonc közepére letették a szerecsendió kelyhet, ami szakasztott mása volt a bondavári szövetségkehelynek, s azt megtölték borral félig.
Két vitéz előhozta a Zandirhám kőpajzsait, az alaptörvényekkel, a harmadik a Csaba vezér hagyatékát az ökörbőrön, s azok hárman a kolonc elé álltak.
Hátul félkaréjban voltak felállítva az igrecesek, hangicsáló szereikkel, azokon túl az éneklő leányok, tölgyfa koszorúkkal és sarlókkal a kezeikben.
A fegyveres sokaság pedig hét csapatban volt felállítva az udvarban; úgy, hogy a nyolcszegletű udvarnak egy szakasza üresen maradt, minden csapatnak az elején ott állt a vezér; egy-egy őscsaládból való tuhudun, akinek az eredetét fel kellett vinni egész Tuhutum dédapáig. Nagy, kiterjesztett kerecsenszárny a sisakja mellett különbözteté meg a vezéreket.
Mikor a toronyőr elkiáltá a magasból: ,,hajnal van, szép piros hajnal!", akkor a kádár előjött a kastélyból a nagy áldozatdobbal, aminek üst alakú feneke volt, s három dobütéssel jelt adott a szertartásra. Csendesség lett a sokaságban szerte.
- Tuhudun székelyek! - kiálta a kádár. - Öreg rabonbánunk, jó Opour Kevend, elméne Hadúrhoz, Damasek istenhez, a nap mezejére. Ember nem tudhatja, visszabocsátják-e a dicsőült ősök, ha egyszer köztök lesz? Kapuinkon zörget halálos ellenség: oltárainkat vívja; bizony vezér nélkül mi el nem lehetünk. Válasszunk új vezért, fiatalt, erőset, aki a réginek nyomdokába hágjon: aki a vashidat e földi várunkhoz és az arany hidat a nap mezejéig bizony jól megvédje. Ha tudtok, ismertek mi közöttünk ilyet, kiáltsátok nevét.
Nagy rivallás támadt erre a nép között; de valamennyien mind egy szívvel és szájjal csak egy nevet kiáltának:
,,Opour Szilamér!"
- Menjetek vezérek! - szólt erre a kádár - vegyétek kádári pajzsom, s hozzátok ide rajta a megválasztottat, akit a nép kíván. Nemsoká visszatért a hét vezér, erős vállaikon emelve a pajzst, amelyen az új vezér állt, miként egy bálvány. Kezében az aranycsákány, homlokán az aranyabroncs.
A pirkadó égtől veres volt az aranynap képe is mellén; de még az arca is, úgy állt ott a nép fejei fölé emelten, mint maga a Had isten.
Iszonyú ordítás fogadta megjelentét, a harci rend kardjával verte pajzsait, a kürtölők pofaszakadásig fújták az üdvözlőt.
És ugyanakkor ott künn a külső várban énekelték a keresztyén székelyek a szent zsolozsmát: ,,Isten, szabadítsd meg a szent sírt!"
Mike Andorás még az éjjel gyors lovast futtatott Torjára, az anyjához és az espereshez. Az anyjához azzal az izenettel, hogy holnap a két fia közül az egyik bizony meghal a másik fegyvere által: imádkozzék a lelkéért; az esperest pedig arra kérte, hogy siessen hozzá, a gyóntatást, felmentést és az utolsó szentséget végezni.
De a hírmondó már feleúton találta Mike Sárát, a két pappal együtt; a rabonbánné sietett két tele kézzel, amint Andorás győzelmét meghallotta a bálványosváriak felett; az egyik keze tele volt fegyverrel: nagyszámú segélyhadakat hozott Andorás számára; a másik keze pedig tele volt malaszttal. Erős hite volt benne, hogy Isten megsegíti őt, megakadályoztatja a testvérek szörnyű vérontását, ami pedig csodatétel nélkül el nem maradhat. A keresztyéneknek nem lehet már többé visszalépni; ami nagy munkát megkezdtek, azt tökéletességre is kell vinniök. A tuhudunoknak pedig végső küzdelmüket a kétségbeesés vad dühe segíti. Isten bölcs lelke talál itt világot, nem más.
Mike Sára asszony is megérkezék első pitymallatra a Bálványosvárba, s első dolga volt a papokkal misét tartani, a harci népet áldozatra, áhítatos bűnbánatra serkenteni.
Odabenn pedig folyt a vezérválasztási szer.
A koloncra kitett serlegbe mindegyik vezér egy nyilat mártott be. A kádár hozzájuk beszélt:
- Íme, ez áldozatkehelybe fogjátok csorgatni saját nyilatokkal megnyitott ereitekből az áldozatvért. E vezéri vérrel összegyűlt bor áldomása legelőször is száll a választott vezérnek: utána a többi hét vezér a kelyhet kiüríti. S a vérszövetséggel lesz megkötve a szer, hogy senki közületek az ős törvényeket, az ős isteneket soha el nem hagyja: végső csepp véreig védelmezni foga egymást és vezérét, míg nap és csillagok járnak az égen, el nem árulja. Így tettek őseink, Etelétől kezdve, s a Hetumogerek, a székely vezérek. Így tegyetek ti is. Ez az ősmagyar vérszövetség szere!
Ha egyszer ez a szövetség meg lesz kötve, akkor többé Opour Szilamér számára nincs nyitva a szentek paradicsoma.
De nem köttetett meg; mert mielőtt az első a saját nyilával felszakította volna a karján az eret, egy erős női hang felcsattant a tornác lonkájáról: ,,Hagyjatok fel a szertartással!"
S mintha még nagyobb súlyt akarna adni a tiltakozásnak, mennydörgő bőgéssel ordította utána az oroszlán a maga szózatát. Az elbámuló tuhudunok odatekintének, s dermesztő fagy állta el szíveiket attól a látványtól. - Az emelt tornácon egy délceg nőalak állt, kit ők sohse láttak: vagy nem így, ahogy most: hisz az egy istennő! Tán a Furuzsina tündér, vagy az alirumnák királynéja, s oly hatalmas, és mégis jóságos egész tekintete. S ennek a vállára támaszkodik egy ősz férfialak, aki úgy hasonlít Opour Kevendhez, csakhogy szakálla és haja tiszta galambfehér simára szétbontva; arca sem oly büszke, milyennek ismerték: nem oly parancsoló; alakja görnyeteg: az egyik karjával a nő vállaira, másik kezével az oroszlán felemelt fejére támaszkodva jő, mint egy kísértet.
Halotti csendesség támadt e látásra. Az asszony szólt bátran:
- Ti nem választhattok új vezért e napon; mert az elrejtőzött agg vezér visszatért közétek. Íme él és itt marad veletek. Tőle halljátok meg Isten izenetét.
A szent elborzadás mormogása költ fel a tuhudun sokaságban szerte: túlvilági jelenésnek látta ezt mindenki. A papi szerzetnek borsózott a háta: horkáz, táltos, kádár, garabonc, billogos összedugta a fejét: ,,No, most jaj lesz nekünk."
De Szilamér, amint meglátta ősz apját, fáratag fejével Imola vállára hajoltan; leugrott nagy ordítással társai válláról, s eldobva kezéből a vezéri aranycsákányt, lekapva fejéről az aranyabroncsot, rohant fel zokogva oda a tornácra, s levetve magát az apja lábaihoz, átölelé annak a térdeit, s csak azt fuldokolta: ,,Atyám; édes szülém!"
Opour Kevend fejére tette reszketeg kezét.
- Tedd vissza fejedre az aranyabroncsot, és vezesd a népet. Én már csak az utat mutatom, merre vidd. - Isten előtt jártam, Istentől jövök most. - Jöjjetek közelebb. - Halljátok mit izent?
A tuhudunok alázatos félelemmel gyülekeztek össze mind a tornác körül, s csendben lesték az ősz vezér szavait.
Valóban olyan volt a hangja, mintha nem emberi ajkról, de valahonnan végtelen magasból zengne búgva alá.
- Magyarok Istene azt izeni nektek: nincsen harc, háború az istenek között. Azok ott odafenn se egymást nem sértik, se egymás népeit bosszúra nem küldik. A mi ős istenünk egy a Jehovával: angyalok, - tündérek, - hősök és vértanúk egymásra ismernek odafenn az égben; csak itt lenn a földön különbözik nevök. A Damasek isten ezt izeni nektek. Vitéz székely nemzet, békülj ki magaddal! Hagyd a testvérharcot; hagyd az oltárokat, amiknél vér folyik: keress olyan oltárt, hol bűnöd lemossák: - a földi tűz helyett fogadd az ég tüzét. Imádd istenedül azt, ki láthatatlan. És annak a fiát, aki testet öltött, hogy meggyőzze a halált. Én, Damasek isten azért híved leszek. Leszek, aki voltam: magyarok Istene; veletek örvendő, veletek gyászoló, értetek harcoló, csodákat mívelő, sírból feltámasztó, örökké megtartó magyarok Istene! - Boruljatok térdre!
S e szókkal szétterjeszté karjait az ősz rabonbán, mint egy élő kereszt, s már nem kellett őt támogatni sem a nőnek, sem az oroszlánnak.
A nép mind térdre omlott e csodára, s a férfisereg elkezdte azonnal a befonott haját kibontogatni, Szilamér példájára, aki maga indította ezt meg.
Isten izente ezt! Csodatétel által. Az ,,elrejtőzés" nagy csodája által.
Az ősz rabonbán tovább beszélt.
- Nyissátok meg a kapukat, s járuljatok a ti testvéreitek elé fegyvertelen kézzel és fedetlen fővel. Elöl bocsássátok, ki legjobb köztetek: a hívő asszonyt; a legártatlanabbal, kicsiny gyermekével. Neki van adományozva Istentől a hatalom haragvó szíveknek a kibékítésére. Ő közbenjáró lesz az én népem és az ő anyjának a népe között. Ő meg fogja hajtani a hatalmasok szívét, hogy azokat, akik nekem híveim voltak, ne hagyja elpusztulni; az én horkázomat, táltosomat, gyulámat, kádáromat becsüljék meg az ő szokásaik szerint, s tartsák tisztességben.
A ,,ludasok" ugyan nagyot fohászkodtak erre a szóra. Mégiscsak igazán isten csodájának kellett itt történni. Anélkül bizonnyal mind valamennyinek karó hegyében volna a helye.
- És aztán majd mondd el hatalmas anyádnak - rebegé az öreg, Imola fejét keblére vonva -, hogy amily igazán én neki megbocsátom két fiam halálát, ő is oly igazán bocsássa meg nekem, hogy egyetlen leányát, azt a jók közt is jót, egy ilyen gonosz, vad, minden bűnben jártas fiúhoz kötöttem, aki csak aláhúzná őt magával az égből; mert rossz, tudatlan és reá érdemetlen.
Úgy szidta az előtte térdepelő fiát: ez pedig csókolta a kezét.
- De te nem hagyod őt az égből leesni! - rebegé az öreg. Teneked erőd van! Hallottam, mit mondtál, mikor én aludtam.
Hosszú álom volt az: ni, hogy megőszültem! Azzal a szavaddal engem is felvettél. Pokol sötétjéből engem kiragadtál. Tudod-e, mi voltam? Megláncolt rab voltam: - néma fenevadba szorult emberlélek voltam; tenger fenekére süllyedt átok voltam; emberszívvel érző, megrugdalt kő voltam; égből aláeső számkivetett voltam; - de te megváltottál. Nézd ezt a rossz fiút, tégy vele kegyelmet, váltsd meg majd őtet is.
Imola is odaroskadt az ősz apa lábaihoz. Kevend a fejére tette a reszkető jobbját.
- Minden áldásom a te fejed tetézze. Egész nemzetséged örök legyen és dicső. - De teneked, rossz fiú, egyetlen átkomat, ami még megmaradt rosszabbik kezemben, azt sújtom fejedhez: ha valaha éltedben ezt a drága asszonyt megkeserítenéd!
Lám! Hisz itt még az átok is áldássá fogamzik.
Ilyen csodákat tesz - mikor jó kedve van - a magyarok Istene?









Jókai Mór: Bálványosvár


A kötés
A felkelő nap első sugarai kivillantak a keleti havasok mögül, rózsaszínű fátyolt szőve a ködös erdőhátak és völgyek fölé. Az első napsugárra egyszerre szólaltak meg a bálványosváriak és a torjaiak csatakürtjei. A felvonóhíd csattogva ereszkedék alá a várkapuból; de aki előjött rajta, az nem a bajvívó dalia volt, hanem a lefátyolozott nő, ölében a kisgyermekkel, akit palástjával betakart.
Keresztyén rend szerint még nem volt ő az urának megesküdött felesége, oltár előtt összekötve; áldással elbocsátva: azért illett, hogy fejét fátyollal borítsa és gyermekét palástja alá rejtse.
De aki a két hárs mögül eléje jött, az sem a másik bajvívó levente volt ám, hanem egy másik asszony, aki pedig szigorú arcával, kevély lépésekkel közeledett felé: egyik kezében zöld hársfaágat, másikban az aranycsákányt tartva, mint illik a nemzetség fejéhez és anyához; aki ura és bírája húszezreknek, s azonfölül az ő leányának, s amíg egyik kezével békét ajánlani, a másikkal ítéletet hozni az ő hivatala.
De amint szembejutottak egymással, s amint Imola a kisfia arcáról feltakarta a palástja szárnyát, amint ez nevető orcával öreganyja felé nyújtá két kis kláris kezét; de elfelejté Mike Sára a maga rabonbáni hivatalát egyszerre, s eldobva zöld ágat, aranycsákányt, mindent a kezéből, úgy kapta az ölébe azt a kis porontyot, mintha neki hozták volna. Imola térdre esett az anyja lábaihoz, s aztán Mike Sára is odatérdelt le melléje, s úgy siratták el együtt ketten azt az örömmagzatot. Mind a kettő elfeledte azt a sok szép okos beszédet, amit a két ellenséges tábor előtt szükséges volna elmondani.
De hiszen többet értettek azok ebből az örömsírásból és ölelkezésből, mint minden ékesen szólásból, s nem kellett nekik ennél a példánál nagyobb buzdítás: Opour Szilamér elveté a pajzsát, úgy rohant ki a várkapun, és szemközt eléje, éppen úgy, vért nélkül sietett Mike Andorás, s ahol egybetalálkoztak, átölelték egymást, de nem hogy megbirkózzanak, hanem hogy megcsókolják egymás szakállát.
- Én megbocsátom neked húgom elrablását.
- És én megbocsátom neked testvérem halálát.
Azzal egymás jobbjába csaptak, s megköték a békét.
Az egész nép idekinn rákiáltá, ezt látva, háromszor a Jézus nevét; Bálványosvár falai háromszor adták vissza e kiáltást: talán nem is a falak, hanem a falakon álló nép.
A keresztyén táborból előjött az esperes, a barát, még Kőrös apó is előkullogott, amint látta, hogy itt nem lesz verekedés; aztán meg a bélpoklosok szerzete teljes számban: a Bálványosvárból pedig kivonultak a táltosok, a horkáz, a billogos, a kádár, a gyula, meg a garaboncok; s ,,áldás békességgel" üdvözlék a keresztyén papokat. Kájon horkáz jelenté az esperesnek, hogy a bálványosi tuhudun nép kész fölvenni a keresztséget, áttérni a Jézus hitére: az ősz rabonbán, Kevend óhajtja, hogy ő maga mártassék bele elöljáróképpen a szent patakba.
- No, nem bánom - mondá Szilamér -, én is odahajtom a fejemet a víz alá. Elfogadom mennyei vezéremül a Jézus Krisztust, mert derék ember volt.
- Isten! Isten! édes fiam - igazíták őt helyre az esperes is, meg Sára asszony is.
- No, hát annyival derekabb ember volt, hogy úgy vitte a földi életét, hogy istenné lett. Megismertem az útját, megszerettem: követem. - Hanem azt az egyet engedjétek meg nekem, hogy az öreg Istent, akit ti Jehovának, Zebaothnak neveztek, hadd hívjam én azt ezután is magyarok Istenének!
Az esperes jó ember volt, egybe ráállt, hanem a barát nagyon szítta a fogát: nem járja ez.
- Aztán még egyet hagyjatok meg a kedvemért. Lemondok mindenféle pogány áldozatokról, víz mellett, tűz mellett; nem tartok semmiféle bálványokat: amik voltak, azokat mind elrejtetem a föld alá, ahol senki rájuk nem talál többet; hanem azt az újtűzgyújtó ünnepet hagyjátok meg nekünk: úgy kívánja azt a mi szívünk! Senkit sem bántunk meg vele. Inkább adjatok neki valami szent nevet, teszem fel: ,,Pilátus égetés!" 'sz az is szent volt, benne van a crédóban.
Az esperes arra is kezet adott; s ekkor aztán szent volt a szövetség, s annak a megpecsételésére Szilamér lehúzta a csizmát a lábáról, s azt megtöltetve borral, ráköszönté a Szentháromságra, az ,,atya" helyett a ,,magyarok Istenét" tisztelve.
- De hiszen ez schisma! - szörnyülködék el Rhadamantus barát.
- Persze, hogy csizma - mondá az esperes. - De azért csak igyunk belőle, ha ránk köszöntik.
- Sed hoc est magnum schisma!
- Hát iszunk belőle ,,magnum áldomás".
S biz a Szilamér csizmája szépen körbejárt az atyafiak közt, békepohár gyanánt, s egy sem ijedt meg attól, hogy ezt a nagy poharat egy hujjában kell kiüríteni.
Szilamér aztán úgy követte mezítláb, ahogy illett, a szent atyákat, a szent forráshoz, hogy a szent keresztséget elfogadja, s azután mindjárt a szent oltárnál a szent házasság szertartását is egész ünnepélyességgel végrehajtatta magán és Imoláján, mely után a kisfiát is megkeresztelték apjával egy névre Istvánnak (a szent királynak a nevére), s egyúttal törvényes szülöttnek nyilváníták; - a kis ,,maga jött" emberkének nagy bámulatára.
Végül aztán össze-vissza kereszteltek minden lelket; napestig eltartott az istenes szertartás: arra megint következett egy füst alatt a keresztelői radina, a lakodalom, meg a békekötési áldomás. De már ez eltartott egy hétig. És bizonyára mindezek Istennek tetsző dolgok valónak.









Jókai Mór: Bálványosvár


Bálványosvár
Már ezek után, ha igazi mesemondó volnék, csak azon végezhetném a derék Opour Szilamér István meg az ő szép Imolája történetét, hogy ,,éltek haltak, tojáshajba kerekedtek", de minekutána ez az egész olyan igaz történet, aminek tanulsága is van, el kell még mondanom, hogy mi történt továbbat Bálványos várában.
Ahogy a két ellenséges család kibékült egymással, úgy az ő népeik is bevették az egyezséget, s éltek volna aztán szép egyetértésben, ha nyugton hagyták volna őket. - Hanem hát örökösen bajoskodtak velük majd a püspökök, majd a vajdák, majd a prímás, majd a nádorispán az ő régi székely szokásaik miatt, a székely pedig az igazait nem hagyja. Egyébként is fenekestül fel volt fordulva már az egész ország. A nemesek veszekedtek a főurakkal, a főurak a főpapokkal, a népség valamennyivel, s valamennyien a királlyal; a német lovagok dulakodtak a székelyekkel, mind a ketten a szászokkal, mind a hárman a magyarokkal, mind a négyen a kunokkal, s mind az öten az istentelen adószedő szaracénokkal, izmaelitákkal: római és görög keresztyének, ariánusok és patarenusok, zsidó hitű kazarokkal egyben, civakodtak a mennyország fölött, s amellett elfeledkeztek földi édes hazájukról, jó Magyarországról.
Egyszer aztán az Úristen megharagudott, fogott egy nagy szivacsot a kezébe, s letörölte valamennyi ákombákot a tábláról. Batu kánnak hítták ezt a nagy szivacsot. A mongol csorda végigseperte az egész országot, népet vérbe fojtva, városokat hamuvá égetve. Ekkor veszett el Kuthen vezér is.
Hanem ez az egész vérözön nem volt képes Bálványos várát elpusztítani!
Minden erős bástya, minden sziklavár leomlott a tatárok előtt, de Bálványosvárt nem bírták megvívni. A székely férfiak, a székely asszonyok, a két hős, Opour és Mike, meg a két vitéz őrpata asszony vezetése mellett véres fejjel verték őket vissza, s tetemhalmot raktak a leölt ellenség csontjából. Nemhiába izente azt nekik magyarok Istene: ,,Veletek harcolok!" A pogányvár, a bálványok tornya volt az utolsó bevehetetlen mentsvára az egész székelyföldi keresztyénségnek.
És még azután is sokáig az maradt.
Századok folytak le: Bálványosvár hatalma nem csökkent. Az Opour rabonbánok törzséből, az Apor család nagy terebély fája sarjadt elő. Az Árpád-fiág kihaltával olyan hatalmas lett Apor vajda, hogy a (maga jött) király, Bajor Ottó őt választotta ki, akinek támogatásával királyi székében megöröködjék, s nem sajnált Budáról lefáradni egész Bálványos váráig; még a szent koronát is magával vitte, s királyi kezét ajánlá fel Apor leányának. De Apor vajda lakodalom helyett börtönre vetteté a királyi háztűznézőt, s addig ki nem bocsátó, míg alá nem írta, hogy a koronáról lemond: akkor hagyta futni, a koronát pedig ott tartotta magánál: ott állt az abban az ajtótlan, ablaktalan toronyban, nem is adta ki, csak igen szép kérésre, erős fogadásra az utána felemelt királynak.
S még azután sok századig fényeskedett Bálványosvár ősi pompájában. Csak a Rákóczi-korszakban tudták elpusztítani a labancok. Most már csendes tartomány lett belőle.
       
Itt ülök a kövön, ami onnan esett le az istenek tornyáról. Szép zöld a mohától! S nézem a falakat; hallgatom a vércsék vijjogását: iharfák zúgását...
...Héj, te öreg Isten! Magyarok Istene! Emlékezel-e még arra, amit Opour Kevendtől izentél a nap mezejéről?! - Vagy te is azt mondod: ,,Régen volt az: talán nem is igaz!"









Jókai Mór: Bálványosvár


Jegyzetek
Érzem a szükségét, hogy e regényem bevégeztével az olvasónak valamit mondjak, arra a kérdésre, hogy ,,hát mi volt ez?"
Regény a magyar mitológia korszakából. De hát van magyar mitológia?
Könnyű plasztikai alakot adni a római, görög, egyiptomi bálványimádás korszakából megelevenített regéknek; lehetséges az még a teuton, skandináv pogány világ ábrázolásánál is: van azoknak egész irodalma. - De a magyar mitológia után csak tapogatózni lehet: annak a véghangjait csak a szájhagyomány őrzi. Két összetalálkozó rímből ki kell találni az egész verset.
És aztán maga a történetünk is az Árpád-kori első századokban, még inkább a vezérek korszakában, jobbadán szájhagyományok gyűjteménye: hitelességük fölött sohasem szűnnek meg vitatkozni a tudósok.
Az én történetem ugyan csak regény, s tehetném azt, hogy arra a nagy szabadalomra hivatkozzam, ami a költőknek mindent megenged. Azonban ezúttal nem akarom magamat abba a gyanúba keverni, mintha én is nekiszabadítottam volna képzeletem hyppogryphjét, hogy kalandozzon be ismeretlen álomországokat, s aztán szaporítsam én is a meséket, hanem azt tettem, hogy összegyűjtöttem mindenünnen, ami csak e korszakra visszavezető mesét, adomát, hagyományt mások felfedeztek, s ezeknek a halmazába beleélve magamat, igyekeztem azokból egy hangulatot kitalálni, ami egy mesés korszakot reálissá, felfoghatóvá tesz. Erre az adatgyűjteményre visszatekinteni még abból a szempontból is kötelességem, hogy azon írótársaim iránt elismerő legyek, akiknek fáradságos búvárkodása segélyemre szolgált.
Magát a történet alapmeséjét, az Apor és Mike család között előfordult leányrablást, a rákövetkezett várostromot Bálványos ellen, az Opourok keresztyén hitre térését, találtam Orbán Balázs, ,,A Székelyföld" című nagybecsű művében, a III. kötet 88. lapján. De ugyanezen történetnek valódiságát mind háromszéki, mind csíki ismerőseim is bizonyítják.
Orbán hivatkozik idézeteiben Kőváry László Erdély régiségei című munkájára (189. l., továbbá Okolicsányi: Decreta et Vita Regnum Hungariae című munkájára, II. k. 160 lap. A két előbbi megegyezik abban, hogy a Mike leányt azért nem akarták a bálványosi Opourhoz adni, mert az pogány volt. Megerősítik azt a kimenetelt, hogy az összekoccanás véres bonyolulata a nőrabló keresztyén hitre tértével lett megoldva.
A regényíró feladata volt az akkori magyar pogány és keresztyén szokásokat, fogalmakat, erkölcsöket plasztice előállítani, hogy egy ilyen korszakidomító megtérés, földfeletti csodák nélkül érthetővé legyen. Hogy ez mennyire sikerült, azt az olvasó ítéletére kell bíznom. Én csak a kútforrásokat nevezem meg, amik segítségemre álltak.
*
3. [5.] lap. Fergettyűvár. Orbán B. Székelyf. I. köt. U. o. Ikavára leírása.
4. [8.] lap. Vízhajtotta szövőszék, zengő kút. Orbán B. Székelyf. I. k., előbbi Zsombori kertben, utóbbi Maros-Vásárhelyen. - Bodor.
6. [10.] lap. Nyolcforintos tó. Mikor a tó magától kiárad s elönti a vidéket, olyan éhínség következik az országra, hogy a búza köble felmegy 8 forintra: (Mai világban túl is van rajta, s éhínség nélkül) Orbán B. Székelyföld.
6. [10.] lap. Magyar Csillagnevek. Amiket Lugossy gyűjtött össze, teljes gazdag számban feltalálhatók Ipolyi M. myth. Adalékok rovatában 582-3. lapon.
7. [11.] lap. Perestáldó. Bilochus. Ipolyi Arnold. Magyar mythologia.
10. [13.] lap. Szivárványon átmenni. Ipolyi M. myth.
8. [21.] lap. Amely székely asszony idegenhez megy nőül, azt a birtokából a szomszédai kibecsültetik. Orbán B. Székelyföld. I. k. Előszó.
14. [17.] lap. Tuhudunok. A pogány magyarok székely elnevezése. Orbán B. Sz. f. I. k. 45. l.
7. [11.] lap. Székelyek kőre vésett alaptörvényei. Szabó Károly (Új Magyar Múzeum 1854. 401-02. l.). Ezek voltak: I. Egyedül Árpád fiágát illesse a főhatalom Pannóniában. 2. Amely földet valaki saját kezével szerzend, sajátja legyen, mit közerővel, osztassék fel igazságosan. 3. Az ügyek a nép egyetértésével végeztessenek. 4. Aki a fejedelemnek tett hitet megszegi, fejét és vagyonát veszítse a főrabonbán áldozata előtt, ki a rabonbánok méltósága ellen vét, tűztől-víztől eltiltassék. 5. Ha valaki a rabonbánok vagy a horkázok közül a nemzet ellen törne, az Upolet nemzetségből választott rabonbán ítélete alá essék. 6. Ki a főrabonbán áldozatára meg nem jelenik, kettévágassék. - Ezen Zandirhám és Árpád közötti szövetség pontjai kőpajzsokra metszve tétettek le Budavárában, Erdélyben.
8. [14.] lap. Német lovagok. Ezeket II. Endre király hozta be, a szentföldi hadjáratából Szíriából, s a Barcaságon letelepíté. Azonban itt oly garázdálkodásokat követtek el, hogy IV. Béla már kénytelen volt őket az országból kikergetni, s váraikat lerombolni. - Bővebben minden magyar történetírónál.
11. [15.] lap. Pogány kunok viselete, szokásai. Hormayr. Goldene Chronik 3. Münchner h. bibl. ad. a. 1279. Ipolyi A. M. myth. LV. A IV. Béla idejében bejött kunok Kuthen vezér alatt nemcsak konokul ragaszkodtak pogány vallásuk és szokásaikhoz, de általuk a pogány elem, a többi szomszéd magyar népség között is elharapózott. - (Hosszú hajat és asszonyos szoknyafélét viseltek.)
12. [16.] lap. Őrpata, (Eurpata) magyar neve az ,,amazon"-nak Herodot szerint.
12. [16.] lap. Rapsonné, Venreturné. Rapsonnéról szól a monda, hogy a Dromó ördögnek azt ígérte, hogy ha neki egy utat épít a várától Kolozsvárig, ád neki egy hegy aranyat, s egy völgy ezüstöt; mikor készen volt a most is látható merész út hegyen-völgyön keresztül, akkor a tenyerébe tett egy ezüstpénzt, az ujja hegyére egy aranyat; ezzel fizette ki az ördögöt. Veneturnéról lásd Kőváry László Erdély régiségeit.
13. [16.] lap. Alirumna. Ipolyi Arnold Magyar Mythologiája. A magyar pogány világ hadnemtői lehettek.
14. [19.] lap. Eskü a kutyára. Bajor püspökök levele János pápához (Ludwig script. II. 367.), a tótok panaszkodtak, hogy a magyarokkal kutya- vagy farkasáldozat mellett kötöttek szövetséget és esküt. Ipolyi A. u. o. áldozatok rovat alatt még bővebben.
15. [11.] lap. Áldozókehely, szerecsendió. Orbán B. Székelyföld II. 58. l.
14. [17.] lap. Orsó alakú pénz. Mintegy 8 év előtt Olasztelek mellett Tortománál pásztorfiúk két üstöt találtak a földben, tele orsó alakú aranyrudacskákkal, miket az akkori bezirker Sz. A. elvétetett tőlük, ő maga gazdag lett utána; a kolozsvári múzeum csak nagy bajjal kapott meg egyet e műkincsből. Az érmészek kezdetleges pénzeknek állítják ezeket, mik a barbár népeknél voltak forgalomban. - Orbán B. Székelyföld I. köt. 222. lap.
21. [24.] lap. Maksai domb. Benkő József szerint a régi székely gyűlések székhelye. Orbán B. szerint ezen gyűlések az Isten szabad ege alatt tartattak, hol ülőpadokul szolgáló lapos nagy kövek voltak elhelyezve.
Alig félszázada, hogy e kövek megvoltak, s a Maksán tartott presbiteri ülés még ezen klasszikus köveken ülésezett. A nép tisztes szenátorait a harcfiak kivont kardokkal vették körül.
22. [25-26.] lap. Varázsdob. Orbán B. III. köt. 142. lap.
22. [26.] lap. Aranycsákányok. - Háromszék levéltárában. 1840-ben találtak Barátos közelében egész csoport arany csákányt, miket régészeink hun emlékeknek tartanak; ezek 4000 arany súlyt vetettek. Belőlük csak egy lett megtartva a bécsi Ambrasi gyűjtemény számára, a többi elkallódott a hivatalnokok kezén.
(Több helyen.) Ökörbőrre írt végrendelet. Kéri Lajos a XIII. században kelt kéziratában leírja a budavári sziklaüregekben talált kővértek maradványait, az állatbőrökre tett írások, rajzolatok töredékeit. L. Felsőmagyarországi Minerva 1828. VI. füzet 1742. l. Orbán B. Székely f. I. köt. 62. lap.
(Több helyen.) Hun írás, régi székely betűk. Még most is láthatók az ardaki templomon. Orbán B. I. k. 124 l. Felirat a hátulsó kar feletti kockában régi székely betűkkel, miket keleti módra jobbrul balra kell olvasni. E. ka. i. a. n. s. u. M. s. u. i. gy. r. o. e. G. n. e. t. s I. z. a. gy. Georgyius Muzsnai, csak egy az Isten. Deus. VI. köt. Orbán művében az eredeti székely írásjegyek is közölvék. Ugyanazok megtalálhatók Kállaynál.
23. [26.] lap. Székely nemzetségek. L. Ipolyi Arnold M. myth. Kovachich. Script. I. 339. l.
25. [28.] lap. Újszülöttek állát vassal sütögetik. A hunoknál minden fiúgyermeknek arca vassal felmetszetett, Ammianus Marcellinus szerint, hogy a szakállnövés meggátoltassék; Callimach szerint tüzes vassal, hogy szokjék hozzá korán a fájdalmas sebekhez. Dussieux-nál ez már azt jelenti, hogy a gyermekek arcai szörnyeteggé torzíttassék. Ipolyi véleménye szerint leghelyesebben Istennek felajánlásul. - U. o: a tűz feletti felavatás szere. - A vándorcigányoknál ez most is dívik.
27. [29.] lap. Druzsilla és Burzon rabonbán. Orbán B. Székelyföld. I. 173. l.
30. [32.] lap. Tűzbe tett kéz, tisztaság próbája. Pogány korból származó ordaliai szertartás. 1550-ben Martinuzzi kiadatta az ordaliai ítéletek egész sorozatát, mik egészen szkíta szokásokról tanúskodnak. Ipolyi A. M. myth. 197. 1.
32. [34.] lap. Boszorkányok szokásai. Ipolyi Arnold. M. myth. A szegedi boszorkánypör adatai nyomán.
32. [34.] lap. Vegyegni, székely tájszó, őgyelegni: péld. ködben.
33. [35.] lap. Kiguvadni. Mikor a fegyver magától kiugrik a tokjából.
33. [36.] lap. A holdról való mese. Ipolyi A. M. myth.
35. [36.] lap. Madárének utánzás a templomban. Ditrói templomban. Orbán B. Székelyföld. II. k. 117. l.
41. [42.] lap. A Szent Anna taváról szóló néprege. Orbán B. Székelyföld. III. k. 75. l.
44. [44.] lap. ,,Jeddre ne!" Ismert székely kihívó szó.
44. [45.] lap. Fóta. Egy hosszú szövet, melyet válltól csípőig rézsút viseltek a székely nők öltözetük felett. Orbán B. Székelyföld.
45. [46.] lap. Álmost megégették a magyarok bejövetelükkel. Almus in patria Erdeel occisus est, non enim potuit in Pannoniam introire. (Budensis 37. stb.). Lásd Ipolyi A. M. m.
46. [46.] lap. Cifra asszony = tündérnő.
47. [48.] lap. Bálványosvár. Orbán B., Ipolyi A. és saját jegyzeteim nyomán.
48. [49.] lap. Félig hal, félig ember alakú bálvány. A Kalandos patak áradásaikor csodás alakú köveket sodor magával, van egy Zeykné udvara körül, mely egy szirén alakját úgy utánozza, mintha szobrász idomította volna. - Orbán B. Székelyföld, IV. k. 30. l.
48. [49.] lap. Özönfa. Melyet az áradozó Fekete Ügy minduntalan felszínre hoz. Óriási 3-4 öl átmérőjű törzsek, ébenfeketék s a kövesülés első szakában oly kemények, hogy alig faraghatók: a nép özönfának nevezi.
49. [49.] lap. Kőkutya. Ipolyi A, M. myth. 550 l.
49. [49.] lap. Balita. Ezüst bálványka, mit a vőlegény menyasszonyának ád. Ipolyi A. M. myth. 502. l.
49. [50.] lap. Furuzsina. Csodaerőt kölcsönző székely tündérnő. Orbán B. Székelyföld.
51. [50.] lap. Új tűz gyújtás. Tűzáldozat. Tűztisztelet. Ipolyi Arnoldnál. M. myth. 188. l. - Pozsonyi missale: ,,az új tűz megszentelése után az egész városban eloltatott a tűz, s helyette a megszentelt tüzet osztották ki. - Ha sokáig tűz nem gerjeszthető dörzsölés által, gyanú támad, hogy valahol még el nem oltott tűz gátolja az elem előtűnését. Két szűz fiú idézi elő a tüzet; s ehhez kilencféle fa használtatik." U. a. Tűzünnepek leírása. Szentivánéji tűz.
52. [53.] lap. Tűzosztó kanál. Orbán B. Székelyföld.
55. [56.] lap. A Büdös kénbarlang. Saját jegyz.
61. [63.] lap. A susogó. Saját jegyz.
65. [65.] lap. Kisebbik uram, pogány szokás. Ipolyi szerint a nők közösségét jelenti a testvérek között, mely állapot a hadkalandor népeknél, a nőknek a férfiakénál kisebb száma miatt gyakran előjön. (Bartal. Com: I. 158.)
69. [69.] lap. Igrec. Ipolyi A. M. myth. Nyelvemlékeink a Bécsi Kódex szerint igrec = zene. ,,Igrec készség". Fúvó szerszám. Koboz = lyra. Hegedű, fides. A ,,timbora" = hárfa. Orbán Balázsnál jön elő.
70. [70.] lap. Zerezis isten. Ipolyi felemlíti e réz bálványalakokat, de kétségbe vonja, hogy hitelesek volnának.
70. [70.] lap. Deli ördög. Ráró madár. Ipolyi Arnold, Magyar mythologiája. Szerelem taplója. Csabaíre, pilinkó, piritus. U. o.
71. [71.] lap. Dali tánc. Zajzoni leírása után.
73. [72.] lap. Papbojtár (népies). Káplán.
74. [73.] lap. Assisi Szent Ferenc imája. Th. de Celano olasz-latin szövege szerint Altissimo, omnipotente bon signore: tue son le laude, la Gloria e l'onore, et ogni benedictione. A te solo se confano; et nullo homo e degno de nominar te. Laudato sia Dio mio signore con tutte le creature, specialmente messer le fratre sole: il quale giorna et illumina nui per lui, et ello e bello et radiante con grando splendore: de te Signore porta significatione, Laudato sia mio Signore per la luna et per le stelle: in cello le hai formate clare et belle. Laudate sia mio Signore per fratre vento, et per l'airé et nuvolo et sereno et omne tempe: per le quale dai a le tue creature sustentamente. Laudate sia mio Signore per sorore aqua, la quale e multe utile et humile et pretiosa et casta. Laudato sia mio Signore per fratre poso, per lo quale tu illumini la nocte: et elle e belle et jugundo, et robustissimo et forte. Laudate sia mio Signore per nostra madre terra: la quale ne sostenta et guberna et produce fructi et coloriti fiori et herbe.
75. [74.] lap. Göncöl szekere, Konrád császár a kocsisa. Ipolyi A. Magyar myth.
76. [77.] lap. Bicebóca. Két oldalra sántikáló.
78. [78.] lap. A Torló. Ipolyi Arnold. M. myth.
83. [83.] lap. Birgej. Saját jegyz.
90. [89.] lap. Hazai. Székelyek a menyasszonyt hazainak, vagy hazafinak híják. Ipolyi A. M. myth.
93. [92.] lap. Pogány menyegzői szertartás. Cantu Caesar; a középkor története. Galambetetés, kenyérmegtörés, fonáleresztés.
96. [95.] lap. Beszélő csirke. Ipolyi A. M. myth.
97. [98.] lap. Keszkenős kígyó. Orbán B. Sz. Föld.
101. [100.] lap. Hétféle színű bab boszorkányok ellen hintve. Ipolyi A. M. myth.
102. [100.] lap. Vendégűző dal. Saját jegyz.
103. [102.] lap. Imette = ébren virrasztva.
U. o. Pogány harcosok szokása éjjel a vártán énekelni. Cantu Caesar. Középkor tört.
105. [103.] lap. Elindula Szent Péter Rómába. Erdélyi J. Magyar népdalok gyűjteménye.
107. [104.] lap. Deés Isten. Székely István krónikája szerint, a magyarok bejövetelükkor háromszor ,,Deus" nevét kiálták, amit Heltai krónikája félig-meddig helyreigazít, Geleji Katona pedig ,,Deés"-nek mond ki, minthogy a magyarok Deus latin nevét nem ismerhették, s bejövetelük helyén van Deés városa is.
107. [104.] lap. Furusvize, Ikafalva leírásánál, a Furus vizének mesés eredete, csodatevő hatása. Orbán B.-nál Székelyföld III. k. 93. l.
107. [105.] lap. A megölt ellen szolgál a más világon a legyőzőjének. (Turóczy 2. 25. Bud. 56.)
107. [110.] lap. Adósságát megfizető halott. Ipolyi A. M. mythologia.
113. [112.] lap. Nyíllövés a sírba. Ipolyi A. M. Myth.
113. [112.] lap. Nőnek férjével együttes eltemetése. Tonuzoba példája szerint, akit pogány hitéért nejével együtt élve síroltatott el István király. - Herodot szerint a szkítáknál a vezérrel együtt egyik neje is eltemettetik.
115. [112.] lap. Vérrel siratás. Jornandes (49. l.) szerint. L. Ipolyi A. M. M. 549. l. Jerneynél, Ammianus Marcellinus szerint.
115. [113-114.] lap. Halott-tánc. Ungarischer und dacischer Simplicissimus.
115. [111-112.] lap. Pogány temetkezés. Ipolyi A. Magyar Myth. Bél Mátyás Jovinville stb. kútforrások után.
117. [115.] lap. Szent Anna tava. Saját jegyzeteim.
121. [118.] lap. Szent Gellért püspök. Szabó Károly, Emlékiratok a magyar keresztyénség első századából.
122. [119.] lap. Csaba királyfi regéje. Holtak harca. (Lugossy.)
123. [120.] lap. Imre királyfi legendája. Szabó Károly, Emlékiratok.
125. [122.] lap. Világzár virág. Saját jegyz.
U. o. Derendócia. Nagy tor. Halotti tor. Hun szó, Vámbéry szerint.
127. [123.] lap. Elrejtőzés. Ipolyi A. M. Myth.
U. o. Az elgyöngült vezér megáldoztatja magát.
129. [125.] lap. Ürgelyukba gyónás a pogányoknál. Cantu Caesar, Középkor Tört. Ugyanannál a pogány papok az ürgelyukon keresztül hallgatják ki a Föld isten izeneteit.
135. [131.] lap. A selyem Európában. Cantu C. Középkor története.
138. [133.] lap. Karácsonyi népszokások. Saját jegyz.
140. [135.] lap. A szamárkiáltás karácsonyi mise alatt. Cantu Caesar, Középkor tört. IX. k. 7. fej. - A franciáknál egész zsoltárokat énekelnek a szamárhoz, tréfás szöveggel és egész ünnepélyesen. U. o.
145. [140.] lap. Napvágás. Leisser szerint háromszor vágott a magyar fejedelem a nap felé kardjával trónralépésekor. Bonfini szerint négyszer. Vagner adomái között feljegyzi a budai nagyvezér tréfáját, ki a fejét bekötötte, s borbélyt hivatott, panaszolva, hogy a trónra lépő magyar király az ő fejét megvágta a minap, amint a levegőben vagdalkozott a kardjával. L. Ipolyi M. Myth. 258. l.
149. [143.] lap. Meghatározva. Népdalban. Úgy meg vagyok határozva, Mint a csikó kantározva, Szabadságom el van zárva.
151. [145.] lap. Bélpoklosok világból kizárása. Cantu C., Középkor tört.
157. [150.] lap. Burdé = Leveles szín.
158. [152.] lap. Orbán mester és a kerti vetemények. Orbán B., Szé-kelyföld. IV. k. 44. 1.
160. [153.] lap. Futó kuvaszpósta. Saját jegyz.
162. [155.] lap. Újszülött körüli babonák. Ipolyi A. M. Myth. és saját jegyz.
166. [159.] lap. Pogányok hat ördögei. Ipolyi A. Magyar Mythologia.
170. [163.] lap. Deli ifjú legény képében. - Saját gyűjteményemből. Kézirat. Ördögidézési formula: ,,jelenj meg nekem Deli ifjú legény képében és hozz nekem harmincháromezer háromszázharminchárom aranyat!"
170. [163.] lap. Koponyavár. Egyértelmű a pokollal. L. Ipolyi A. M. M.
170. [164.] lap. Tündelevény = Denevér.
171. [166.] lap. Szélanya. L. Ipolyinál.
174. [167.] lap. Milling = lidérc. L. Bodor Lajos. Álmos hősköltemény.
175. [167.] lap. Hetevény csillagzat = Fiastyúk.
175. [168.] lap. Égi ütközetek. L. Szibenbürgerische Chronik. Georg Kraus. II. k. 226. l. ,,Kelten Sonne untergang zween brennende heere zusammen stossen und streiten." Cserei Mihály (Hint. 225. l.) ,,A hegyeken nagy tüzes seregek szörnyű ropogással egymás ellen harcoltanak." - Amit az okos szász úrnak s a kálvinista Csereinek szabad volt elhinni, talán megengedhető a pogány Opour fiúnak is?
180. [176.] lap. Az ördög ellen befalazott nő. Ipolyinál, 526. l.
193. [185.] lap. Vérszövetség. Anonymus. V. 6. More poganismo fuerit propriae sangvinis fusio in unum vas, ratum fecerunt iuramentum. Székely krónika, 277. l. profusis caeteri lachrymis quasi sangvineis potum prae gaudio celebrantes sumpsere. Ugyanott az áldozó kehelyről: Supremus rabonban poculi calicis supremus conservator. Herodot szerint a kehelybe kardot, nyilakat mártanak (a szkíták).

A jegyzeteknél megadott lapszámok Jókai Mór: Összes műveinek nemzeti kiadására vonatkoznak, míg szögletes zárójelben a jelen kiadás megfelelő lapszámait tüntettük fel.




