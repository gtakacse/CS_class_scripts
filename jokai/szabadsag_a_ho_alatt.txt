




Jókai Mór: Szabadság a hó alatt


A hómező rózsái
A szél behordta hóval az utakat, a lovak csülökig járnak benne; a fenyőfák sötét lombja meghajlik a hóburok terhe alatt, az alsó geszt vékony gallyára pedig ráfagyott a nappali olvadástól a jég vastag rétegekben, úgy, hogy mikor a szellő végigsuhan az erdőn, a jégcsapos lomb csilingel, mint valami tündéri harangjáték. Sebesen tovasuhanó ólomszínű felhők közül előbukkanik néha a telehold, s aztán, mintha elég volna neki, amit látott, siet hirtelen egy újabb felhőkísértet mögé elrejtőzni: az a zúgó szél mintha az ő didergésének a hangja volna.
Az úttalan síkon, a hópalástos erdőkön keresztül vonul késő éjjel egy lovascsapat. A lovagok hosszú sörényű, apró paripái aláhajlott nyakkal szimatolják az utat; bozontos kucsmáikról, hosszú, hátravetett dárdáikról felismerni a doni kozákokat.
Szabályszerű hadi felvonulás rendében utaznak. Elöl kettős őrszem, felvont karabéllyal a karján, utána egy szakasz, azután egy ágyú hat lóval, azután egy egész szotnya, ismét egy ágyú, a rajta ülő tüzérekkel. Annak a nyomában megint egy pulk lovas, és azután ismét egy hatlovas ágyú - de már ezen az ágyúcső hiányzik. A helyett egy emberalak van rá kötve. A két keze odaláncolva a laféta koronglyukához, a két lába alácsügg, s barázdát húz a hóban (mezítelen láb, rongyokkal félig-meddig takarva). Az emberalak feje hátra van szegezve, s mikor egyszer-egyszer kisüt a hold, látni egy kíntól eltorzult arcot, amiről minden szőr le van vágva vagy talán letépve, haja sincs már, ajka és szemei nyitvák. Egy durva lópokróc van rávetve és alája dugva, aminek az egyik csücskéje alácsügg a hóba.
Ez a lelógó pokrócvég egyszer-egyszer egy vércseppet hullat el a hóba. Annak a jele, hogy az az ember még él, mert még vérzik. A hóba hullott vércseppből egyszerre rózsa válik. Piros virág a fehér hómezőben.
A kísértetprocessziót eltakarja a köd.
Távolabb, mindenütt a csapat nyomában, üget egy férfialak, hosszú sörényű, széles fejű paripán, termetét bundás kacagány fedi, fejét prémes camarka; hosszú bajuszát belepte a zúzmara.
Csendesen és figyelve halad, mintha valamit keresne a földön. Aztán valahányszor egy olyan piros rózsát megpillant a hóban, leszáll a lováról, letérdel, s azt a kristállyá vált vércseppet egy aranykanállal (aminővel a protestánsoknál az úrvacsorai bort szokták beadni a haldoklónak) kiemeli a hóból, s elrejti egy zománcozott ereklyetartóba. S megint továbbhalad - a következő vércseppig.
Az út szakadatlanul őserdőn visz keresztül, ahol még az ősbölény számára szánt boglyák vannak rakva a tisztásra. Ez a bjelostoki erdő. Bölény nincs már Európában másutt sehol. Ez az erdő még megfelel neki. Fejszecsattogás nem hangzott még abban. A fákat nem dönti ki más, mint a fergeteg; egyik erdő a másik korhadékán nő fel; bükkfák, tölgyek, hársak versenyeznek a fenyőszállal. Az éjjeli csendben visszhangzik a hiúz nyervákolása s a bölénytehén bömbölése, mely szopós borját félti, hívja. Csak emberhang nem neszel. Nem laknak itt soha. Ha az út katonai vonal nem volna, azt is benőtte volna az erdő régen.
A vércseppek csak vezetik a lovagot tovább; mindig nagyobb távolban következnek egymás után. Egyszer aztán az utolsó rózsa is elfogy, az utat csak az ágyúkerekek által vágott barázda mutatja. A lovag azon is továbbhalad.
Az a lafétára kötött ember bizonyosan meghalt már, azért nem vérzik többé. Ha meghalt, akkor bizonyosan el is fogják temetni valahol.
A rengeteg erdőn túl, melyben nem lakik ember, következnek városok, amikben szintén nem lakik ember. Egy nagy folyam partján két átelleni város, amiket még a múlt századbeli térképek ezzel a jeggyel << (erődített város), a mostaniak pedig ilyennel mutatnak be  (rom). Akkor még neveik is voltak, úgy hiszem, Kazimir és Joannovice, most már csak az a nevük, hogy ,,rom". Dűlt falak, omladékok utcaszámra, piacok, amiknek közepéről a hóból kiállnak a csalánkórók bozótjai, kastélyok, amiken túlnőtt a szederinda, templomok, födél helyett bozóttal koronázva.
A nagy folyam be van fagyva, a jégből még fölmerednek a hajdani dobogóhíd lábainak félig leégett csonkjai, az út mellettük visz át a jégen.
A magányos lovag ott is követi a nyomot. A folyam közepe táján aztán megállítja nyomozó ügetését egy frissen vágott lék. Hogy azt csak most törték a jégen, bizonyítják a mellette elhányt jégdarabok, miknek helyén még nem támadt új jégkéreg. A jégen vágott rés hosszúkás négyszegletű, minő a sírverem. Mellette sűrű lábnyomoktól van letaposva a hó - s nem messze tőle a sima hórétegben egy emberalak benyomott mintája maradt fenn, aki arccal lefelé fordulva feküdt ott. Valakit itt temettek el - a vízbe. Leereszték a jég alá (az igen biztos temető), a Nyemen majd leviszi szép csendesen a tengerbe.
A lovag leszállt e helyen nyergéből, letérdelt a jégüreg szélére, levette a süvegét fejéről, és valamit mormogott - talán imádságot. Valami hullott a vízbe - talán könny.
A telehold e pillanatban teljes fényével világított le fejére. Olyan fő volt ez, amit egyszer látva, el nem lehet többé felejteni. Magas, kettős homlok, középen lenőtt hajjal, a haj szürke már, veresbe játszó, s hátrafelé van simítva. Arca szikár, csupa ideg, kiálló arccsontokkal és állkapoccsal. Az orr merész hajlású, a szemek mélyen bennülők, a bozontos bajusz előre van szoktatva. Elfojtott fájdalom, megkövült panasz jelképe az egész arc.
A felhő ismét eltakarja a holdat, a tájra sűrű, lomha köd száll alá. Őserdők, romvárosok eltűnnek, mint az álomkép. A magányos lovag alakja árnyképpé mosódik el. Az erdő, a köd és az éjszaka sötétjében úgy zeng, búg, dönög valami. Talán a bölény hívja fiát... Vagy talán valaki azt énekli, hogy ,,bozse cos polske"!









Jókai Mór: Szabadság a hó alatt


Ködfátyolkép
Ugyanabban az időben, amidőn a bjelostoki erdők bujdosója a rózsákká vált vércseppeket fölszedte az útfélről, egy másik férfi megindult a távol Fekete-tenger partvidékéről egy hosszú és sietős útra. - Ez a két férfi egy cél után siet. - Egymást soha nem látták, egymásnak a nevét soha nem hallották, egymással soha nem leveleztek: azért mégis tudja mind a kettő, hogy az a másik ,,van", hogy az most oda utazik, ahova ő, hogy az ővele találkozni akar, s hogy ennek a találkozásnak ,,napjára" meg kell történni.
Az első férfinak talán rövidebb az útja, de lassabban utazhatik. Meg kell kerülnie a népes városokat, fölhasználni az éjszakát az utazásra, a nappali órákat félreeső csárdákban tölteni. A másodiknak az útja hosszabb és viszontagságosabb, de nem kell mással küzdenie, mint az istenekkel, a föld, víz, tűz, lég isteneivel, s azok legyőzhetők; az ötödik elementum: az ember, neki készséges szolgája. Az utazó ezredesi egyenruhát visel.
Alacsony termetét nagyobbá teszi fejének magasan hordásával s lépteinek rugékonyságával. E léptekről meg lehetne őt ismerni minden álca alatt: kurtára nyírott fekete haja széles, domború homlokot körít, s fekete szemöldei, mikor beszél, folyvást táncolnak, s minden arcizma részt vesz a beszédben. Sőt ez arc tud beszélni még akkor is, mikor az ajk hallgat. Tökéletes ellentéte annak a másik férfi arcának: amaz mozdulatlan rejt el minden érzést; emez előre elárul minden gondolatot. Az alatt az öt perc alatt, amíg a lovait befogó jemsikkel értekezik, a hízelgéstől a dühöngésig minden indulatot keresztülpróbál a hallgatóján, mint egy új hegedűn, a két keze hadonáz, öt ujját az orra alá tartja a parasztnak, a vállára üt, hasba löki, megfogja a mellén a ködment, s megrázza, aztán megöleli és megcsókolja, megcirógatja a szakállát, majd meg belemarkol abba és megcibálja, s utoljára eltaszítja magától a parasztot, de mégis legvégre megitatja a kulacsából. Pedig meglehet, hogy csak arról beszéltek, járható-e az út Jekaterinoslavig.
Mert mikor még a bjelostoki erdőben fél öl magas a hó, s a Nyemen jegén ágyúval lehet átjárni, akkor már a Dnyeper és Don vidékén beállt az olvadás, s egy tenger az egész róna, amiből a náddal kerített kurgánok mint elszórt szigetek, támadnak elő; minden kunyhó oldalához oda van kötve a fűzfából vájt lélekvesztő, egyedüli közlekedési eszköz a tavaszi olvadás idején, amin a gazda kijárhat a szabadban legelő gulyáihoz, méneseihez.
Amennyire szem ellát, körös-körül egy rőt pusztaság terül el végtelenben. A nád, burján, bozót még nem hányta le téli ciherjét, s az most a rekettyehajtással együtt csupa vereset játszik, maga az ég is hozzákölcsönzi a tűzvilágítást, a széljósló alkonypír befestette a széttépett bárányfelhőket lángvörösre, amik között a tiszta ég topázzöldnek látszik. A lég tele van miriádjaival a víziszárnyasoknak, mik pihenetlen zajjal töltik el a pusztát; fenn a magasban egy falka hattyú száll, aranyszínre festve a leáldozó naptól, mely félig a láthatár alá merülve szétlövelli sugárküllőit a felhők hasadékai közül; egy haldokló király, rongyokra tépett bíbor és arany között.
S végig a láthatártalan rónán csak egyetlen egyenes út vonul, kipadlózva fűzfadorongokkal, mint egy dobogóhíd, azon kell magát az utazónak végigzötyögtetni, mert letérni nincs hová.
Amint a folyam elmarad, az utolsó emberi lak is eltűnik, egy dombtetőre szorult cigánytelep kovácstüze világít még az alkony ködében nagy messzire az utazó után; a leszálló köd azt is eltemeti, s aztán döcög a hármas fogatú tarantász tovább a holdvilágnál: a pusztából fölmeredő kurgánok az egyedüli jel, hogy itt valaha emberek laktak: nép! Azok a ,,csudák" ott a dombtetőn voltak az isteneik. A durva emberfejű kőcsompók egész messze az Amurig hirdetik egy kiveszett népnek a létét, mely nem hagyott maga után még nevet sem, csak isteneket,akiket az új nép ,,csudá"-nak nevez. (Hasonlít a magyar szóhoz.)
Éjszakára egy csabán tanyájára vetődik az utazó, aki véletlenül az út közelében ütötte fel a kunyhóját, körültáborozva juhai nyájától.
Az utazó azt jegyzi föl a naplójába, hogy a kunyhóban lakó pásztornép nyomorult, ostoba és sajtszagú.
Reggel megint továbbfut a tarantász csengős lovaival, s fut, míg meg nem állítja a kiáradt Dnyeper. Itt bárkára kell ülni: ez az egyedüli módja az utazásnak. Szerencsére a folyam elég duzzadt most, hogy Herodot hírhedett zuhatagain átvigye a bárkát, anélkül, hogy a sziklákon összetörné. Csak az utolsótól óvják a bárkások az utazót. Ez a Nyenasitec (a Telhetetlen). Ezen nem üdvösséges este holdvilágnál Istent kísérteni. ,,Meg kell lenni!" - parancsol az utazó. Neki sietős útja van. Az már más szó. A ,,meg kell lenni" nem ismer lehetetlenséget. Arra csak egy felelet van: a ,,seicsász" (azonnal). Ez az egy szó jellemzi az egész népet. Az utolsó folyamzuhatagon is keresztültörnek; a bárkájuk odavesz, de maguk kiúsznak. Az utazó az éj többi részét a hajósok gunyhójában tölti.
És aztán följegyzi a naplójába, hogy a parton lakó hajós és halásznép nyomorult, ostoba és halszagú.
A túlparton van a zaporogiak országa, a nevüket is onnan vették: ,,za porogi", zuhatag mögöttiek. Itt csak nyerges lovon folytatható az utazás. Éjszakára eléri az utazó a ,,szecsát", ami falu volna: a házak megannyi földbe vájt vermek, a födeleik pázsitból vannak, kurényiknek hívják.
Az utazó együtt ivott és dalolt a zaporogiakkal, s följegyzé naplójába, hogy a kurényik lakói nyomorultak, ostobák és kulimászszagúak. A zaporoginak első dolga az új ruháját végig bekenni kátránnyal, hogy tartósabb legyen.
A zaporoginál találta első nyomát a szabadságvágynak, ami kezdetleges ugyan, de mégis valami, s abból áll, hogy szabad legyen rabolni a szomszédban, s szabad legyen elkergetni a feleségét, ha nem tetszik, s másikat venni, aki jobban tetszik.
Megint lóháton odább, amíg láthatóvá lesz a puszták ősvárosa, a ,,városok anyja": Kiov, az annyiszor elpusztult, s újra föltámadt szkíta Jeruzsálem, szarmata szentek csontjaitól megtelt katakombáival; messziről egy délibáb csalképe aranyozott kupoláival, mintha csupa templomok összessége volna, amik közül az óriási Lavra tornya magasra emelkedik ki.
Az utazó kikerülte a legnépesebb városrészt, a Beresztovot, a kaszárnyák közelében sem mutatta magát, sem a Lavra vendégszerető kolostorába nem szállt meg; hanem fölkereste a zsidónegyedet, s ott egy zsidó putrijában értekezett egész éjjel mindenféle katonákkal, akik mintha előre értesítve lettek volna megérkeztéről, egymás után léptek be hozzá az alacsony ajtón, s távoztak el a hátulsó ajtón.
Az utazó följegyezte az albumába, hogy a zsidók nyomorultak, ostobák és ánizsszagúak.
Az út megint tovább folyt. Feljebb észak felé. A földről eltűnik a tavasz, az égről az alkonypír, szürke, borongó felhősátor fedi el a firmamentumot, melyen a nap halvány karikája, mint egy rongyos katonaköpenyegre akasztott érdempénz tűnik föl. A fogytán levő hold is későn kel már föl. Az éj hosszabbodik, s felgyújtott mezők, nádasok égése akadályozza az utazást, útközben gyakran kénytelen az utazó betérni az útféli házakba a fenyőerdők közé. Azok már rendes, csinos lakok. Eretnekek lakják, akiket az üldözés bujdokolni kényszerít. Ott is meg-megpendül egy húrja a szabadság utáni vágynak. Készek szenvedni, ellenállni és összetartani azért, hogy a Jézus nevét szabad legyen így írni: Ihsus. Kezdetnek ez is valami.
Az utazó följegyezte az albumába, hogy a raskolnikok szerencsétlenek, ostobák és bagariaszagúak.
Mindig feljebb észak felé: a zöld vetéses rónákat fölváltja ismét a hómező, a hattyúk, darvak seregeit varjú és jégmadár. Az utazó éjszakára a szlobodikban pihen meg, ahol mindenféle népfaj, emberosztály találkozik össze: távol vidékről összecsoportosult munkakereső nép, aki megy a két tenyerét eladni a közelgő munkaidőre. Ide aztán mindegyik magával hozza a nyomorúságát, ostobaságát és bűzét. A nyomorúság és ostobaság közös; hanem a bűz különböző: arról egymásra ismernek s azért összeverekesznek. Arról megtudják, amint azt megérzik egymáson, hogy nekik veszekedniök kell egymással.
Az utazót sietteti az idő. Most már szánkóra kerül a sor. Útitársa lesz a burám, a hózivatar, olyan napok jőnek, amikor nem lát se hajnalt, se delet, a hófuvat börtönné változtatja körülötte a világot. Az ilyen hófellegszakadást csak ez a nép ismeri; ez a ,,pad", az utazók réme. Az éjjeli utazás lehetetlen már; a mértföldmutatókat eltakarta a hó. A ponosszuha vihardombokat csinált a síkon a hóból, s barlangokat vájt az útíélen belőle, amikbe a szán belészakad. Az erdőkben kardalt vonítanak a farkasok. Reggelre a csárda ajtaján nem lehet kijönni, úgy betemette azt a hófuvat, hanem a padlásablakon kell kimászni, ott vár a jemsik a befogott szánnal a kéménynek támaszkodva, s nevetve mondja: ,,kétbundás hideg van, uram!" Az éjjel az erős északi szél eltisztította a felhőket: olyan az ég, mint egy acélharang, a szürkéslilaszínű láthatáron egy lapos, veresen izzó tűzgolyó emelkedik fel: az a nap. Csak úgy kerülgeti a földet: még délben sem érzeni a melegét. Itt van a tél országa. Az út most már megnépesül. A tél országában víg élet van. Egész szánsorok teherrel megrakva haladnak egy irányban előre, s cifra úri szánkák kerülgetik el az egyszerű utazó vasokot. Az utolsó napja ez az útnak. A láthatáron valami fényes vonal kezd el ragyogni: ez a befagyott tenger. A vonal egyre szélesedik, s amint leszáll a nap, a csillagos, derült égre egy lángkoszorú küllői emelkednek föl, gyorsan a zenitig lövellő fénykévéikkel: az az északi hajnal - s e rémséges sugárözöntől megvilágítva, támad elő a hómezőből egy óriási város, fehér tetejű palotatömbeivel, kupolás templomaival, tömör várával: kupola, bástya, minden fehér. Mintha egy város rémképe volna, fehérrel rajzolva a fehérre: fölötte a rózsaszínű északfény, mögötte az acélkék ködlégkör. - Az utazó céljához ért. - Hát a másik eljutott-e ide?









Jókai Mór: Szabadság a hó alatt


Nagyúri kedvtöltés
A ,,vajhét"-nek az utolsó napja van. Szentpétervár utcái a csikorgó hideg dacára tele vannak zsibongó néptömeggel; még ma szabad húst enni, holnap már kezdődik a nagyböjt, s zárva lesz minden mészárszék, azontúl hét hétig az olajé a világ. Siet még ma minden ember jóllakni.
A hosszú, négyszögű szénatér, a ,,Szenája Plostad" még ma az éhesek színpadát képezi. Ott vannak felállítva hosszú sorban a mészárosbódék előtt a fagyos ökrök, szarvasok, sertések, négy lábuk szétterpesztve a hóban, meredt fejük magasra emelve, a hentes fejszével, fűrésszel vágja le belőlük a vevőnek a kiválasztott darabot, mert a kés nem fogja a kővé fagyott húst; másutt egész garmadái az apró vadaknak, nyulak határszámra a padokon, foglyok, fácánok, fajdok, miket távol országok küldtek ide, a fagytól épen tartva, egész füzérenként függnek a sátrak előtt, a medvehúsárulók egy külön sátorosztályt foglalnak el, s a tér közepén tanyáznak a halárusok, cápa nagyságú vizáikat meg a sörényes tengeri oroszlánokat s a simaszőrű fókákat rakva ki közszemlére. Tízezernyi vevősereg csatangol a bódék körül, gyalog és csörgős szánokon; a vevők nagyobb része asszony; az eladó mind férfi: itt nőkofa nincs. Még a vajhét óhajtott csemegéjét, a blinnit is férfiak sütik: palacsinta ez, vajjal leöntve, s kaviárral megkenve, s a raznoscsikok mind ifjú legények, akik hosszú bundapalástjaikban, derékon szíjjal átkötve, a sátorokat kerülgetik, a fejükön hordott fatál megrakva a népszerű körömfaladékok mindenféle nemeivel, ott kínálgatják kelendő cikkeiket be nem rekedő torokkal: ,,Vegyetek pirogot, szajkit, szbitát, kvaszt!" A teaárulók rengeteg szamovárokban pöfékeltetik a forró teát, s a pálinkásbódéknak, miket a köznyelv ,,korsó"-nak nevez, be nem áll az ajtaja. A pirog különösen kívánja az italt. Lepény az, megtöltve vagdalt hússal, hallal, répával és káposztával; drága nyalánkság! S ma van az utolsó napja. Holnap már álmodni sem szabad róla.
Egész Szentpétervár az utcán van most. Gyönyörű szép márciusi nap van. Nem az ibolyák és gyöngyvirágok napja, hanem a zúzmaráé és a jégcsapoké, a tegnapi északi szél után a hévmérő leszállt 14 fokra. Gyönyörű szép idő.
Délben tizenkét órakor, mikor az Izsák-templom nagy harangja megszólal, a városi zsibongás közé még egy új lárma vegyül.
Azon a hosszú, egyenes úton, amit carszkoje szelói prospektnek hívnak, egy úri vadászcsapat egy szép tizenkét agancsos szarvast hajt.
Ilyen évszakban szarvasra vadászni a közönséges vadászszabályok is tiltják, a szarvasnak csak most nőtt ki az új agancsa, tülkei még tompa buckók, érzékeny bőrrel bevonva. De még annál kevésbé szabad talán szarvasvadászatot rendezni egy nagy város közepén, éppen Szentpétervárott, a maslicahét utolsó napján?
Úgy látszik, hogy ennek a társaságnak az is szabad.
Egy tucat férfi és három asszony a vadásztársaság. A cselédnép meg a kopófalka nem számít; az is megy valami ötvenre. Az egész utat végigsöprik maguk előtt, amilyen széles. Bizonyosan úgy történhetett, hogy a vadásztársaság megkezdte a hajtást a Garszkoje Szelo vadaskertjében: a szarvas kitört, s a város felé vette futását. Erre a társaság utánaeredt. A vadászhevély nem engedi azt a kérdést, hogy ,,merre szabad az út?"
A futó vad keresztülvágtat a Fontanka hídján. A vámőrök hasztalan eresztik le előtte a sorompót, átszökik rajta. Akkor az őrök megismerik a vadásztársaságot, s megszeppenve akarják a sorompót hirtelen megint fölereszteni. ,,Hagyd úgy!" - kiált a legelöl lovagló úr. S arra az egész vadásztársaság utánozza a vadat, s átugratja a sorompót.
A szarvas a város egyik főutcáján vágtat már, a csaholó kopófalka mindenütt a nyomában. Az utcaszögleteken ácsorgó rendőrök félreugranak a csata elől, mely előttük elvágtat.
A császári hadapródok kaszárnyája előtt áll egy gránátos az őrhelyen. Annak puskája van. Ha az eszét követné, lelőné vele a nyargaló vadat, hogy a vásáros nép közé ne rohanjon. De a katonaregula előbbre való az észnél. Az őr megismeri elöljáróját, s fegyveres tisztelkedésre várja be. A rebellis vad azonban nem ismer semmi törvényt, egyenesen nekirohan az őrnek, s szarvára kapva azt, felhajítja a levegőbe. A katona valószínűleg talpra fog esni, s folytatni fogja a tisztelgést. - De már akkor a szarvas bekanyarodott a Kert utcába. Ez egyike a legkedvesebb sétahelyeknek a cári fővárosban. A sétáló néptömeg riad minden oldalra szerteszéjjel. Asszony sikolt, férfi ordít, kutya ugat, egyik ember a másikat taszítja halomra, a szánok egymásba ütődnek, felborulnak, s a szarvas és a vadászcsapat keresztülgázol esett emberen, dűlt szánkón. Hiszen jó mulatság ez: senki sem sértheti meg magát, elég mély a hó.
Most a szarvas betéved a szénatérre. Egy percig elbámul, amint az óriási négyszögöt meglátja, tele nyüzsgő embercsoportokkal: hanem ekkor észrevesz valamit. Azokat a sorban fölállított szarvasokat ott a vadasboltok előtt. Azt gondolja: az egy szarvascsorda. S a hajtott szarvasnak az a szokása, hogy ha meglátja a falkáját, közé menekül. Tehát neki a néptömegnek. Az ordítás, sikoltás, káromkodás pokoli zajjá növekszik. Feldöntött sátorok, felborított mészárospadok maradnak a vad roham nyomában. Amint azonban a szarvas a vadas kirakat közé ér, s hirtelen megcsapja az orrát a vérszag, amint meglátja a rokonait megcsonkított tagokkal, egyszerre dühbe jön, s szarvait előreszegezve, szilaj bőgéssel tör magának utat az ellenkező irányban, míg újra kijut a Kert utcára, s azzal vadul rohan előre, egyenesen neki a Gosztinnoj dvornak.
Ez Szentpéter egyik legnagyobb nevezetessége, az árubazár.
A Gosztinnoj dvor épülete maga egy egész városnegyed, ahol a perzsaszőnyegtől elkezdve a gyémánt nyakláncig, a világ minden drágaságát együtt találni. A szarvas azt gondolta, hogy ez neki való menedék. Minden ajtó nyitva.
Az ezernyi bolt közül éppen egy velencei üvegkereskedő raktárát választotta ki mentő odújának, maga után vonva kutyafalkát, vadásztársaságot. A nagy, oszlopzatos terem rakva volt százezreket érő velencei kristályokkal, miket műértő kéz tündéri gúlákba halmozott össze, s a falak körös-körül padlásig érő tükrökkel fedve. A szerencsétlen olasz boltos bankrottot kiáltott ijedtében, amint a szarvast árutermébe rohanni látta, s végtelenül tréfás jelenet volt, amint a szegény signore karszékestül együtt hanyattvágta magát, s a két fölemelt talpát tartá védelmül maga elé. Amint azonban a gím abból a sok tükörből egyszerre megannyi magához hasonló üldözött szarvast látott előrohanni, szintannyi sarkát harapó kutyafalkával s vágtató lovassal, teljesen elveszté ami kis esze volt. Otthagyta a rúgkapáló olaszt, akit a nehéz nyavalya tört ki ijedtében, keresztültört az üldözőin, s bevágtatott a nem messze levő Aprakszin dvorba, ahol megint a világ minden ócska zsibáruját csaklizták a minden nemzetből összevetődött csiszárok, zsidók, törökök, örmények, perzsák, kis- és nagy-oroszok, skopcsik és raskolnikik, grúzok és finnek, kiterítgetve cókmókjaik halmazát az utca kövezetére, hogy jobban útjába legyenek a vásárlónak, akit ketten-hárman megfognak, portékájukat magasztalva, a szomszédét ócsárolva, alkudozva, cigánykodva, esküdözve, a világ minden barbár nyelvén. - Közéjük a szarvas! Ez volt még csak a pompás mulatság! Hogy ordított Allaht, Jehovát, Jézus Krisztust a sok felriadt kufár, akit a szarvas felrúgott! Hogy mászott hasmánt négykézláb a beszélő békasereg odújába, mikor a vadásztársaság meg a sok kopó keresztültört rajta! Hogy vágta magát hasra a lengyel zsidó, aki nem tudott merre menekülni, s jajgatott, míg a szarvas, ló és kutya átugrált a testén, s a túlsó kijáratnál hogy omlott ki a felvert Bábel népe, ordítva, hogy itt az ítélet napja. A szarvas átszökött a megtorlott embertömeg fejein. Ezt a kopófalka és a lovastársaság nem tudta utánacsinálni, s időbe került, míg a falkár és a pecérek szét tudták korbácsolni az eleven akadályt a vadásztársaság útjából. - Ezalatt a szarvas egérutat nyert, kimenekült a Fontanka-csatorna körútjára, keresztüliramodott a jégen a túlsó part házsoráig: a hajszoló csapat csak a Gorohonaja utca szegletén érte ismét utol.
Itt volt történetünk idejében (1824-25) egy nagy parkkal körülvett palota: a Bulavszki-kert. (1862-ben a nagy tűz elhamvasztotta ezt az Aprakszin dvorral együtt, s jelenleg a carszkoje szelói vasút indóházának raktárai állanak a helyén.)
A park magas, aranyozott vasrácsozattal van körülvéve, melyen keresztülhajlanak a jégburokkal fedett fenyőfalombok. A szarvas tán azt hitte, hogy ez a vadaskert.
E park és palota mentében, nem messze tőle van a nagy Obuhov-kórház.
Ötszáz lábadozó beteg, férfi és asszony (többnyire nyavalyatörősök) jött éppen akkor szembe az utcán. A Szentháromság templomában voltak áldozni ezen a napon, onnan tértek vissza a kórházhoz.
Ha ez a vad iram e nyomorult csoport közé zúdul, azon mind kitör az epileptikus roham. Azok nem bírnak elfutni, szélhűdött tagjaik, mankóik, hülye elméjük nem segítik meg őket a veszedelemben. Maga a rémület elég megölni a lábadozót, akibe csak hálni jár a lélek.
Csak egy nagy jajkiáltás kórusa hangzott a tehetetlen tömeg felől, mely mintha le volna igézve, mozdulatlanul állt meg a megfoghatatlan roham előtt. A beteg embernek nemcsak a lába, hanem a feje is zsibbadt.
Hanem azért csak ,,hajrá!"
Amint aztán az üldözött szarvas a Bulavszki-park főkapuja előtt elrohant, e kapun keresztül egy lövés dördült el; a szarvas a lövésre oldalt szökött, a szarvait a hátára csapta, azután csülkeire bukott, s még egyet rúgva magán, véres orrával barázdát túrt a hóban, s aztán elnyúlt holtan, odafektetve fejét véres agancsaival a kapu küszöbére, mintegy köszönetül annak, aki üldözőitől egy jó lövéssel megszabadította.
A vadásztársaság mulatsága el volt rontva.









Jókai Mór: Szabadság a hó alatt


Nem ,,Neben..."
Hallatlan vakmerőség: elrontani az urak mulatságát!
- Ki tette ezt a lövést? - kiálta a legelöl vágtató lovag, korbácsát a levegőben fütyültetve.
A kopófalka dühösen rohant a nyitott kapunak, ahonnan a lövés történt, a sinkorántársaság is meg volt sértve a vadászbecsületében.
A kérdés oroszul volt téve, s a taglejtés is illett hozzá, bár a lovag arca egészen simára volt borotválva, franciásan (a többiek mind pofaszakállt viseltek).
- Én voltam olyan bátor! - felelt rá egy női hang, s a kapu fölött egymásba hajló fenyőfák alul, amik a palota bejáratáig egy hosszú sétányt képeztek, előlépett egy nőalak, délceg, karcsú, mint a Kalevala hősregéinek amazonjai: hosszúkás, halavány arcát a veresbe játszó szőke haj szabadon szétszórva repkedi körül mint egy oroszlánsörény, finom egyenes orra, fölvetett ajkai a Niobe-csoport alakjaira emlékeztetnek, míg az a két nagy lángoló fekete szem, tele megverő varázzsal, a Szakuntala péri tüneményeinek illik oda. Három külön égalj mítoszából összevarázsolt tündér.
- Én voltam az a bátor! - szólt a nő, aki egyedül jött elé, minden kíséret nélkül, s míg bal kezével a rárohanó ebeknek fittyet hányt, a jobbjában tartott kétcsövű puskát arcához emelte, s a kérdező fejének szegzé. - És még van egy lövésem az ön számára is, ha le nem ereszti azt a fölemelt korbácsot.
A kutyák megszelídülten nyihogták körül a nőalakot, melyet egy perc előtt még szét akartak tépni, s a lovag sem volt hozzájárulhatlanabb a varázs előtt, mint a kopók. Megfordítá kezében a lovagostort, s a gombjával tisztelgett, s most már franciára fordítá a diskurzust, ami az orosz előkelő társaság nyelve.
- Nincs szüksége önnek, madame, a lőfegyverhez folyamodni, amidőn szemeiben oly hatalmas kettős tűzfegyverrel rendelkezik.
A lovag elárulta, hogy Versailles-ban járta a főiskolát, ahol tudnak bókokkal harcolni, s bókokkal fedezni a meghátrálást. A vadásztársaság többi része ezalatt szintén megérkezett a kapu elé.
A férfiak, amint meglátták, hogy kivel beszél az első lovag, visszarántották a paripáikat, mintha szeretnének nem lenni jelen az értekezésen; csak egy éltesebb úr, kinek a bundás bekecsén gyémántos rendcsillag ragyogott, léptetett közelebb. A nők egyike azonban egyenesen odavágtatott a kapuhoz, s ott megállt szemben a másik hölggyel. Csak az elesett vad választotta el őket.
A lovaghölgy kékrókaprémes bekecset viselt, hasonló süveggel, mely alól csigafürtökben ,,à l'anglaise" omlott vállára dúsgazdag, világosszőke haja. Arca egész a szeméig volt pirulva a hevélytől és a csípős hidegtől, s az égő arcszín még elevenebb kékké tette kissé kiülő szemeit; finom, keskeny ajkai nyitva voltak; a kék szalag, mely állát a hideg elől eltakarta s a kék fátyol, mely homlokát körülövezte, nem engedett egyebet láttatni. Hanem amint a másik hölgy elé ért, a lovagnő hátratűrte álláról a burkoló szalagot (szép rózsás áll volt, gödröcske által kétfelé osztva), talán hogy szabadabban beszélhessen.
- Hogy merte ön e szarvast meglőni? - kiáltá a másik nőre. - Nem tudja ön, hogy ez a cár vadja?
- Hogy merték önök e szarvast a kórház felé hajtani? - felelt az vissza. - Nem tudják önök, hogy az a nyomorultak háza?
- Remélem, elismeri ön talán mégis, hogy első úr Oroszországban a cár!
- Első úr az egész világon - a beteg ember.
- Ön vakmerő, madame!
- Azt elismerem.
A lovagnő most már a fátyolt is hátratépte homlokáról: melege volt. A lovagkorbács nyugtalanabbul játszott kezében.
- Miért nem vagyok most férfi! - morzsolá a szót összeszorított gyöngyfogsorai között.
A sima arcú lovag azt látta e vonagló arcvonásokból, e megölő szemekből, hogy valami egyébről is van szó, mint egy meglőtt szarvasról; odahajolt a lovagnőhöz, s elég hallhatólag szólt hozzá németül.
Mert a francia nyelvet (a legszeretettebb ellenség nyelvét) minden ember érti már az orosz fővárosban, de a németet (a leggyűlöltebb jóbarát nyelvét) csak a kiválasztottak. Ha tehát azt akarja az ember, hogy a cselédnép ne értse, mit beszél, németül szól.
- Talán egy ,,Nebenbuhlerin?" - kérdé a sima arcú lovag. A lovagnő megvetésre biggyeszté ajkait, s szempilláit összehúzva, azt felelé elég hangosan - németül
- Nem ,,Neben".
A leggonoszabb sértés egy nő ellen.
Az a másik nő jól hallotta azt, s a kezében tartott lőfegyver egyik csöve még töltve volt.
E mondás után maga a kimondó is elsápadt mint egy párbajvívó, aki kilőtte a saját fegyverét, megsebzé az ellenfelét, s most azt látja, hogy az is készül őrá lőni.
De a halavány hölgy nem azt tette vele. Hiszen van szó, van tekintet, van mozdulat, mely fájóbb a sebet ütő fegyvernél. Amint az elejtett vad ott feküdt a lábainál elterülve, rátette az egyik lábát annak az agancsára, s úgy nézett mosolyogva a lovagnő szeme közé, s hogy a kihívó inzultus annál erősebb legyen, fölemelte a lőfegyverét, s a másik csövet kilőtte a levegőbe. Mert fegyverrel védtelen ellenében az injúriának nincsen elég éle. Most már volt.
A lovagnő arca lángolt a haragtól. A lovagkorbácsot két keze közé fogva csavargatta, mint egy kígyót, mintha azon tusakodnék, hogy ezzel a kígyófarkkal összezúzza-e ezt a sértő mosolygást ezen az arcon.
A másik két nő közül az egyik egy fiatal leány volt: alig több még, mint gyermek. Tökéletes tojásdad arc, finom, hegyes állal, parányi, virágbimbó csukódású ajkak, nagy, sötétkék szemek, amik messziről feketéknek látszanak, egyenes, vékony, fekete szemöldök s acélragyogású hajfonadékok. Az egész tekintete a növendékleányok elbámuló tudatlansága. Legkülönösebb rajta az, hogy férfinyeregben lovagol, s a viselete is ahhoz van alkalmazva; cserkesz beshmet, bő, fehér salavári, magas csizmákkal, széles kázsmiröv, lecsüggő kindzsállal.
Mindenki értette, csak ő nem, hogy mit beszélnek ezek most. Aki a nyelvet nem értette, megértette a mozdulatokat meg az arcok összefeleselő vonaglását, a szemek kereszttüzét, ő még azt sem. Csak bámult. Azt látta, hogy két asszony nagyon haragszik egymásra - egy szarvasnak az agancsai miatt.
A lovagnő erőszakos kezében addig hajlott a lovagkorbács, míg csakugyan kettétörött. Mással kellett ütnie.
- Bethsába! - kiálta a bámuló hajadonra, s aztán valamit mondott neki valami olyan nyelven, amit kettőjükön kívül senki sem értett: talán cserkeszül; hanem az arckifejezéséből a beszélőnek, az elképedéséből a ráhallgatónak meg lehetett érteni valami ilyenformát: ,,Azt kérdezted tőlem, milyen az ördög? Itt van: ez az!" A fiatal leány lehúzta a fejét, s keresztet vetett magára, nagy kék szemeivel félénken sandítva azon alak felé, aki maga az élő sátán.
Akkor aztán megfordítá a lovát a delnő, s megragadva a leány lovának zabláját is, előrevágtatott, vissza, amerről jött, nyomában az úri társaság és a kopófalka. Az elejtett szarvast otthagyta mindenki az utcán.









Jókai Mór: Szabadság a hó alatt


Haditerv egy asszony ellen
Az egész úton végig mind a Ghedimin-palotáig természetesen nem folyt egyébről a beszéd, mint a lefolyt izgalmas jelenetről.
- Parole d'honneur! - mondá a sima arcú lovag, korbácsával saját lovagcsizmáira húzogatva. - Föl van fordulva az egész világ! Ha Erzsébet cárnő idejében mert volna ilyen insulte-ot elkövetni egy Ghedimin hercegnőn egy asszony, megkancsukázták volna a piacon; elvágták volna a nyelvét, mint Lapouhinnőnek. Ezt köszönjük a túlságos filantrópiának! Sohasem volt az nekünk való. Minket megöl a voltairianizmus! Hogy tűrhet el ilyet Arakcsejeff? Tán csak nem orosz ez az asszony? Tán valami angol vagy német dáma, aki idejött bennünket bosszantani, s a követség oltalma alatt áll? Bezzeg 816-ban, mikor utoljára voltam itthon, nem merték volna velünk ezt tenni! Ezek az idegenek! De mindegy! Ha nincs a rendőrfőnöknek az ilyenek számára büntetése, majd mi magunk fogjuk kezünkbe venni a korbácsot. Csak az ön jelenléte tántorított vissza most is, Mária Alekszievna hercegnő, esküszöm rá.
- No, no! Ön nem tudja, hogy ki ez a nő. - Bárha hercegnő is!
- Több annál.
- Nem bánom, ha expatriált királyné is, onnan Georgiából.
- Csitt! (A hölgy egy óvó tekintettel figyelmezteté a lovagot a balján lovagló leányra.)
- Hiszen nem ért németül. - No, hát - királynő az a némber?
E kérdésre a delnő elkezdett kacagni.
- Az bizony, királyné! Igazán királyné! Uralkodó királyné! Abszolút egyeduralkodónő. Hahaha! Mi mindnyájan alattvalói vagyunk: ön is, én is, Alekszej Makszimovics is. Hahaha! Egy olyan királynő, akit az országából nem ágyúval szoktak kikergetni, hanem ezzel ni!
A delnő az összetört lovagostor fogantyúján levő sípot nyújtá a lovag elé.
- Micsoda! Egy komédiásnő?
- Az hát. Mi volna egyéb?
- Ah, haha! Aki ellen füttyhang a revolúció, akinek a trónját síphanggal lehet felforgatni! Ah, Mária Alekszievna! Ajándékozza ön nekem ezt a sípot, úgy fogok vele harcolni önért, mint a ,,Ritter ohne Furcht und Tadel".
A delnő átengedte a nevezetes pokolgépet, amivel a színpadi potentátokat szokták a levegőbe vettetni, a lovagnak, mikor az őt a Ghedimin-palota vestibule-jében lesegíté a nyergéből.
A lovag megcsókolta a delnőnek a kezét, amiért az megcsókolta a lovagnak az arcát. A szép gyermekleányt kézen fogta a delnő, s együtt mentek fel a széles, hármas üvegajtóval elzárt, fűtött lépcsőn.
Itt aztán az egész vadásztársaság szétoszlott, találkozót adva egymásnak ma estére az operaházban.
A sima arcú lovagnak a hátára veregetett a tenyerével a rendcsillagos hallgatag úr, ki nem vegyült a társalgásba.
- Te pedig jöjj fel hozzám, Nikolaj Szergievics, egy szóra.
- Parancsolj velem, Alekszej Makszimovics.
Az Alrakcsejeff-palotához lovagoltak.
Szentpétervárott nincsenek ősrégi paloták, az egész város csak másfél századot számlál még; a cári kegyenc palotája a Nyefszki prospekten fekszik, s inkább kényelemre, mint pompára van berendezve. Télen át magukat a falakat fűtik alagcsöveken át éjjel-nappal, minden ablakot hármas üvegtábla tart elzárva, s a szobák keményfa táblákkal vannak kirakva.
A vadászatból hazaérkezőket készen várta a forró tea, arakkal és valami sajátszerű járulékkal, ami cayenne-borsból és spanyollégyből van készítve, egy késhegynyi belőle átmelegíti a zsibbadt idegeket: más égalj alatt méreg volna az.
A főúr, kit most már palotájáról ismerhetünk, Arakcsejeff, bezárta maga után a szobája ajtaját, s aztán egy amerikai hintaszéket tolva a kandallóhoz vendége számára, leülteté azt; csibukot dugott a szájába, s maga a kandalló elé állt.
- Hallod-e, Nikolaj Szergievics. Azt mondom neked, hogy azt a sípot, amit a hercegnőtől kaptál, tedd el jól az ereklyéid közé; s ha fütyülni akarsz rajta, eredj ki vele az erdőbe; mert ha te azt, amit a hercegnőnek esküvel fogadtál, megteszed, másnap útban vagy Irkuck felé, s bizony isten nem tudom, hogy mikor jössz vissza.
- Hogyan?
- Hát úgy, hogy a cár azt tartja, hogy olyan herceget, mint te vagy, tud ő teremteni egy óra alatt százat, hanem olyan énekesnőt, mint Ilmerinen Zeneida, egy század teremt egyet.
- Ah! Tehát ez a hölgy Ilmerinen Zeneida, a hírhedett Cimarosa-hősnő? Tisztelet! Már ennél a szónál nem pipázok. Mikor Ghedimin hercegnőnek esküdtem, akkor nem tudtam, hogy kiről van szó. Ez felold a fogadásom alól. Az ,,isteni" Zeneida ellen rnég az ,,angyali" Maria Alekszievna kedvéért sem lehet föllázadni. Inkább egy sereg legitim uralkodó ellen! De mily ostoba vagyok én! Bizonyosan megfagyott az agyvelőm ebben a nagy hidegben, mint a kéneső a thermometrumban. Hisz azt már odakünn hallottam, hogy a ,,díva" a cár és cárnő protégéeje, s azonfölül pedig a derék Makszimovics Iván kedvese. Abból a párbeszédből, amit a két nő vetett oda egymásnak, kitalálhattam volna, hogy a feleség és a szerető találkoztak véletlenül össze.
- Most azután még azt kell kitalálnod, hogy mind a két nőnek a kegyébe bejuss: mind a feleség, mind a szerető kegyébe.
- Az könnyű feladat, egyiktől a másikhoz hírt hordani.
- A nőnél könnyen fog menni, mert az őszinte, egyforma, szenvedélyes; hanem a kegyencnőnél nehezebb lesz, mert ez az életben is annyiféle alakot tud játszani, mint a színpadon. S neked meg kell tanulnod, hogy melyik az igazi.
- Amilyen igaz, hogy Galban lovag a nevem.
- Nohát, Galban lovag, azt elképzelheted, hogy mikor téged hazahívattunk Versailles-ből, ahol reánk nézve az voltál, ami a szem és fül az emberre nézve, hát annak nagy okának kellett lenni. Remekül betanultad, hogyan kell a legtitkosabb diplomáciai cselszövényeket az asszonyi szíveken keresztül kicsalni, s nem hagytad rajtakapatni magadat. Most itthon kell ebből a mesterségből letenned a remeket.
- Hogyan? A szent Oroszországnak volnának titkai, amiknek a rendőr és a pópa nem tud végére járni?
- Kedves Galban lovag. A mi jó Hulkinunknak elég baja van a tolvajokkal, s azokkal is igen kevés szerencséje. Tanácslom is neked, hogy éjszaka, mikor a klubból hazamégy, ha valaki megállítja a szánkódat, hát csak add oda neki nyugodtan a tárcádat, mert ha patrouille-ért kiáltasz, a katona még a bundádat is elveszi. Ha rendőr kezébe jutsz, az a tolvajt is kirabolja, meg tégedet is. A pópának pedig éppen semmi keresete a mi embereinknél, hisz ezek azon kezdik, hogy tagadják az Istent. - Ennyire jutottunk?
- Ennyire bizony. Jól mondta Kutusov tábornok, mikor a francia hadjáratból visszatértek a seregeink, hogy ,,Most legjobban tenné a cár, ha ezt az egész győzelmes sereget belefojtatná a Keleti-tengerbe." A visszatérő ezredek mind inficiálva voltak a szabadelvűségtől, s elragályosíták az egész hadsereget. Bizonyosan mondhatom neked, hogy valamennyi fiatal tisztnek mind ott a zsebében a ,,szabad ember katekizmusa", meg az ,,alkotmányterv".
- Hol veszik azt?
- Titkos nyomdájuknak kell lenni.
- Nagyon sokáig engedtétek őket játszani a szabadsággal.
- Ez volt a kisebb veszedelem. Amíg engedtük őket a szabadkőművességgel alakoskodni, mindent nyíltan vittek; az udvari bálokban maga a cár hallatára beszéltek szabadságról, értekeztek népjogokról, jobbágyemancipációról. De hát ez mind csak akadémiai disputa volt, amint azonban a szabadkőművesek páholyait bezárattuk, amint a titokzatos jelvényeket csúfságra elkótyavetyéltettük az Aprakszin dvor zsidópiacán, az eltakart baj annál jobban elmérgesült. Momonov szabadkőművesei öt-hatféle alakban támadtak fel. Az egyik elnevezi magát a ,,Közjó Egyesületének". Ennek a feje Orlov. A másikat úgy nevezik, hogy ,,Szojusz szpacinia", a harmadikat ,,Hősszövetségnek", a negyedik neve ,,Szojusz blagodensztojga". Van egy, amely a ,,Nyolc szláv nép köztársasága" címe alatt alakult; tagjai ismertető jelül nyolcágú csillagot viselnek. (Az egyik ágára Magyarország is oda van írva.) Úgy támadnak, mint a gomba.
- Nevetség! Az én időmben is voltak ilyen klubok, amik titkos összejöveteleket tartottak. Mondhatom, hogy semmi államellenes dolgok nem történtek bennük. Ha a rászedett férjeknek nem volt ellene kifogásuk, a rendőrségnek ugyan nem lehetett.
- De ezek nem ahhoz hasonlók - szólt Arakcsejeff, indulatba hozva. (Az a szokása volt, hogy odahaza, mikor titkos látogatójával beszélt, folyvást egy pálcatőrrel volt dolga, azzal a spanyolfalakat, meg a függönyöket szurkálta keresztül, mintha mindenütt hallgatózó kémeket akarna felspékelni, s ha hallgatójának a kabátja valami tárca, vagy zsebkendő miatt fel volt duzzadva, oda is beszurkált a pálcatőr hegyével, mintha meg akarná tudni, hogy mi van ottan.) - Mindenütt ott vannak, és sehol sem találhatók. Összejöveteleiket el tudják álcázni bálok, hangversenyek, orgiák mögé, kijátsszák minden kémkedésünket. Mit gondolsz? Van egy könyvük, ami egy valóságos országgyűlési napló. Minden tartomány képviselőinek tanácskozása van abban feljegyezve: hogyan kell Oroszországban egy rendszeres forradalmat előidézni? Minő legyen az alkotmány? Mi történjék a dinasztiával? Hogy legyen az ország felosztva? Rendi képviselet vagy népképviselet legyen-e? S ugyanebbe van beírva az összeesküvők teljes névjegyzéke, akik az egész birodalomban a Fekete-tengertől a Jeges-tengerig kezükben tartják a háló csomóit. Ezt ők úgy híják egymás között, hogy a ,,Zöld könyv". Hol van az a könyv? Ez a kérdés.
- Egy ellenkérdéssel felelek. De ne szurkáld a bundám gallérját azzal a hegyes stiléttel! Látta-e azt a könyvet valaki, s ha látta, miért nem mondja meg, hol látta?
- Azt is megtudhatod. Három osztályra vannak felosztva az összeesküvők. Az első a ,,testvérek". Ebbe mindenki bejuthat, akiről a bevezető jótáll. Hanem ezek csak annyit tudnak, hogy ők egy összeesküvésnek a tagjai, s szabad bejáratuk van a gyülekezetbe. A második osztályban vannak a ,,férfiak". Ezek már kipróbált emberek, akikre egy bizonyos adott jelszó szerinti cselekvés van bízva. (A tisztikarnak egyharmadát közéjük számíthatod.) Még ezek nem tudnak egyebet elárulni, mint ki-ki saját magát s a reá bízott dolgot. A harmadik osztály tagjai a ,,bojárok". Ezek az intézők. Ezek közé nehéz bejutni, s aki egyszer köztük van, az el nem árul többé semmit.
- Nincsenek feleségeik, szeretőik?
- Erre a kérdésre magamtól is rá tudtam jönni. Hogy a titkokat legjobban meg lehet az asszonyok által tudni, gyémántokkal és szép szemekkel sok sötét helyet meg lehet világítani: az régi dolog. A ,,Zöld könyv" őrzése asszonyra van bízva; ez kétségtelen. De fölfedezéseinkkel még eddig mindig kudarcot vallottunk. Megtudtuk, hogy a ,,Zöld könyv" Orlov szeretőjénél van. Iszonyú kincs árán megszereztük azt tőle. Aztán találtunk benne egy sereg botrányos adomát a szentpétervári életből, amit anélkül is tudunk. Azután más nyomot találtunk. A ,,Zöld könyv" a ,,martinisták" birtokában van. Főnöküknek van egy szeretője, aki ennek fanatikus híve: semmi pénzzel rá nem vehető, hogy őt elárulja. Egy éjjel megleptük a szállásán a némbert, megkötöztettük, szétbontattuk a szobája gerendáit, s megtaláltukva ,,Zöld könyvet". Hát az meg tele volt istentagadó tézisekkel. De hát ki törődik azokkal? Az Isten ellen szabad föllázadni, csak a cár ellen nem szabad. Végre rájöttünk, hogy a valódi lelke az összeesküvésnek az a liga, ami az ,,Észak Egyesületének" nevezi magát. Ennek a feje pedig Ghedimin herceg.
- Ördögbe is!
- Az ám. A trónhoz legközelebb álló urak! Ennél kell lenni a ,,Zöld könyvnek". Ott volt. Kire bízhatna az ember ily veszedelmes kincset másra, mint a feleségére? Hanem a vasláda kulcsát, melyben e könyv rejtve volt, a férj szüntelen a nyakába akasztva hordá. Hilarion atya a vallásos oldaláról kerülte meg a nőt, s rávette, hogy egyszer vegye le a férj nyakából a kulcsot, mikor az éppen hagymázban feküdt, s nem tudott magáról, s adja át nekünk egy éjszakára a ,,Zöld könyvet". A nőnek sok leimádkoznivalója lehetett, a bűnbánatért cserébe megtette ezt a kis árulást, s én egy egész éjszakát töltöttem a Ghediminnél talált ,,Zöld könyvvel".
- És aztán?
- Hát aztán földhöz csaptam. A könyv tartalma ugyan csupa veszedelmes doktrínák gyűjteménye volt, de semmi egyéb, mint absztrakt tézisek, philosophemák, glosszák; és főleg semmi megfogható nevek. Mit bánom én, mit mond Seneca, Rousseau, Saint Just. Én azt akarom tudni, hogy mit mondanak a Muravjeffek és Turgenyeffek. Ez is csalás volt. A ravasz Ghedimin nem bízott a feleségében. Olyan könyvet adott neki a megőrzésre, amit ha az elárul a cenzornak, az nem fog tőle sajnálni egy hasáb fát, hogy megégesse rajta, de ha a titkos rendőrfőnöknek árulja el, az sajnálni fogja az olaját, amit elégetett az olvasása alatt.
- Tehát ha nincs a feleségnél az igazi ,,Zöld könyv", akkor a szeretőnél kell annak lenni. Az pedig Zeneida.
- Kitaláltad.
- Idegen nő ez?
- Nem. Alattvalónk. Finn leány Helsingforsból. A cárnak azért különös kegyence, mert birodalmunk büszkesége, aki leverte Catalanit. A cárné is becézi. Tudod, őfelsége nagy zenekedvelő, s nem akarja engedni, hogy Cimarosa, Fernand Cortez és Paesiello iskoláját a divatos Rossini megbuktassa. Ilmerinen Zeneida sohasem énekel Rossinitól. Minden órában szabad bejárata van az uralkodócsaládhoz, akárhányszor megvárakoztatnak engemet, sőt Miklós nagyherceget is miatta. Az udvari táncestélyeken úgy bánnak vele, mint egy uralkodó fejedelemnővel, s a cárné kedvenc virágát, a fehér rózsát, egyedül neki van megengedve a hajában viselni. Hogy a finn diákok forrongása miatt a helsingforsi egyetemet át nem tették Kievbe, egyedül Ilmerinen Zeneida szép hangjának köszönhetni, aki könyörögni is olyan szépen tud, mint énekelni. A cár már egyszer hercegnővé is akarta őt tenni, s mit felelt rá az elkényeztetett? ,,Felséged degradálni akar engem?"
- S ez a nő lehet részese a cár elleni összeesküvésnek?
- Ha lehet szeretője az összeesküvés fejének, egy Ghedimin hercegnek, aki az Oroszországban uralkodó tizenkét család leghatalmasabbika; - jobbágya, jövedelme több, mint a württembergi királynak. S mégis lehet összeesküvő, s mégis lehet neki híve Ilmerinen Zeneida. Ne felejtsd el, hogy a leány egy ,,kalevaine". S micsoda jelek vannak e gyanúra?
- Mondtam már neked, hogy az összeesküvők nagyon ügyesen tudják vinni a dolgukat. Nem bujdokolnak ezek sötét külvárosokba, föld alatti boltokba, hanem inkább a sokaságot keresik, s zajt csinálnak maguk körül, mikor tanácskozni akarnak. Ezt már a lengyelektől tanulták el, kiknél a ,,vendita" és a ,,philaretes" tagjai országos vásárokon szoktak összegyűlni. A mi összeesküvőink mulatnak. Most következik a nagyböjt. Minden színház zárva lesz. Hét hétig tiltva minden nyilvános mulatság. A népnek látni kell, hogy az úri rend is tartja a vezeklést. A templomba el kell járni. S a császári énekkar zsolozsmáit állva végighallgatni. Hanem aztán hogy este bezárt ajtók mögött mi történik, azt nem kérdi senki. A titkolózásnak van elég jó címe. A meghívottak nem alkotmányt csinálni, csak pecsenyét enni jönnek össze. ,,Böjtszegőknek" nevezik magukat. Ha a rendőrség rájuk törne, találna felszelt vadsültet, párolgó roastbeafet az asztalaikon, sőt talán elázott convivákat is az asztal alatt, s azokat bizonyára megvesszőznék a böjtszegés miatt; de hogy a belső szobákban mi történik, azt nem tudná meg senki. És itt a színpadi királynő még különös előnyben is van. A színház népének az egész világon, mint jól tudhatod, külön törvénye van. Ugyan ki keresne szigorú erkölcsöket a táncosnőknél, a mimáknál. Nekik éltető elemük a pezsgő könnyelműség. A rendőrség rég szemet hunyt az ő különcségeik fölött. Aki egyszer elég szerencsés Ilmerinen Zeneida termeibe egy nagyböjti ,,zártkörű estélyre" meghívatni, az ott együtt fogja találni az opera és balett minden könnyelmű szépségeit s az egész szentpétervári aranyfiatalságot, s nem lesz panasza sem a szép szemek, sem a jó borok tüze ellen. Akár megégjen bennük. Hanem azután, ha a nagy mámor közepett meg tudott annyi józanságot őrizni, hogy másokra is ügyeljen, akkor észre fogja venni, hogy a társaság tagjainak egy része lassanként eltünedezik a termekből.
- De hisz annak egynél több oka is lehet.
- Lehet. Például az az oka is lehet, hogy egy rejtett szobában rulettet játszanak. A cár szigorúan tiltja a rulettet, s akit ezen rajtakapnak, irgalom nélkül Szibériába küldik. Bizonyos, hogy Ilmerinen Zeneida rágalmazói, különösen a nők, akik irigykednek rá, azt híresztelik felőle, hogy titokban rulettbankot tart, s az teszi érthetővé mesés pazarlását. Én mást hiszek.
- Mi okod van mást hinni?
- A színésznő hírhedett estélyein rendesen jelen szokott lenni Turgenyeff Miklós is, s ő is azok között van, akik éjfél után eltűnnek a mellékszobákba. Turgenyeff Miklós pedig philosoph és puritán.
- A philosophoknak is vannak szép asszonyok és jó borok között lucidum intervallumaik.
- Régebben ismerjük Miklóst. Én még demidecemvir korából figyelemmel kísértem. Ő volt az egyedüli kortársai között, aki semmi divatos kicsapongásban részt nem vett. Beutazta Angliát, Francia- és Németországot, és mindenütt csak a nagy költőket, a magasröptű szellemeket kereste föl; a könnyelmű raj mulatságaiban nem találkozott vele senki. Párizsban sem! Ahol a gyönyör uralkodó vallás. Ugyan hogy jutna eszébe itt áldozni titokban annál az oltárnál, ami nálunk a bálványimádás tilalma alá van vetve? Ennek az egy embernek a jelenléte elárulja, hogy ott a zárt ajtók mást rejtenek, mint eleusi misztériumokat!
- És ezt még eddig nem lehetett kitudni?
- Amint Zeneida Ghedimin herceg karján eltávozik a társaságból, a mulatság a Mylitta-ünnepély színét veszi föl; a könnyelmű színpadi tündérek lefoglalják minden érzékét a köztük maradónak, s az másnap csak arról tud számot adni, hogy milyen jól mulatott. Ha egy ,,testvér" menekülni akar közülök, hogy utána menjen a ,,bojároknak", azt elfogják, visszahozzák, agyonitatják, agyonölelik a szeretetreméltó összeesküvők. Hogy ki tudja őket játszani, hogy egyenesen magát a misztérium főpapnéját bírja meghódítani, egy olyan, minden olympi játékban győztes hősre van szükség, mint te vagy.
- Nagyon hízelgő rám nézve. Mikor kezdjek hozzá?
- Még ma. A maslicahét utolsó napja van. Az operaházban utolsó előadás. Zeneida a mi Cimarosánk ,,Titkos házasság"-ában lép föl. Nagy lesz a tolongás. Amint az éjféli tizenkettőt üti, megszólalnak minden toronyban a harangok, s e harangszóval kezdődik a hosszú böjt, mindenki hazatakarodik az utcákról vezekleni. Hanem a színpadok királynéjának országában akkor kezdődik el a farsang! Karnevál herceg egész bohó társaságával tartja ünnepi fölvonulását a fényesen kivilágított termekben, amiknek zárt ablaktábláin egy fénysugár s egy zenehang sem törhet keresztül. Neked meg kell magadat hívatnod erre a mulatságra.
- A mai nagy affront után.
- Te mester vagy az ilyenben.
- Ghedimin hercegnőnek azt ígértem, hogy még ma ki fogom a vetélytársnőjét fütyülni.
- Nekem pedig azt ígéred meg, hogy még ma meg fogod őt hódítani.
- Rövid az idő.
- De kapóra az alkalom. Megtudtam, hogy két olyan ember érkezett tegnap a fővárosba, akinek a jelenléte itt szokatlan. Az egyik Krizsanovszky Lengyelországból, a másik Pestel ezredes a déli hadseregtől. Mind a kettő kapott már meghívást Zeneida úgynevezett táncmulatságába. Ezekkel csak ma és csak ott találkozhatol. Ezekről meg kell tudnod, hogy miért jöttek ide.
- Ott leszek.
- Hogy kezdesz hozzá?
- Ahogy minálunk minden szerelmes históriát szokás kezdeni, ajándékozással.
- Vigyázz! Ez a tündérnő gazdagabb, mint te vagy. Egy hangversenyével összeénekel negyvenezer rubelt, s ha gyémánt kell neki, kikeresi érte a legszebbet, s ha gyémántnál is szebbet akar, kiosztja a szegények közt; az ajándékoddal könnyen azt teszi, hogy megduplázza, s úgy küldi vissza.
- Olyat fogok neki ajándékozni, ami megnyeri a tetszését. Egy nyolcas fogatot.
- Ah! Amilyen csak a cárnak van.
- Dejsz, olyan a cárnak sincs. Majd meglátod. Ezzel a fogattal vágtatva török be a ,,sarkonforgó" tündérkastély kapuján. A többit bízd rám. Ha van ,,Zöld könyv" a világon, azt én meg fogom látni.









Jókai Mór: Szabadság a hó alatt


A hátramaradt
Ghedimin herceg ma együtt ebédelt a feleségével.
Sem a férj, sem a nő nem hozta szóba a mai jelenetet, ami a szarvasvadászatot befejezte. Pedig lehetetlen, hogy az egész városban szét ne futott volna annak a híre. Csak a rendőrség nem vett róla tudomást. Még az elejtett szarvast is otthagyták, ahol elesett, majd csak sötéttel fogják azt elszállítani, hogy senki se lássa, ki vitte el.
- Lesz ma szerencsém önhöz az operaházban? - kérdé a hercegnő.
- Nem tudom, elmehetek-e?
- Kár lesz elmaradni. Ma Ilmerinen kisasszony utoljára énekel a ,,Titkos házasság"-ban, s nagy ovációk készülnek a részére. (A hercegnő arra gondolt, hogy ma ki fogják fütyülni Zeneidát, s azt nagyon derék dolog lenne a hercegnek neje páholyából végigélvezni.)
- Sajnálom, hogy nem ígérhetem meg. De ezen az estén, mint ön nagyon jól tudja, az öreganyámat kell meglátogatnom, s a jó asszony, ha egyszer megkaphat, el nem ereszt. Az egész világról kérdezősködik, s aztán szigorúan megköveteli tőlem, hogy mikor az éjféli harang megszólal, a szobája melletti kápolnában leüljek az orgonához, s a bűnbánó zsolozsmát énekeljem. Ezt nem tagadhatom meg tőle. Inkább ha azt akarja ön, hogy együtt töltsük a mai estét, jöjjön fel velem hozzá.
- Óh, köszönöm a jó mulatságot. Én még nem éneklem a zsolozsmát.
- Még úgysem látogatta ön meg nagyanyámat, mióta egybekeltünk.
- Tudja, hogy félek a halottaktól.
- De hisz ő szegény még eleven.
- Annál rosszabb. Élőhalott. S én irtózom egy múmiát látni, s arra gondolni, hogy magam is ilyenné lehetek valaha.
- No, hát jó mulatságot, kedvesem.
- Nagy áhítatot, kegyelmesem.
A herceg eltávozott. A hercegnő utánaküldte a törpéjét, hogy elrejtőzve a lépcsőház narancsbokrai közé, lesse ki, vajon a herceg csakugyan a nagyanyja lakosztályán marad-e, és meddig marad ott.
Ghedimin Makszimovics Iván valóban a nagyanyja lakosztályába távozott az összekötő folyosón át. Az öreg úrnő a Ghedimin-palota középső szakaszában lakott, melynek ablakai mindkét felől udvarra nyíltak.
Éppen húsz esztendeje már annak, hogy Anna Feodorovna el nem hagyta a szobáit. Még a rekkenő nyarat is ott tölti a prémbőrökkel kivert falak között, amikor minden úrféle menekül a fővárosból a Néva szigeteire.
1804 tavaszán egy makacs idegbaj erőt vett rajta, s azóta az egész járása-kelése e földön az étkező asztalától a kártyázó asztaláig, s onnan vissza, egy kerekeken gördülő zsellyeszéken. Fél a szabad légtől.
Eleinte, az első években társasága is volt: három korához illő öreg asszonyság, akik eljártak hozzá whistezni és pletykázni. Lassanként kimaradoztak. Először egy, azután kettő, utoljára mind a három. Senki sem merte neki tudtul adni, hogy meghaltak. Azt hitették el vele, hogy nehezen esik a lábaiknak a lépcsőn fölmászni. Azóta egyedül, egymagában játszik whistet.
Most is azt a tarka kattunkelmét viseli, ami 1803-ban olyan nagy divatba jött, azáltal, hogy Sándor cár megtiltotta a külföldi gyapotszövetek behozatalát. Azt hiszi, hogy mai nap is azt hordja a metropolisban minden úrhölgy. És hozzá azt a tollas barettet, ami hasonlít a turbánhoz.
Tizenkét esztendeje már, hogy a vele egyívású emberek közül az utolsó meglátogatta. Azok mind elmentek már haza, az őseikhez. Hanem neki ezt nem szabad megtudni. Azok mind élnek, s neki ünnepélyes alkalmakkor izeneteket, üdvözleteket küldenek; szentelt kalácsokat, fonatos pereceket, hímes tojásokat cserélnek ki egymással még most is, s húsvét napján ott vannak a cifra látogatójegyeik az asztalán, ez aranybetűs mondattal: ,,Hristos voszkresz."
A világtörténet ott maradt el rá nézve, ahol I. Napóleon és I. Sándor császárok örök időkre békét kötöttek egymással, s azzal egyidejűleg az ő egyetlen fiát, Vaszilovics Makszimot a cár kinevezte az új georgiai dzsidásezred parancsnokának. Georgiát akkor kebelezték be Oroszországba, s Anna Feodorovna most is dicsekedve emlegeti, hogy egy napon Georgia volt császárjával, Heracliussal is volt szerencséje beszélgethetni, kit az ő kedves Makszimja vezetett föl hozzá. Ugyan nem értették meg, amit egymáshoz beszéltek, mert az excsászár csak perzsául tudott, ami nem hasonlít sem az oroszhoz, sem a franciához, hanem azért igen jól mulattak.
Ettől fogva gondja volt rá a családnak, hogy a jó öregasszony nyugalmát ne háborítsa meg semmi a világesemények nagy zajából. Az ő számára külön nyomattak egy hírlapot, amiből minden háborús hír ki volt hagyva. A fejedelmek nem tettek a világon egyebet, mint elvették egymásnak a leányait feleségül, országaikat nagylelkűen odaajándékozták egymásnak, a tábornokaikat minden ok nélkül feldíszítették, érdemrendeket osztogattak, s hogy mégis vérontás nélkül ne maradjon a század, a távol Tenedos szigetén megverték a hitetleneket, s Perzsia határán levertek egy-egy kurd lázadást.
Anna Feodorovna még a rettenetes francia hadjáratról s Moszkva iszonyú leégéséről sem tudott meg semmit.
Pedig a borodinói csatában az ő egyetlen Makszimja is elesett. Az ő hírlapjában az állt, hogy Vaszilovics Makszimot kinevezte a cár Georgia kormányzójává, s az oda ment el - búcsúzatlanul. Azóta onnan izenget neki, s küldöz leveleket, amiket az inasa olvas fel előtte, mert az ő szemei már nem tudják.sorba szedni a betűket. Jó fiú! soha el nem felejti az anyját.
Ez az inas, a jó Ihnáskó, az ő mindenese: szakácsa, szobaleánya, felolvasója. Az is lehet már valami hetvenöt éves, s ilyenforrnán valami tizenöt évvel fiatalabb úrnőjénél. Asszonycseléd nem állná ki, hogy napról napra lakatot vessen a szájára, s elhallgasson minden rossz hírt, ami odakünn történt; óh, ezt nem lehetne asszonytól kívánni. Férfi is csak olyan bírja azt meg, mint Ihnáskó.
Kivált egy ilyen ünnepnapon, amikor Anna Feodorovna nem kártyázik, mert az bűn volna. Annál többet kérdezősködik. Szerencsére igen jó étvágya van, s minden süteményből tud jóízűen enni, amit ,,barátnéi" küldöznek neki a maslica utolsó napján.
- Te Ihnáskó, nekem úgy tetszik, hogy ezt a kalácsot nem maga készítette a Sofia Ivanovna. Az ki szokta szedni a mazsolaszőlőből a magokat. Kóstold meg csak.
- E biz igaz. Nem lát ám már a jó lélek.
- Igaz biz az; hisz az is öreg már velem együtt; elég oka lehet rá, hogy ne lásson.
(Legfőbb ok pedig az, hogy hat láb föld van közte és az Isten világa között.)
- Hát a kis hercegnő, meg a Fekete grófnő elküldték-e üdvözleteiket a mai napra? Meg az altábornagyné, aki olyan nehezen hall?
- Mind itt vannak a köszöntő leveleik az ezüstasztalon.
- Feleltél-e nekik illendőem
- Azonnal feleltem.
- Az altábornagynénak nagy betűkkel kellett volna ám írnod; mert igen nagyot hall. Hát az a szegény koldusasszony eljött-e a meleg ruhákért? Nem mondott-e jövendőt? Nem jön-e valami üstökös csillag? Csak az ne jöjjön! Hát a nagyhercegnőknek nem vitted-e el a bokrétákat?
- Elvittem. Megköszönték.
- Nem mentek még férjhez? Istenem, már arra valók volnának.
(Férjhez bizony, mind a ketten, még gyermekkorukban: ahhoz a fehér lovas vőlegényhez, ki a másvilágon tartja a nászt; de Anna Feodorovnának azt sohasem mondták meg.)
- Hát az öregember hogy van?
- Csak úgy, mint rendesen.
- Használja-e az általam küldött Erzsébet-golyókat a köszvény ellen?
- Erősen használja.
- Tud-e éjszaka aludni?
- Hát egyszer tud, máskor nem tud.
- Nem haragos nagyon, mikor holdújság van vagy ha szél fúj?
- Hébe-hóba; de csak megengesztelődik.
- Az a csúf pipa tudom, hogy mindig a szájában van. Úgy ül a füst között, mint egy szénégető.
- Hát mit csináljon egyebet?
- No megállj. Vidd át neki: itt van, ezt a jó meleg hálósipkát. Magam kötöttem az öregember számára, piros harasztból. Mindig szerette a piros sipkát. Mondd meg neki, hogy gondoltam rá, nem úgy, mint ő énrám. De hát mit is küldhetne ő nekem? Pipahamut?
(Hajh biz az az öreg ember maga is rég hamu már. Ő volt a férje a jó Anna Feodorovnának. Maga is köszvényes ember volt, aki évekig nem látta a feleségét, bár egy házban laktak; járni egyik sem volt képes. Azután az egyik nem tűrhette a pipát, a másik meg nem tudta azt letenni a szájából. Egyszer aztán ő is nyugodalmasabb helynek találta az Alekszander Nyefszki kathedráléjában levő sírboltját az eddigi fekhelyénél; de olyan csendben temették el, hogy az öregasszony nem tudott meg a haláláról semmit, s még egyre készíti számára a jó meleg sipkákat.)
- De hát a ,,pulya" hol marad olyan soká? Tán csak nem beteg a ,,pulya"? Az volna csak szép, ha megfeledkezett volna rólam a ,,pulya"! Majd megmosnám a fejét a ,,pulyának"!
Ihnáskó aztán megnyugtatja az öregasszonyt, hogy a ,,pulyának" őfölségéhez a cárhoz kellett menni fontos tanácskozásra. Bizonyosan egy elajándékozni való országról van megint szó. - Az már más!
Hja bizony a pulya már nagy ember; harmincesztendős férfi, s valamennyi érdemrendnek gyémántos tulajdonosa. Ez az unokája a jó öregasszonynak, a délceg, hatalmas Ghedimin Makszimovics Iván herceg. A nagyanya most is csak úgy hívja őt, hogy a ,,pulya".
Régóta ég már a lámpás a szobában: néha egész nap nem oltják azt ki. A legkisebb szélzúgásra minden ablaktáblát bezárnak, s két-három nap elmúlik anélkül, hogy megvirradt volna ebben a szobában. Nincs is a szoba lakójának semmi szüksége a nappal és éjszaka különbségeinek megfigyelésére. Ő nem kel fel, nem fekszik le. Ott ül a kerekes karszékében, s ha rájön az álom, elalszik, s mikor felébred, enni kér, s étvágya jó. Minden vasárnap behívatja a nőcselédeit, azok újra öltöztetik, megmosdatják, s az neki egy hétre elég. A vasárnapot megtudja arról, hogy éjfélben az Izsák-templom minden harangja elkezd búgni, s a pénteket arról, hogy a hírlapja akkor érkezik meg. Azon is elég egy héten keresztül ötölni-hatolni a jó Ihnáskónak. Néha össze is disputálnak ketten a ,,magas politika" felett. Most éppen feszült viszony van az úrnő és a szolga között. A hírlapban ugyanis ez állt: ,,A hős Csernyi Gyurka megvette Belgrád várát a töröktől." Az úrnő ezt akként kívánta érteni, hogy ostrommal vette be, s a hitetleneket mind kardélre hányta; a szolga azonban betű szerinti értelemben vette azt: megvette rendén, leszámlálva a pénzt a tulajdonosnak a markába. Ezen nagyon összevesztek. ,,No majd igazságot tesz a pulya, csak jöjjön elő; az majd megmondja, s ha neked van igazad: kapsz egy újdonatúj tulupot rókaprémmel; ha pedig nekem van igazam: kapsz huszonötöt a hátadra ezzel a fűzfa korbáccsal a saját kezemből."
A saját kezéből! Ami egy legyet sem tudna már leütni, s azzal a fonott vesszőkorbáccsal, aminővel a gyermekek szoktak egymásra verni aprószentek napján.
Hanem az öregasszony nem felejti el a félretett bosszút, s már harmadszor figyelmezteti Ihnáskót, hogy tegye le mellé két székre az új köntöst meg a korbácsot, hogy megkaphassa rögtön valamelyiket, mihelyt a ,,pulya" megérkezik.
S nyomban elfelejti az egész haragját és Belgrád várát Csernyi Gyurkával együtt, amint előtte áll a ,,pulya". (Olyan csendesen jött be a szőnyeges ajtón, hogy csak akkor látja meg, mikor az már előtte áll.)
A ,,pulya"! A főváros legdélcegebb férfia. Olyan termet, mint maga a cár. Komoly, méla tekintet, ábrándos szürke szemekkel.
- Na te rossz gyerek! Ilyen későn kell jönnöd? Nem kijátszhattad magadat egész nap? Most van vége az iskolának? Nem félsz, hogy mindjárt letérdepeltetlek?
Már ott térdelt előtte. S az öreganya sovány, redős kezét arcához szorítva, odarejté a fejét annak az ölébe.
Ez volt az egyedüli hely a világon, amit otthonának mondhatott. Itt szeretett igazán.
Az öregasszony kacagott, s elhúzta a kezét a forró csókok elől, hogy a hajába markoljon a ,,pulyának".
- A rossz kölyök! Hogy tud hízelkedni! Mint a macska. Jól van no. Nem kapsz verést. Megbocsátok. Ne sírj hát. Éppen olyan feje van neki, mint az én jó Makszimomnak. Csakhogy az engem jobban szeret, mint te. Annak már olyan idős korában két érdemcsillag is volt a mellén. Hát te mire nézed a napot? Szereztél már becsületet? Utolérted az apádat? (Az öregasszony kezei elkezdtek az unokája mellén keresgélni, s megtalálták rajta a Nyefszki Sándor-rend gyémántos csillagát, erre örömtelten kiálta fel.) - Micsoda, te ,,pulya"! Hiszen ez nem is kereszt, de csillag! S még gyémántokba foglalva. Ah! Te megloptad az apádat. Annak kellett volna a gyémántos csillagot megkapni.. Az egy hős, egy nagy ember. De ugyebár: azóta az is megkapta az elsőrendű csillagot? ugye, ugye? kirakva ilyen szép gyémántokkal.
(Igen, igen, megkapta: kirakva szép fényes kavicsokkal - a Moszkva-parti fövény alatt!)
- No hát állj fel, hiszen nagy ember vagy már; nem illik az öreganyád előtt térdepelned; mit mondana a cár, ha megtudná, hogy az ő belső titkos tanácsosa még letérdepel az öreganyja elé? Beszélj nekem nagy, országos dolgokról. Én értek hozzá. Óh, Pál cár idejében mindenbe be voltam avatva. Én tartottam vissza az ,,öregembert", hogy bolond fővel nem ment a Pahlen gróf összeesküvésébe. Most ülhetne Szibériában! Ugye, te szereted a cárt? Úgy is illik. A nagyapádat Pál cár hányszor megütlegelte! Még csak nem is panaszkodott érte soha. De most csak nincs ugye, összeesküvés a cár ellen?
- Nincs, mamuskám.
- Ha megtudod, hogy van, följelentsd. Ez olyan, mintha meglátnád, hogy öreganyád nyoszolyája alá gyilkos van elbújva: bizony kihúznád a lábánál fogva. Aki a cár ellen vét, azt megbüntetik, aki pedig érdemeket szerez, azt megjutalmazzák. Úgy-e hogy tett Kutusovval? Kitörte a koronájából a legszebb drágakövet, azt ajándékozta neki, s a kitört kő helyébe egy aranylapot illesztett e névvel: ,,Kutusov". Te ,,pulya"! A ,,Ghedimin" név sem rosszabb a Kutusovénál.
Iván elsápadt. A Ghedimin név? Igen! Meg a cári korona? Azoknak is lesz egymáshoz valami közük. - Koronatörésről bizony lesz szó!
- Egész életemet annak szentelem, mamuskám.
S aztán elpirult önmaga előtt.
Nem mondott igazat. Sohase mondhat igazat. Soha és senkinek. Ez az egyetlen teremtés van a világon, aki igazán, őszintén, lelkéből szereti, s még ezt is folyton-folyvást ámítgatnia kell. Korán reggeltől késő estig folyvást hazudnia kell szemtől-szemébe néző embereknek, hazugságokat elhullatnia háta mögött leskelődők számára, úgy, hogy mikor éjjel imádkozni akar, nem viszi rá a lelke, hogy elkezdje: ,,Hajtsd hozzám, uram, füledet"; azt hiszi, hogy még az Isten előtt is hazudni fog.
- No de régen vártalak ám, hogy eljöjj. Nagy vitám volt az Ihnáskóval, s neked kell benne a bírának lenni.
S elmondta a vita tárgyát. - ,,Melyikünknek van hát igaza?"
Iván elnevette magát.
- Rendes észjárás és emberi tapasztalat szerint neked volna igazad, mamuskám; mert várakat csakugyan úgy szokás megvenni, fegyverrel. Hanem ebben az egy esetben kivételesen mégis csak az Ihnáskónak van igaza; mert Csernyi György csakugyan úgy vette meg jó pénz árán Belgrádot a basától. Azért csak add neki a tulupot, nem a korbácsot.
Az öregasszony odainté a szolgát.
- Hallottad ezt Ihnáskó? Ilyen az igazságos férfi az országban. Aki igazságot oszt a szolgának az úr fölött, s igaz ítéletet hoz még a tulajdon öreganyja ellenében is! Örüljetek népek, hogy ilyen ember kezében van a sorsotok. Akinek a száját nem hagyja el más szó, csak igaz szó!
Iván félrefordult.
- No gyere ide, ülj mellém. Aztán gyónj meg. Mikor fogsz már megházasodni? Itt volna ám már az ideje. Nem választottál még?
És Ivánnak azt kell rá felelni: ,,Nem"! Hiszen nem mondhatja meg, hogy ,,Három éve már, hogy nőt hoztam a házhoz; nőt, akinek nincs annyi szíve, hogy bemutassa magát az öreganyjának; mert irtózik tőle, amiért az olyan vén és ráncos arcú".
Azt kell mondania, hogy senkije sincs.
- Most hazudsz! Hadd tapintom meg az orrodat. Persze, hogy lágy az orrod. Hazudtál. Hogyne volnál szerelmes. No ide ügyelj. Nézd, itt tartogatom a fiókomban a menyasszonyod számára való fejdíszt. Látod, én gondoltam terád. Egy diadém. Nekem is az volt a fejemen, mikor az öregemberrel megesküdtem. Még akkor Moszkva volt a főváros. Még akkor ennek a palotának a helyén egy fűzfás mocsár volt. A te menyasszonyod is azt tegye fel. Neked adom. Csak tedd el. Te tudod, hogy kinek add azt: majd aztán én is megtudom. Akit te szeretsz, aki asszonyod lesz.
Iván pedig csak ezt nem tudta igazán. Volt egy asszonya, de az őt nem szerette, s volt egy szeretője, de az nem lehetett az ő asszonya. Egyiknek sem adhatta ő azt az ősi menyasszonyi ékszert.
- Elteszem, mamuskám, míg rákerül a sor.
- No de mármost velem fogsz vacsorálni, ugye? Az utolsó vajas lakomát nálam költöd el. Nem mégy el dévaj cimborák társaságába tivornyázni, ahogy a többi korhely fiúk, akiket az éjféli harangszónál a butesnikoknak kell kiűzni a korsókból, meg még rosszabb helyekrül is. Te a nagyanyáddal vacsorálsz, ahogy jó gyermekekhez illik.
És Ivánnak még azt is hazudnia kellett, hogy az étel ízlik neki, amiből nagyanyja bőkezű unszolással halmoz fel az asztalra.
Pedig akkor kelt föl az ebédtől, s aztán várt rá egy lukulluszi lakoma a szép Zeneida kastélyában.
De ha még csak a gyomor tiltakozott volna az áldozat ellen! A szív volt túlterhelve jobban. Mennyi aggodalma súlyosult rá ennek a mai éjszakának! Ha elgondolta, hogy a sértett női bosszú éppen ez órákban önti ki pusztító mérgét azon másik nő ellen, akiről mindenki tudja, hogy az ővele igen közel összeköttetésben áll, s akit őneki lehetetlen megvédelmezni - és legkevésbé a megtámadója ellen, aki saját felesége. Talán most, e pillanatban követik el rajta a legnagyobb megbántást, mely egy művésznőt összezúz. Ha itthon volna a cár, azt nem mernék tenni; de távollétében minden szabad, amit Arakcsejeff, a mindenható kegyenc megenged.
Őszintén megvallva, Iván örült neki, hogy most nem lehet ott. Lágy, önakarat nélküli, szelíd kedély volt, akit a helyzet nem neki való izgalmakba sodort. Egy fejjel kilátszott a tömeg közül, s az a fej eszes volt; ezért vezérnek szánták. S őt boldogtalanná tette ez a nehéz szerep, amihez minden tehetség meg volt neki adva - a bátorságon kívül. Legtöbb kedve lett volna neki egy szép napon itthagyni az egész világi birtokát, a szövetségeseit, a palotáit, az egész orosz birodalmat, kézen fogni Zeneidát, elmenni vele a világba, s énekelni mellette a tenorpartikat: - talán meg is tette volna, ha Zeneida több nem lenne, mint puszta művésznő. De hisz a nyugtalanító aggodalmak nehezebbike az, hogy mi történik ma azon a másik színpadon? Az egyiken talán szalmakoszorú vár kedvesére. De hát a másikon? Arról a színpadról a szereplők vére szokott alácsorogni.
S a jó nagyanya nem győzte őt eleget kínálni, hogy egyék. És közbe kérdezősködött tőle Mária Lujzáról és a nagy Napóleonról meg a kis római királyról s más ilyen idejétmúlt emberekről: amikre Iván mind olyan fonák feleleteket adogatott, hogy alig győzte őt a jó Ihnáskó helyreigazítani, aki a ,,maga hírlapjából" sokkal jobban volt mindezekről értesülve.
Mikor aztán megkondult az első harang odakünn: az öregasszony egyszerre kivette a szájából a beletett falatot, s visszatette a tányérjára. Ihnáskó parancsszóra nem várva elszedte az ételeket, s más selyemabroszt terített az asztalra.
- Itt van a böjt. Térjünk Isten atyánkhoz! - suttogá a jámbor öreg.
Iván megcsókolta öreganyja arcát, az is az övét. A nő hálószobájából egy kis alacsony ajtó nyílt a kápolnába. Iván az ajtón belépett, s míg az öregasszony olvasóját morzsolva kezében, imádkozni kezdett, addig a kápolnában megszólalt az orgonahang, s egy tiszta, csengő férfihang elkezdé énekelni a zsoltárt.
- Milyen jó keresztyén, milyen jó fiú ez a Makszimovics Iván! - suttogá ima közben Anna Feodorovna. - S milyen gyönyörű hangja van. Beillenék a cár énekkarába!
S a zsoltár és az orgona zengése mellett, ájtatosan dicsérve Istent, s imádkozva élőkért és élőknek hitt halottakért, csendesen elszunnyadt a karszékében. S a zsoltár és az orgona még azután is zengett. Mert ez a Makszimovics Iván, ez a Ghedimin herceg olyan véghetetlen kegyes, jó fiú.
Aztán ez is csak hazugság volt. Amint Iván belépett a kápolnába, már ott várt rá egy énekes a cár énekkarából, akit oda egy rejteklépcsőn bocsátottak be, s annak a feladata volt énekelni és orgonázni, míg az öregasszony elalszik.
Ghedimin herceg pedig a rejteklépcsőn és titkos folyosón át rögtön eltávozott. Palotájának összeköttetése volt a szomszéd házzal. Ott álruhát vett magára, s az udvaron álló szánba vetve magát, megmondta a kocsisának, hogy hová hajtson.
A színházból visszatérő hercegnőnek mind a kapus, mind a törpe azt mondták, hogy a herceg itthon van, a nagyanyja lakosztályát még nem hagyta el.









Jókai Mór: Szabadság a hó alatt


A nyolcas fogat
Ghedimin herceg egyszerű, címer nélküli szánban, nem egyenruházott kocsissal indult ki titkos lakhelyéről. Kocsisának azt az utasítást adta, hogy hajtson a színház felé.
Nagyobbszerű színháza az új fővárosnak még akkor csak az operaház volt. Abban aztán játszottak egy este drámát, vígjátékot, operát egymás után; az előadás eltartott rendesen éjfélig.
Az oroszokat azon időben meglepte a színművészet iránti lelkesedés. Az az egy színház kevés volt nekik, annálfogva azt találták ki, hogy a gazdag hercegek saját palotáikban építtessenek színházakat, s azokban játszatták saját meghívott vendégseregük előtt saját színtársulataikkal Shakespeare-t, Molière-t. Magában a két cári lakban, a téli palotában s az Eremitage-ban is volt magánszínpad, amin csak udvari színészek debütáltak. Sőt egy nevezetes előkelő főúr még a falusi jószágára is magával hordta a színtársulatát, s minthogy faluhelyen ami legnehezebben megszerezhető egy jó színielőadáshoz, az a t. c. publikum, annálfogva még egy viaszbáb-gyűjteményt is szerzett hozzá: tábornokokat, tanácsosokat és elegáns úrhölgyeket, szalmával kitömve, kik a zártszékeket végigüljék, hogy tökéletes legyen az illúzió. Tudnivaló, hogy az ilyen színművészek a főúr jobbágyaiból cseperedtek fel, annálfogva egészen valószínű az az adoma, hogy mikor egyszer Othello javában fojtogatná Desdemonát, a főúr nagyot prüsszentett a páholyában, mire a gyilkos mór rögtön abbahagyá a sötét gonosztettet, s előrelépve a lámpáig, ,,kedves egészségére" kívánta a kegyúrnak a megrázkódást, s csak azután tért vissza Shakespeare kegyetlen ötletét végrehajtani.
Ebből képzelhetni, mily fokú lelkesedésnek kellett ott kifejleni egy oly rendkívüli művészi tünemény iránt, aminő Ilmarinen Zeneida volt. Saját országuk szülötte. (Igaz, hogy maga Finnország is abban az évben született Oroszország számára, amelyben Zeneida.) Zeneida nagyobb hatalom volt, mint egy miniszter. Hiszen már II. Katalin cárnő idejében lehetett bátorsága egy primadonnának azt mondani a cárnő szemébe, ki azt hányta fel neki, hogy máris annyi fizetése van, mint az első tábornagynak, hogy ,,no hát énekeltessen magának felséged a tábornagyjaival".
Nem is attól félt legjobban Ghedimin herceg, hogy Zeneidát valami méltatlan meggyalázás éri, ami egy sértett vetélytársnőtől kitelik, hanem inkább attól, hogy ez a nő (amilyennek ő ismeri) képes lesz, amint az első füttyhangot meghallja, kiugrani a proszcéniumlámpák elé, s rágyújtani a Marseillaise-re, s amely percben elkezdenek a nagy operaházban szalmakoszorúkat hajítani, a másodikban már emberfejekkel fognak hajigálózni. Egy ilyen szikra kell csak hozzá, s fellobban az egész tűzakna.
Erős szívdobogása volt, amint az operaház felé közelített. A bömbölő száz harang nem engedett semmi zajt hallani. Mikor aztán a harangok elnémultak, akkor egyszerre felhangzott a hosszú utca, melybe szánkója befordult. Az egész széles sugárút egy zsivajgó néptömeggel volt belepve, mely feléje hömpölygött. - Mi ez? Forradalom vagy diadalmenet? Száz meg száz fáklya világít a fejek fölött.
Sebesen dobogott a szíve. Nem volt forradalmi jellem. Nem az az ember, akit a gyönyör megittasít, mikor a nép oroszlánordítását hallja. Lelkében rettegett attól. De nemes ember volt, aki szíve-lelke ellenére el tud veszni azokkal együtt, akiknek hűséget esküdött: aki el tud menni a bitófáig, pedig irtózik tőle, azon nagy eszmékért, amiket imád. - Sok emberből lett már hős oly módon, hogy hiányzott a bátorsága elfutni a csata elől. Iván herceg ott maradt, s bevárta a tömeget.
Egyszer aztán látott valamit, ami csakugyan újdonság volt előtte.
A fáklyáktól megvilágított csoport közepett siklott tova egy aranyozott szán, melynek orrát egy aranyhattyú képezte: Zeneida ismeretes szánkója, abban ült a művésznő, drága nyusztbundájába burkolva, s azonfölül eltemetve virágcsokrok közé (amik kandírozva voltak már a fagytól), a szánkót pedig egy nyolcas fogat húzta; igenis: olyan fogat, aminőn még a cár sem járt soha; nyolc bojár ifjú, a színéből válogatva a jeunesse dorée-nak, s aki a bakon ült, a kocsis helyén, az maga Galban lovag. Az aranyifjúság maga vontatja hazáig az ünnepelt művésznő szánkóját.
Ghedimin herceg maga is kiszállt a szánjából, s a tömeg közé vegyült, Zeneidát kísérve.
Egy ember törte magát a sokaságon keresztül, akiben a felesége inasára ismert. Az a szánhoz érve, egy óriási jácintcsokrot nyújtott át Galban lovagnak, néhány szót suttogva hozzá, mire a lovag felállt és harsány hangon kiáltott:
- Hohó, uraim! Nemes paripa urak! Megálljunk egy pillanatra! Íme a legfényesebb trófeum! Ezt a csokrot a briliántos fogantyúval küldi ,,hódolata kifejezésével az isteni művészet iránt" a mi felséges Zeneidánknak - Ghedimin hercegasszony.
A hurrákiáltás egy pillanatra egész ködöt lehelt a hideg légbe.
- Allons. Előre! Nemes táltosok!
A nyolcas fogat vágtatva vitte a szánt.
A szán hátulsó bakján állt egy fiatal ember. Mikor Zeneida átvette a csokrot, az a fiatal férfi odahajolt eléje, úgy, hogy az ábrázatja éppen megfordítva került a hölgy arcával szembe. Még az ismerős arcra is nehéz ily helyzetben ráismerni.
A megfordított arc ezt súgta a hölgynek: ,,Timeo Danaos et dona ferentes."
- Nem tudok diákul - szólt a hölgy -, fordítsd le más nyelvre. S a megfordított fő extemplo visszaadta azt hazai nyelvén tökéletes hexameterben: ,,Félek a muszkától, ha ajándékot hoz elém, is."
- Köszönöm, Puskin!
Azok, akik az ,,Észak Szövetségéhez" tartoztak, egymást a vezetékneveiken szólították, eltérve az ős orosz szokástól, mely mindenkit a keresztnéven szólít, a férfinak az atyja, a nőnek az anyja keresztnevét toldva a magáéhoz.
Tehát ez a fiatalember ,,lesz" Puskin. Még most nem az. Még most senki.









Jókai Mór: Szabadság a hó alatt


Orgia egy vulkán fenekén
Csak egy oly ,,csatákban edzett hős", mint Galban lovag, nem vesztette volna el a tájékozását, mikor Zeneida palotájába belépett, s egyszerre közepette találta magát annak a zűrzavarnak, aminőhöz hasonlót csak Párizs operabáljai mutatnak fel.
A vendégsereg, meghívott és betolakodó, ezerével tölti meg a fényesen kivilágított termeket. Zeneida ma végjátékul Semiramis végjelenetét játszotta el, s szeszélyének úgy tetszik, hogy végigjátssza még a színpadon túl is a hódító királynő szerepét. Maga körül akarja látni az imádóit, a rabszolgáit, a bolondjait.
Az egész balett jelen van; ugyanabban a jelmezben, amiben a színpadon táncolt, s az énekesnők, perzsa és más fejedelemnőnek öltözve, s velök együtt a főváros ifjú és vén ,,aranyfiatalsága". Mikor a diadalmenetből visszatérő úrhölgy - Galban lovag karján - megjelent a táncteremben, a rejtett karzat rácsozata mögül a zenekar rázendíté az üdvözlő nyitányt, mely közé a vendégsereg részéről általános ,,hurrá" vegyült, és a közelállók siettek a kéz csókolására.
Hanem a mulatságnak nem lehetett olyan simán megtörténni.
Már ott várt a terem közepén, feltett kaskétával a fején, a rendőrügynök hivatalos egyenruhájában. Az útját állta az úrnak és asszonyságnak, s feszes üdvözlet mellett kettős sziszegést hallatott, amit azután minden mondat végéhez is hozzátoldott, s ami annyit jelent, mint ,,szudár" és ,,szudarinya" (uram és asszonyom).
- A rendőrfőnök őexcellenciája tudatja önökkel, sz. sz., hogy a nagyböjt a mai harangszóval megkezdődött, sz. sz. Annálfogva minden tánc, zene tiltva van, sz. sz. Annálfogva a vendégek takarodjanak haza, sz. sz. A ház ura és asszonya pedig, sz. sz. menjenek alunni sz. sz...
Zeneida nagyot nevetett a szeme közé. Míg Galban magában szidta a rendőrminisztert, ki ügyetlen buzgalmával még elrontja a jó tervet, amit ők ketten Arakcsejeffel kicsináltak.
Zeneida nem hagyta azt elrontani. Kihúzott a hajából három nyílforma aranytűt, s odanyújtó az ügynöknek.
- Menj vissza uradhoz: mutasd neki e jelvényt. Ebből meg fogja érteni, hogy Asszíria királynéja szívesen látja a csatára a szarmaták fejedelmét.
Ez az ügynöknek nagyon magas stílus volt. Hanem az aranynyilakat elvette.
- Akkor kénytelen vagyok az önök neveit feljegyezni. Hogy híják önt, uram?
Galban lovag azt mondá neki: ,,Az én nevem Caracalla, s ez itt a feleségem."
Az ügynök bediktálta magának a jegyzőkönyvébe híven: ,,Caracallus úr és Caracalla asszonyság".
Aztán az éppen odalépő úrhoz fordult. Az volt Ghedimin herceg.
- Hát az úrnak mi a neve?
- Az én nevem a ,,Szivárvány". Itt a névjegyem. Tudnivaló, hogy a százrubeles bankjegyet tarka színeiért szivárványnak híják. Ez a név annyira megtetszett az ügynöknek, hogy többet nem is kívánt megtudni; térdig hajtotta fejét, jó mulatságot kívánt, útközben megivott egy palack pezsgőt, s megcsipkedte egy kis köpcös balerinának az orcáját, s azzal visszament a rendőrfőnökhöz, s referált híven, hogy az Ilmerinen-palotában minden oly csendes és sötét, mint egy templomban, s a kapuson kívül mindenki alszik.
Hanem még ezzel nem volt vége az akadályoknak. A kituszkolt rendőrügynök után következik a protestáns lelkész káplánja és orgonistája. A káplán kenetteljes dikcióra készül, melynek valószínű tartalma az lehet, hogy ne méltóztassék a ház úrnőjének mint protestánsnak alkalmat adni a megbotránkozásra az uralkodó vallás híveinek azáltal, hogy a nagyböjt első éjszakáját ilyen Baál papjaihoz méltó bálványimádási ünnepéllyel megszentségteleníti.
De Zeneida nem engedi neki elmondani a szónoklatot. Amint meglátja, hogy pap, reákiált:
- Pusztuljatok innen, papok! Nekünk semmi közünk se Baálhoz, se Zebaothhoz; mi tűzimádók vagyunk. Amióta Bakut bekebeleztük, a tűzimádók vallása is bevett vallás; ezek itt mind azok, s én vagyok a papnéjuk!
,,Hurrá, éljenek a tűzimádók!" - hangzik minden oldalról, a jámbor káplánt két oldalt fogják, s itatják lángborral: ,,Igyál tüzet!" Kénytelen inni, s a közben elfelejti a szónoklatát.
- No ez jó nekem; de mit mondjak otthon a superintendensnek
- Mondd neki azt, szívem - szólt Zeneida -, hogy most tartom a főpróbát ahhoz a nagy hangversenyhez, amit a böjt folytán adni fogok a protestáns templom tornyának fölépítésére.
Káplán és orgonista teljesen meg vannak nyugtatva. Hazamennek referálni, hogy a hitbuzgó patronesse a legistenesebb foglalatossággal kezdé meg a nagyböjt első óráit.
Ekkor aztán be lehet zárni a kapukat, több háborgatás nem jön kívülről, s akik már itt vannak, azok csak holnap este fognak innen elszállingózni.
Galban lovag helyén találja a hölgy karját átengedni Ghedimin hercegnek.
- Én vagyok Galban lovag.
- Van szerencsém önt jó híréből ismerni. Ön varázsló a hölgyek körül.
- Nem bizonyítottam-e be, azt ma is? Nézze meg, herceg, azt a karperecet, amivel e csokor át van szorítva. Nem ismer-e rá? S aztán nézze meg ezt hozzá.
S ezzel kivette mellényzsebéből azt az ezüstsípot, ami a hercegnő lovagkorbácsának fogantyúját képezte. Ghedimin herceg láthatta rajta a saját címerét.
- Ez a két barrière jelző, a két Deus Terminus a ma reggeli szarvasvadászat s a ma esti diadal között.
- S ezt a metamorfózist ön idézte elő? - Ghedimin herceg közel volt hozzá, hogy megszorítsa a kezét Galban lovagnak azért, hogy az meghódította a feleségét, hogy az ne bántsa a szeretőjét, ezt azonban megakadályozta az a fiatalember, akit Puskinnak hallottunk nevezni, s aki hirtelen odatolta a fejét a herceg és Galban közé, s szeleburdi szívélyességgel ölelé el őt a herceg kézszorítása elől.
- Zdravtvujtye, Galban! Én vagyok Puskin.
- Ah, Puskin! Bravó. Hallottam híredet. A valódi francia bonviván orosz kiadásban.
- Büszke vagyok e címre! (Pedig nem volt rá büszke. Nem lehet nagyobb sértés, mint ha egy költőnek olyan tulajdonát dicsérik, ami nincs semmi vonatkozásban a Parnasszussal. Azonban hát Galban lovag nem volt cenzor, hogy tudhatta volna, hány remekműve a költőnek fékszik halottan, meggyilkolva a veres ón által.) Büszke vagyok rá, hogy Rinaldója lehetek a pétervári korhelyeknek, s e tekintetben szerény epigonod. Ha megengeded, azonnal megismertetlek társaságunk legzseniálisabb korifeusaival.
Azzal karját Galban lovagéba öltve, vitte őt igazi cimborakedvvel bele a tömegbe.
Galban lovag nem bánta azt. Neki legelőször is az volt a feladata, hogy az itt összegyűlt elégületlenekkel megismerkedjék, s e tekintetben egy ilyen nyíltszívű, beszédes cimbora éppen kedvére szolgált. Hanem aztán csakhamar észrevette, hogy csalódott benne.
A legelső, akivel megismerteté Galban lovagot Puskin, az amerikai követ volt: Mr. Black.
Mr. Blacknak csak egy lába volt, a másik gépláb volt, ami Mr. Blackot nem akadályozta abban, hogy minden kontratáncot végigjárjon. Egyébiránt minden mozdulata olyan kimért volt, mintha a két keze és a feje is mind kerekes rugókon járna, s esténként lefekvés előtt az egész embert szét szoknák szedni.
- Mr. Black. A legjobb cimbora a világon. Nem tud se franciául, se németül, se görögül, se oroszul: csupáncsak angolul. Azt pedig nálunk nem beszéli senki. Annálfogva néma. Hanem azért a legfidélisebb fickó. Még tavaly volt neki egy embere, akivel beszélhetett: a titkárja. Azzal meg úgy járt, hogy decemberben, a legcsikorgóbb hidegben elvitte magával a Nyefszki Sándor sírkertjébe, a nagyszerű síremlék-raktárt megtekinteni. Ott a titkárnak különösen megtetszett egy gránitobeliszk. Visszatérve, a titkár sok pálinkát talált inni, s megfagyott az úton. Mr. Black szépen visszavitte őt a sírkőkereskedőhöz, s megvette a számára azt az obeliszket, ami olyan nagyon megtetszett neki.
A bemutatott alak sejtette, hogy őtet magasztalják, s valami gépezetnek megparancsolta, hogy az arcvonásain mosolygást idézzen elő, s azután nagyon megrázta a lovag kezét, s menten a másik karjába csimpaszkodott, ketten együtt aztán a lefoglalt lovagot vitték magukkal, míg egy harmadik úrba botlottak bele, akit Puskin e szókkal ismertetett meg Galbannal:
- Sumikoff Alekszievics Sergius.
- Ah, a hírhedt mystificateur! Sokat hallottam önről beszélni. A ,,misztifikáció" szó különben, és az egész ötlet, embereket bolonddá tenni csupa mulatságból, éppen azon időkben Párizsban kelt divat volt, hogyne utánozták volna tehát Szentpétervárott is.
- De nem hallottad még a legújabb kalandját - vágott eléje Puskin. - A szerecsen rabszolgáról. No azt elmondom, mert az fölséges tréfa volt. Sumikoff befestette az arcát feketére, s kiadta magát Milinkoff herceg rabszolgájának. Mindnyájan be voltunk avatva a tréfába, csak Petronyefszki gróf nem. Ez volt az áldozat. Mungo zongorázott és gitározott, s beszélt görögül és latinul, s szavalt Schillerből, ami nagy rendkívüliség egy négernél, és amellett gyönyörűen tudta elmesélni, hogy király korában hogyan törette mozsárban a tolvaj minisztereit. Petronyefszki egészen belebolondult a szerecsenbe; rajta esett Milinkoffon, hogy adja el neki. Az eleinte szabódott, hogy ez neki is kegyence, nem válhatik meg tőle, utoljára megalkudtak hatezer rubelben. Mikor Petronyefszki lefizette a pénzt, Milinkoff előre figyelmeztette, hogy jól vigyázzon erre a négerre, mert ennek az a azokása, hogy elszökik. Dejszen majd vigyáz ő rá. Természetes, hogy Sumikoff az első éjjel lemosta az arcáról a kínai tust, s szépen kisétált a fehér ábrázatjával a gróf palotájából. A hatezer rubelből aztán csaptunk egy nagy lakomát, s Petronyefszki máig sem tudja, hogy ő fizette meg annak a költségét, hanem azért egyre jár a szegény rendőrminiszterre, hogy kerítse elő megszökött szerecsenjét.
Szabad volt nevetni rajta. Galban azt is megtette. Magában pedig azt gondolta: vajon ez az én újdonsült barátom csakugyan azt hiszi-e, hogy ezekkel az ismeretes anekdotákkal engemet el lehet fogni, hogy ne lássam azt, amiért idejöttem?
Pedig bizony meglátta. Nagy gyakorlata volt ebben. Leírás után ráismerni az emberekre, a legzajosabb embertömeg közepett is meglátni azt, akit keres.
Megpillantotta a sokaság közt először azt az alakot, akit mint Krizsanovszkyt írtak le előtte; - azután nemsokára azt a másikat, akinek neve Pestel.
Úgy tett, mintha nagyon hallgatná, miket követett el a híres mystificateur, de fél szemmel mindig azt leste, hogy találkozik-e a két alak egymással. Odamennek-e Ghedimin herceghez és Zeneidához? Egyiket sem tették. Ha véletlenül összetalálkoztak, elmentek egymás mellett, szembe sem nézve, s Zeneidát kerülni látszottak. Még több kipécézett alakot is látott felmerülni a táncoló, ujjongó tömeg közül, akik azonban nem látszottak egymásról tudomást venni.
Puskin most egy indítványt tett.
- Négyen vagyunk, csinálhatnánk egy l'hombre partit.
Galban lovag azon is keresztüllátott. Jó is volna most őt leültetni egy magányos asztalka mellé, s nézetni a festett papírra egész éjjel.
- Köszönöm. Én csak hazárdjátékot szoktam játszani.
- Az pedig nálunk szigorúan tiltva van.
- Mint bál a böjtben - szólt Galban nevetve.
Most azonban egy új felvonás vonta magára a társaság figyelmét. ,,A cigányok jönnek!"
Oroszországban is a népdalok minstrelje a cigány, mint Magyarhonban. De az a különös, hogy amíg Magyarországban a cigány művészete a zene, Oroszországban nem az: ott a cigány énekel. Mint énekkar jár a banda városról városra, s elmaradhatlan mulattatója a nagyúri társaságoknak.
A keleties, festői öltözetű csoport a terem közepén áll fel, s míg huszonnégy férfi és nő kört alakít, a puszták és erdők dalait énekelve, egy leány magányosan táncolja hozzá azt a sajátszerű táncot, amiben a dal szövege tükröződik vissza.
- Nézd, nézd ezt a mi fekete igazgyöngyünket! - szólt Puskin, odavonszolva barátai segélyével Galban lovagot a cigányok körébe. - Bravó Diabolka! Érdemeld ki a nevedet! Nézd azt az alakot! Valóságos ördög! Minden mozdulatja csáb. Hogy villognak a szemei. Az egész pokol ott ég bennük, hogy az ember irigyli a benne elkárhozottakat. Mikor ilyen mélán körültekint, nagy, hosszú szempilláit félig lesütve, azt hinnéd, egy bűnbánó szent, akinek a vétkeire mégis édesen esik visszagondolni. S hogy tör ki belőle egyszerre a démoni tűz! Tánca az őrjöngés ideálja. Nem betanult tánc, az érzékek mámora sugallja. ennek vonaglásait. Vakmerő, de mindig klasszikus, mint egy maenade. Hogy szítja a tüzet a szemeivel, hogy csattognak össze a fehér fogsorai! Egész lénye egy láng. Most mindjárt meggyullad saját maga körül forogva. Azt hinnéd, már kimerült, elfáradt, tántorog, mikor így a két karját a feje mögé emeli, s a fejét lankadtan e bársonytámlára hajtja, szempillái reszketve tapadnak alá, ajka éIvetegen marad félig nyitva; most mindjárt összeroskad. - Ne niggyen neki! Így tesz a tigris, mikor meglapul, s azt nézi, hogy napja el egy szökéssel kiszemelt áldozatát. A tigris harap!
A szilaj cigányleány a szoborszerű, lankatag állásból egyszerre odaszökött Galban lovaghoz, s átölelve a nyakát, megcsókolta annak az ajkait.
- Istenemre, ez a komédia jól van csinálva - mondá magában Galban lovag. - Most meg lekötöznek egy ördögien szép leánynak a karjaival. Az én összeesküvőim értik a mesterségüket.
- Bravó Diabolka! - tapsolt Puskin, s egy perc múlva mind a három uracs elpárolgott Galban lovag mellől: nem kellett már őt őrizni. Akit egyszer a Diabolka pókfonala körülkerített, az meg van fogva, meg van fojtva.
Galban lovag ezt is értette jól. De sokkal nagyobb világfi volt, s sokkal jobb ízléssel bírt, hogysem a kínálkozó poharat elutasítsa magától: ,,ma az én ördögöm fogsz lenni!" - suttogá a leány fülébe, ki villanyosságtól vonagló sima bársony karjaival átfonta karját. S aztán úgy tett, mint aki hódításával még kérkedni is akar, s a karjára vett cigányleányt körülhordta a táncteremben, a büfében és a hűs pálmakertben, cavalier servant-jául szegődve; és aközben figyelve a kiszemelt alakokra.
Kezdte észrevenni, hogy azok, akiket ő les, viszont őrá lesnek. S azok nem fognak a zajos mulatságok termeiből addig eltávozni; amíg őt itt látják. Készen volt a stratagemájával.
Mikor másodszor körüljárta a termet, Diabolkával a karján, megígérte a leánynak, hogy feleségül veszi, s eljegyzésül ujjára húzta a gyűrűjét.
Azt elfelejtette tőle megkérdezni a leány, hogy hát hogyan hínak téged, hanem a gyűrűbe foglalt kőnek a nevét ismerte, azt úgy híják, hogy ,,gyémánt".
- Aztán, ha te nekem férjem fogsz lenni, akkor majd ugye te is eljössz velem a sátorba üstöt foltozni, lopott birkából lakmározni?
- Nem úgy lesz; ha te nekem feleségem fogsz lenni, akkor te jössz el énvelem palotában lakni, mindennap ötször felöltözni, ezüsttányérról enni, mintha mindennap lakodalom volna.
- No, majd én kivetem neked a kártyán, hogy melyikünknek a jövendölése teljesedik. Jer, bújjunk el valahová, ahol senki sem lat.
Diabolka, úgy látszott, hogy nagyon járatos ebben az erdőben; tudta, melyik rugót kell megnyomni egy-egy a fallal egyenlő táblázatú ajtón, hogy az felnyíljék, azon belül aztán egy kis bizalmas rejtek kínálkozik: egy boldog pár számára elég. Az ajtó rögtön becsukódik; a lármás teremben senki sem veszi észre, hogy két ember hiányzik. A kis menedék közepén van egy kerek asztalka: azt ha elfordítják, elsüllyed a padlat alá, s pillanatok múlva megint fölemelkedik, megrakva ínyenc lakomával, amiből még a jeges veder sem hiányzik, pezsgős palackjaival.
Galban lovag mosolygott. Ez volna hát a csapda? S nagyobb biztosság kedvéért még magát a macskát is odazárták. Szegények! Azt hiszik, hogy a kígyót is meg lehet fogni egérfogóval. - Azonban hát hadd teljék az idő. Időt kell engedni az ellenségnek, hogy hadrendbe álljon. Most azt hiszik, hogy ő már meg van fogva. Aki Diabolkának adta magát, az egészen azé lett. Azt hiszik, hogy ő már félre van téve az útból. Most, nem félve az ő kémszemétől, az összetartozó emberek egybekerülnek a nagy találkozóra. - De hol tartják azt a találkozót? Melyik rejtekében annak a titokteljes épületnek? - Ez a gondolat járt a fejében.
Csirrrrr! - hangzott az asztalhoz csapott pohár, száz darabra törve.
- Mikor én vagyok melletted, akkor ne gondolj másra! Ha az én szemembe nézhetsz, ne nézz a világba! Félsz tőlem talán? Józan akarsz maradni?
Galban bebizonyította, hogy nem fél tőle, s nem akar józan maradni. Felkapta az egész palackot, s úgy ivott belőle. Egyéb oka is lehetett rá egyenesen a palackból inni. A pezsgőbe nem lehet keverni álomitalt, mert azt, ha felbontják, kifut: a pohárba pedig könnyen lehet altatót elrejteni, amit észre nem vesz az ember.
Hogy Galban lovag mint jött arra a gyanúra, hogy őt itt még holmi narkotikummal is ártalmatlanná tehetik, annak igen egyszerűen az a nyitja, hogy ilyen álomport ő maga is hozott a zsebében, abból az elővigyázati célból, hogy ha netalán alkalmatlan kullancsra akadna, azt lerázhassa magáról.
Két dologra nem lehet egyszerre hallgatni: a szívdobogásra és az óraketyegésre. Aki a gyönyörrel játszik, az hamis játékossal játszik, aki nem igazán számítja az időt. Ezt tudta Galban lovag tapasztalásból. Neki meg kellett szabadulni a fekete szépségtől jó idején, s a cigányleányt nem mámorosítá el a bor. Összetört már minden poharat, s csak a leütött nyakú palackból húzták a bort, felváltva. Egy ilyen palackkal kellett őt lehetetlenné tenni. Nagyon könnyű dolog volt az. Mikor a jégbehűtött palack fejét leütik, akkor a bornak négyötöde meg van fagyva. A közéöntött altató csak a hígan maradt borral vegyül el. Aki először iszik belőle, az megissza az álomitalt; aki utána következik, annak már a jégből felolvadt bor jut részül, s nem árt meg neki.
Diabolka vad kedve egyszerre csak alálohadt, karja lecsúszott lovagja nyakáról. Ásítozni kezdett; a feje hátrahanyatlott. Egy percre felriadt, mintha eszére térne, s világosság derülne agyában, hogy most neki nem szabad elaludni, mert abból nagy veszedelem lesz! A vizeskancsót kereste. - Hanem a szer nagyon erős volt. Kettőt lépett, aztán elkezdett tántorogni. A kezeit még a homlokán tartá, de már aludt. ,,Kössétek a medvéket láncra!" - hebegé. Már a pusztában álmodta magát. Aztán végigterült a padlaton. Galban lovag fölemelte a leányt a földről, lefekteté a kerevetre, megcsókolta az ajkát és otthagyta.
A rejtekajtó felnyílt, s ő ismét a pálmakertben találta magát. Egy hat öl magas amfiteátrum az, tele az Indiákról s a Szenegál mellől elhozott ritka növényekkel, amiket hamis meleggel, utánzott napfénnyel bolondítanak itt, hogy a kilenchónapos tél országában zöldüljenek és növekedjenek.
Egy óriás fügekaktusz mögé lopózva, kikémlelt Galban lovag a mellékterembe.
Ott egy szilaj orgia képét látta, aminőt nem szeret leírásban megörökíteni sem az emlékezet, sem a képzelem. Nem is érdekelte őt az. Amit meg akart látni, az volt, hogy vajon azok az alakok, akiket ő kipécézett, részt vesznek-e ez eleusi misztériumban? - Egyet sem talált ott. - Valóban álarcosbál ez; a bál maga az álarc, s akik azt viselik, azok nincsenek a bálban.
Hol vannak hát?
Valamennyien mind eltűntek, még Puskin is, a korhelyek nagymestere.
Elindult őket fölkeresni.
Nehéz és kockáztatott merénylet volt.
Először is egy teljesen ismeretlen palotában nekiindulni, tájékozatlanul, a kutatásnak; kitérni a netalán szemközt jövők elől, s a csodálkozó szemet megcsalni tettetett mámorral, ahogy a részeg ember szokott benyitogatni minden ajtón, megháborított pásztorórák hősei által kidobatni iminnen-amonnan. És azután ha rátalál a helyre, ahova a különvált társaság félrevonult: ott lehet, hogy őr lesz felállítva, aki az elrejtőzötteket a gyanús közeledőkről értesíteni áll ott. Azt hirtelen, orozva kell megrohannia, mellére szegezve a pisztolyt. Mert akkor már bizonyos, hogy ahol hírnök áll az ajtó előtt, ott összeesküvés van az ajtó mögött. És akkor berohanni az ajtón. Ha ez az ajtó zárva lesz, akkor a gyanú alapos, akkor erre a palotára ki van mondva az ítélet, s ha kell, szétszedik azt kőrül kőre. Ha pedig nyitva van az ajtó, akkor belépni a társaság közé ezzel a szóval: ,,A cár nevében! Önök az én foglyaim!" Lehet, hogy akkor rögtön leszúrják; de sokkal valószínűbb, hogy nem. A fölfedezett összeesküvés demoralizált. Mikor azt fogják hallani: ,,Ha én reggelig vissza nem térek Arakcsejeffhez, mindazok, kik e palotában vannak, a hatalom kezébe jutnak!" - meg lesznek dermedve, s önként tartják kezeiket a bilincs elé. S elvégre is, ez hivatás. Egyik ember meghal így, a másik amúgy. A katona tudja, hogy lőnek rá, mégis előremegy; a tengerész tudja, hogy a víznek nincsen gerendája, mégis rászáll. Az egyik ember fittyet hány a bárdnak, a másik a tőrnek. S mind a kettő heroizmus.
És aztán - ha a félrevonultakat nem a ,,Zöld könyv", hanem a zöld asztal körül találja csoportosulva, a tiltott ruletten vesztegetve a pénzüket? Eh bien! Akkor ő is közéjük fog ülni, s ezt nem fogj a elárulni Arakcsejeffnek. Ez nem gentlemannak való feladat.
Volt a kutatáshoz valami Ariadné-fonala. Hasonlatos a meséhez, ahol az elhullatott kavicsok vezetik haza az erdőből az eltévedt gyermekeket.
Zeneida Semiramis jelmezében jött haza. Dúsgazdag, rőt haja át volt fonva igazgyöngysorokkal. Mikor Galban lovag a diadallal hazahozott művésznő fejéről le segíté emelni a bashlikot, egy gyöngyfüzért szándékosan kettészakított észrevétlenül. A fonálról lepergő gyöngyöket egy ideig fenntartja a sűrű hajzat, de mégis lehetetlen, hogy járás közben egy-egy le ne hulljon.
Egyet már megtalált a pálmakertben. - Tehát itt keresztül kellett mennie. - A második gyöngyszemet megtalálta egy korridoron. - A harmadik már elárulta neki a lakosztály küszöbét is, amelyen át eltűnt a hölgy. - S ahol ő van, ott kell lenni a többinek is.









Jókai Mór: Szabadság a hó alatt


A zöld asztal és a ,,Zöld könyv"
A terem, melyben az ,,Észak Szövetsége" gyűléseit tartá, kettős ajtóval volt ellátva, ami orosz palotákban nem szokatlan. Ott a kulcslyukon át se hallgatózni, se leskelődni nem lehetett.
A terem közepét foglalta cl egy tömör asztal, inkább szekrény, s annak a felső lapját képezte a rulett.
Ki voltak rakva rendben a pénztekercsek, hihetőleg imperiálok (bankjegy a ruletten nem játszik), s a croupier-ek hosszú nyelű pénzhárítói, s minden újan érkező helyet foglalt az asztal mellett, s kitette maga elé az erszényét. Hanem azért senki sem játszott. Ez csak alakoskodás volt. Valahányszor egy tag érkezett, az ajtónyitásra a rulett pörgettyűje forgásnak eredt, s a táncoló golyó figyelmeztette a társaságot, hogy valaki jő. Meglepetéstől nem lehetett tartani.
Az összegyűlteket a háziasszony mutatja be egymásnak. Szükség van erre, mert ezúttal olyan emberek is vannak jelen, akik egymást soha nem látták, minden ország távol vidékén alakult titkos társaságok küldöttei.
Az ,,Észak Szövetségének" elnöke és pecsétőre Ghedimin herceg. Titkára Rilejeff, fiatal költő, s az amerikai gabonatársulat ügynöke. Ott van a három Turgenyeff testvér közül a legidősebb, Miklós, a történetíró, Lubin ezredes, a titkos nyomda tulajdonosa; az egyik Besztuseff; Küchelbecker, a tüzérség főtisztje. Azonkívül megjelent az ,,Üdvegylet" főnöke, Vaskofszki; az ,,Egyesült Szlávok" képviselője, Muravjeff Artamon; a ,,Hősszövetség" éltető szelleme, Orlov. Ezek mind magukban elkülönítve működő titkos társulatok, amiknek célja közös. ,,A szabadság." (Szabadság a hó alatt.) Hanem eljárásuk, modoruk, eszközeik különbözők. Azért jöttek most össze, hogy a szerteszét ágazó terveket egy közös eljárásban egyesítsék. Meghívták e tanácskozásra a távol Fekete-tenger parti ,,Déli Társulat" főnökét, Pestel ezredest, s a még távolabb Kaukázusban együttérző ,,vadak" fejét, Jakuskint; és aki legtávolabbról jött (mert egy vértengeren kellett átgázolnia, ami a két nemzetet elválasztja), a lengyel ,,Koszinyérik" (Kaszások) szószólóját, Krizsanovszkyt. Ezek a férfiak mind egyenruhát viselnek, az egy Rilejeffet kivéve, aki nem más, csak polgár, s divatszerű sárga gombos kék frakkot visel. Krizsanovszkv ulán főtiszt, Jakuskin pedig georgiai lovas. Valamennyien simára borotvált arcok; csak a lengyel tartotta meg nemzeti jellegét, és Jakuskin, kinek torzonborz szakálla össze van nőve a szemöldökével; igazi vad kozák típus, elhanyagolt külsejével kérkedő.
 S a jelenlevők valamennyiének van valami írva a homlokára!
Zeneida maga az ajtónál áll, s fogadja az érkezőket, míg tele lesz velük a szoba. Nincs nagy beszélgetés: mindenki azokkal a szellemekkel társalkodik, akik idehozták.
Ekkor még egyszer perdül a rulett golyója.
- Ki jöhet még? - kérdi Zeneida.
A megnyíló ajtón belép Puskin.
Zeneida arca önkéntelen ijedelmet fejez ki.
- Hát te miért jössz ide? - súgja neki indulatosan.
- Nem szabad idejönnöm?
- Nem az volt-e rád bízva, hogy őrizd Galbant, nehogy neglepjen bennünket'
- Nálamnál jobb őre akadt. Diabolka magával vitte az egérfogóba.
- De neked azt kell megfogadnod, ami rád van bízva.
- Majd visszamegyek hozzá, mihelyt indiszkréció nélkül tehetem. Most itt akarok lenni. Mutass be.
- Gyermek vagy? A kíváncsiság bánt? Megy akarod tudni, hogy mit teszünk mi itt?
- Részt akarok benne venni.
- Minő szeszély! Azt hiszed. hogy valami nevezetes, főhenjáró dolgot kezdünk el itten, s dicsőséget keressz benne, hogy te is föltedd a fejedet az egy kártyára. No, hát maradj köztünk, majd meglátod! - Puskin úr!
Azzal hátat fordított neki, mintha duzzogna rá, mialatt a többieknek bemutatja.
Zeneida volt az egész társulatnak a rendőrsége, akit palotájába meghívott, az el lett fogadva ,,testvérnek"; akire rábízott valamit, az be lett sorozva ,,férfinak"; de arra, hogy a titkos tanácskozásban részt vehessen, hogy a ,,bojárok" közé emeltessék, még egy ajánlójának kellett lenni.
- Ki ajánlja őt még? - kérdezé Ghedimin herceg.
- Én! - szólalt fel Rilejeff.
Azzal helyet mutattak Puskinnak az asztalnál. Kifejezésteljes fő volt. Borzas, kondor haja, arccsontjai, orra emlékeztettek még az afrikai vérre, mely ereibe vegyült. (Egyik dédőse Hannibál leányát vette féleségül, eredete a karthágói fénykorig megy fel.) Szemei sötétek voltak és bennülők. És mégis, dacára a nem egyező vonásoknak, az első rátekintésre mindenkit Byronra emlékeztetett ez arc. A kifejezés volt közös.
Puskin szerelmes volt Zeneidába: azazhogy rajongott érte. Zeneida pedig komolyan szerette Puskint. És éppen azért nem akarta, hogy az szeresse őt.
Egy szó megmagyarázza az ellenmondó talányt. Zeneida tudta azt jól, hogy mindazok, akik a sorsukat az övéhez kötik, egy sötét végzetnek mennek eléje, melynek ködéből a vérpad körvonalai tűnnek elő. Neki mennie kellett a végzet elé. Finnországot ugyanazon hatalom tartá bilincseiben, melyet e titkos társulatok akarnak összetörni; s Zeneida még emlékezett anyja könnyeire, meg arra az egyszerű, fekete koporsóra, amiben éjszaka, sötétben, lopva hoztak haza egy embert, akinek feje le volt vágva, s akit nem volt szabad megsiratni senkinek. Csak felnőtt korában tudta meg, hogy - az volt az ő apja.
Annyira szerette Puskint, hogy nem akarta őt magával vinni arra a veszélyes útra, ahonnan az emberek hónuk alá fogott fejükkel térnek vissza. Boldog, napfényes sorsot szánt neki. Ő már rég felismerte a nyugtalan, korhely fiúban azt a lángészt, mely nem azért adatott, hogy egy asszony hálószobáját bevilágítsa, mely nem Oroszországé, hanem az egész világé. Minek volna a költőket elpazarolni? Ki rakná a gyémántjait a puskába lövöldözni, mikor oda az ólom is jó, még jobb.
- Uraim! - szólt Zeneida a társasághoz - legelőbb is Rilejeff testvérünket kell felkérnem, szíveskedjék felolvasni azt a szabadságdalt, amit a nép közt el akarunk terjeszteni. A néphangulat előkészítése az első.
Helyeselték. Rilejeff, a költő, egy szép szőke, karcsú ifjú, felállt és olvasta a szabadságdalt, melyet készített.
Szép, korrekt költemény volt az, emelkedett hangon tartott, s a technika minden szabályának megfelelő; a retorikai klimax folyton magasabbra szállt, és ragadott magával, s az egészből nem hiányzott a búskomor, elbúsító alaphang, mely a nép kedélyével annyira összetalál.
A költemény felolvastával mindenki sietett az ifjú Tyrtaeust üdvözölni, s Zeneida a keblére borult, és megcsókolta az arcát. Puskin ízetlenkedve fordította félre az arcát. Hiszen, hogy egy nő megcsókol egy férfit, ez az orosz társaságban bevett szokás; lám Ghedimin herceg meg se látja azt, pedig neki is van valami köze Zeneidához; de mégsem tetszett az neki. Irigyelte azt tőle. A csókot magában is irigyelte, de még inkább mint pályadíjt egy költeményért, mely megjárja - faute de mieux.
- Remek költemény! - mondá Ghedimin herceg maga is. - Ezt ki fogjuk nyomatni Lubin nyomdájában egy millió példányban, s szétosztjuk a nép közt.
- Feledi ön, herceg - szólt közbe Zeneida -, hogy a mi jó népünk nem tud olvasni. Én célszerűbbnek találnám dalra tétetni a verset; énekelve hamarább behat a népbe, mint nyomtatva, s akkor aztán terjed mezőről mezőre tovább: a kaszások, az aratók, a fuvarosok elhordják faluról falura, s amit énekelnek az örökké megmarad. A finn népdalokban megmaradt a nemzet története, emléke, szabadsága, azt nem lehet elkobozni. A Marseillaise maga egy hadsereg volt Franciaországban.
- De kire lehetne bízni e költemény dalra tételét? - kérdezé a herceg.
- Itt van Puskin úr - szólt Zeneida -, ő igen szép melódiákat tud komponálni.
Ez tarantulacsípés volt Puskinnak.
Hogy ő, mint zeneszerző, csináljon melódiát Rilejeff szabadságdalára.
Már hiszen a szubordinációt lehet nagy tökélyre vinni. Az megeshetik, hogy az államtanácsos, mikor mint nemzetőr és közkatona kirukkol, engedelmeskedjék saját irodaszolgája káplári parancsának; az is megtörténhetik, hogy egy herceg, ha beállt szabadkőművesnek, meghajoljon egy csizmadia előtt, ha az a páholy generálisa; hanem hogy egy költő egy másik versíró poémájára dallamot készítsen, amidőn azt érzi, hogy ő Caesar, amaz pedig csak Pompejus: ez a lehetetlenségek közé tartozik.
Puskin arca lángba borult.
- Úgy tudom - mondá -, hogy a Marseillaise-nek a verse és dallama egyszerre született. Rouget de l'Isle egyszerre teremté annak hangját és szavait. Nem is lehet az másképp. A hangulatot csak a költő maga tudja eltalálni, maga tud rá lelkesülni. Rilejeff költeménye szép, remek, de nem gyújt, nem melegít. Oda tűz kell!
S öntudatlanul keblére ütött, mintha mondaná: ,,Ami itt van!"
- Hát tudod mit, Puskin - szólt Zeneida -, ha te érzed magadban a dodonai berek szent sugallását, s jobbat tudsz ennél szerezni: vonulj félre az én kis mellékszobámba, ott találsz zongorát és íróasztalt; - teremts jobbat!
Puskin meg volt fogva.
- Miért ne? Én majd hozok nektek olyan dalt, amit nem kell a parasztnak a pópához elvinni, hogy magyarázza meg neki, mit tesz az. Az enyém a földön fog járni.
E szavakkal a szemébe nézett Zeneidának, s amit e szemsugarak mondtak, abból érthető volt a gondolat: ,,És ha Rilejeff rímes soraiért egy csókot adtál: majd ha azt meghallod, ami az én szívemből gyulladt lángra, mi pályadíjt találsz ki énnekem?"
Fölkelt és átment a mellékszobákba. Nemsokára egyes akkordok a zongorán tanúsíták, hogy belemerült a költői alkotásba, s az olyan, hogy azt nem lehet félbenhagyni.
Csak ezt akarta elérni Zeneida.
Amire Puskin elhagyta a szobát, Zeneida egyet pördített a ruletten. A golyó Turgenyeff Miklós előtt állt meg. A sors által ő lett a mai tanácskozás elnökéül kiszemelve. Elfoglalta azt a karosszéket, mely hasonló a rulettjáték bankárjának trónjához.
Akkor Ghedimin herceg előhúzta kebléből a finom kis acélkulcsot, mely egy félretolt rézgomb alatti kulcslyukba illett, s átnyújtá az elnöknek, aki a kulcsot kétszer elfordítá a zárban.
Erre az a tömör rézlap, melyen a rulett volt felállítva, a hosszú asztal másik oldalára csúszott át. Azon a helyen, melyet eddig eltakarva tartott, feküdt a ,,Zöld könyv".
Az igazi ,,Zöld könyv".
Egyetlen, a plafonról lecsüggő argandi lámpa fénye világítá meg az alakokat, amik úgy tűntek fel ebben, mint egy múzeum szoborgyűjteménye, minden vonás éles kifejezést vett fel, mozdulatlanságában rajzolva a jellemet, indulatot. Megannyi históriai tanulmányfő, melynek hivatása - vagy magasra kiemelkedve a népek fölé bálványoztatni, vagy felrúgatni a hóhérlegény sarka által. A csendes magábaszállás időköze alatt valamennyien egymás arcát látszanak tanulmányozni; többen most találkoznak először az életben, s összehasonlítgatják a szemmel látott alakot a képzelt eszményi ábrával. A ,,déli"-ek, a ,,lengyel" sohase látták még egymást. Jakuskint valamikor tíz év előtt ismerték többen, de akkor az egy életvidám, sima arcú udvaronc volt: semmi sincs rajta már a régiből. Ez egy vadember, aki csak akkor mosolyog, mikor ölni készül. Az elnöki székkarjára támaszkodva áll Zeneida; a ,,respublika" szobrához hasonló kép, csakhogy a szíve felé irányzott tőr helyett a hódolatul küldött virágcsokor van a kezében. (Ez is csak tőr.) Azokon kívül, akiket már leírtunk, jelen voltak e históriai összejövetelnél: a három Bestuseff-testvér, Trubeckoj herceg, Obolenszki, Korsofszki, Urbuseff, Repnin, Orlov, Konovnicin, Adujefszki, Szuthoff, Putsin, Batterkopf, Rostopsin, Rosen, Stejnkal, Arzihodeff, Annenkoff, Vaskofszki és Muravjeff Apostol, megannyi küldöttei az országban szanaszét működő titkos társulatoknak.
Rilejeff, a jegyző, felnyitja a ,,Zöld könyvet". Az elnök felszólítja, hogy adja elő az utóbbi gyűlés határozatait.
Egy alkotmányterv kidolgozása volt az egész Oroszország számára. A címe: ,,Ruszkája Pravda".
Köztársasági alkotmány volt az, melyben mindazon tartományok, amiket az orosz egykor egy nagybirodalommá egyesített, önálló országokul támadnak fel, saját elnökük alatt. Nagy-Oroszország, Kis-Oroszország, Finnország, Lengyelország, Liefland, Kazán, Szibéria, Krím, a Kaukázus: kilenc respublika, saját kormányzattal és hadsereggel, melyeket egy közös direktórium tart össze, annak székhelye ,,Moszkva". Szentpétervárra nincs szüksége a köztársaságnak: se a ,,szentre", se a ,,Péterre", se a ,,várra".
A terv mottója ez volt:
Kérdés: ,,Ötven év múlva egész Európa vagy respublika lesz, vagy muszka?"
Felelet: ,,Monnó"[1].
Az alkotmányterv a ragyogó fantázia színeivel volt kifestve. Minden népet felszabadítani! S aztán minden szabad népet egyesíteni! Nem nyomni el egyiket a másikkal, mindegyiknek meghagyni, hogy boldoguljon a maga módja szerint, mívelje a saját nyelvét és földjét, s szűnjék meg egymást gyűlölni.
Ez volt a ,,Zöld könyvben".
Legelső Ghedimin herceg szólt hozzá.
- A terv szép, de a legnagyobb akadály, ami a nép felszabadításának útjában áll, az, hogy maga a nép nem tud arról semmit, hogy ő nem szabad. Ott kell elkezdeni, hogy világosítsuk fel. Árasszuk el az országot a ,,szabad ember katekizmusával", tanulmányozzuk minden vidéken lakó népnek a speciális bajait, ismerjük meg a nyomorát, s annak orvoslását ígérve neki, nyerjük rneg azt a szabadság eszméje számára. A népnek fáj az, ha éhezik, ha botot kap, ha a fiát elviszik katonának, de a jármot, ami a nyakát nyomja, nem érezi.
Pestel nyugtalanul várta, hogy szólalhasson.
- Kedves herceg, a te terved jó annak, aki ráér ötven esztendeig várni, kártyavárakat építeni, amik minden ajtónyílás szelétől összedőlnek; mi nem érünk rá filozófiai elméletekkel vesződni. Akire mi számítunk, az a katonaság és főnemesség. Amit ez a kettő határoz, a nép megnyugszik abban. Ha egyszer a hatalom kezünkben lesz, akkor majd ráérhetünk a nép nevelésére. A népre bízott mozgalom nálunk csak Pugacseff-lázadást idézhet elő.
- S rossz volna tán? - mordult közbe rekedt hangon Jakuskin egy szögletből.
- Rossz, mert organizálhatatlan. Aki tervünket végre akarja hajtani, annak a helyzet urának kell maradni. Egy szerencsés lázadófőnök nem volna Oroszországban más, mint egy kicserélt zsarnok. Tervünknek egyszerre, egy jelszóra kell az egész országban végrehajtatni. És amint az megtörtént, egyszerre önmagunknak kell feloszlatnunk minden titkos társaságot, megszüntetnünk minden összeesküvést, s amilyen gyűlölt feladat most a rendőrkémkedés, épp olyan nemes hivatásul kell azt tekinteni azontúl, és egyesülni minden jellemes embernek, minden hazafinak és szabad embernek, hogy a szabadság rendőrbiztosa legyen. Mindennek egy varázsütésre kell megtörténni.
- S hová teszed e varázsütés alatt a cárt és a nagyhercegeket? - kérdé Jakuskin, hideg iróniával.
- Azokat foglyul ejtjük, s egy hadihajóra téve, átküldjük az Újvilágba.
- Át - a másvilágba! Cháron hajóján! - rikácsolt kitörve a kaukázusi katona. S azzal odalépett hevesen, öklét az asztalra feszítve. - Halljátok-e, észak és dél küldöttei, erényegyletek, üdvtársulatok tagjai, ti mind hamis játékot játszatok, önmagatok csalására. Egy fej feltéve a kockára egy fületlen gomb ellenében! Arra a kérdésre, amit én tettem, csak egy válasz lehet: a szélbe szórni a hamvaikat! Én nem vagyok gyermek, mint ti. Én nem azért jöttem ide kétezer versztnyiről, hogy filozófiai elmélkedéseket hallgassak végig, hanem hogy cselekedjem.
Rilejeff közbeszólt nyugodt komolysággal.
- Igenis, cselekedni fogod azt, amit a többség határoz.
A vad harcosnak a fejébe tódult a vér e rendreutasítással.
- Hallod-e, Rilejeff, én is voltam olyan fiatal ember, mint te vagy: még nem is nagyon régen. Én is hittem azt, hogy elég az embernek jónak lenni, hogy az egész világot megjavítsa maga körül. Olyan szép menyasszonyom volt, mint amilyen neked van most. Testőrtiszt voltam, s húszéves koromban tíz ütközetben nyertem kitüntetést. S tudod, mi történt velem? Lakodalmamnak az előestéjén ellopta a menyasszonyomat Arakcsejeffnek a fia: egy hitvány kölyök, aki még a kardját sem tudta felkötni, s mégis nekem ezredesemmé lett téve. Én kihívtam őt életre-halálra. S a gyáva, ahelyett, hogy helytállt volna, feladott a cárnak, s engemet elégtétel helyett száműztek a Kaukázusba. Mikor egy pokollal a szívemben megváltam e várostól, az utolsó kép, amit láttam, egy vízből kihúzott leány volt, akit odahoztak hozzám holtan: a menyasszonyom. Megcsókoltam. Még most is érzem ajkamon e csóknak a hidegét. És érezni fogom mindaddig, amíg az a vér el nem oltja, ami után kannibáli módon szomjazom. Nézd meg a Carszkoje Szelóban azt a nagy csataképet, az eylaui ütközetről! A cár mellett egy ifjút látsz ágaskodó paripán, diadaltól, hűségtől ragyogó arccal, kardját magasra emelve. Az én voltam. Ez az erdő benőtte arcomon a ragyogást; hanem azért a kard még most is a fej fölé van emelve.
- S remélem, hogy úgy is marad, örökké fölemelve, mint a festett képen.
- De nem marad! - kiálta Jakuskin indulatosan. - Esküszöm arra az ördögre, akit a szívembe küldtek állandó lakónak, hogy nem hallgatok semmire másra, mint örök bosszúmra. Teleírhatjátok a ,,Zöld könyveteket" határozatokkal: az én határozatom itt van.
Azzal egyet lódítva kezén, a dolmánya ujjában elrejtett éles tőr egyszerre odacsúszott a markába, s megvillant a társaság előtt.
Erre Rilejeff elszörnyedve ugrott fel helyéről, s oldalzsebéből egy pisztolyt rántott elő, s azt Jakuskin mellének szegezte.
- És én esküszöm neked, hogy lelőlek itt ezen a helyen, ha te dacolsz a mi törvényeinkkel.
- No hát lőj le! Ide lőj, gyermek! - ordítá Jakuskin, széttépve keblén a besmetet, s mezítelen mellét kitárva a nekiszegzett pisztoly elé. - Tanuld meg tőlem, hogyan kell meghalni!
- Engedelmeskedjél, Jakuskin! Vond vissza szavadat! - kiáltanak többen, s odasiettek a dühöngőt csillapítani.
- Nem vonom vissza! Gyávák vagytok mind! Azt akarom, hogy lőjön meg! - kiabált a vadember, s eltaszigálta magától hevesen a közbelépőket.
- Uraim! - szólt fölemelkedve helyéről Krizsanovszky, a lengyel.
- Lőj agyon! - ordítá egyre Jakuskin, tőrét csillogtatva öklében. (Ah, ha most nyitna be Galban!)
Ekkor Zeneida a kezében tartott virágcsokorból kiszakított egy pézsmagubót, s azzal homlokon hajítá a dühösködőt.
S a kemény férfi, kit a puskagolyó soha meg nem ijesztett, e tréfás projectile-től oly zavarba jött, hogy kiejté kezéből a tőrt, s a homlokához kapott.
Erre megint általános csendes nevetés terjedt el a társaságban.
Mielőtt Jakuskin elejtett kését fölvehette volna, már ott volt mellette Zeneida, s ő emelte fel a gyilkot a földről, odanyújtva azt neki, s megcirógatva azt a bozontos szakállát.
- Kedves barátom, légy udvarias. Vendégünk, Krizsanovszky, a lengyel koszinyérik küldötte akar beszélni. Hallgassuk őt ki. Aztán a borotválkozó eszközödet tedd el.
Jakuskin lecsillapodott. Ennek az egy nőnek annyiszor sikerült a legingerültebb vitákat elsimítani, mikor már csak az volt hátra, hogy a tanácskozók fegyverrel rohanjanak egymás torkának.
Krizsanovszky kezében tartá a fövegét s azon kendé, hogy:
Urak! Én titeket itt hagylak. Én e tárgyról, amiről ti beszéltek. se vitázni nem akarok, se e fölötti határozatotokat be nem várom. Én azt a kérdést, hogy megölessék-e az uralkodó; hallani sem akarom, nemhogy a válasznak alávetni magamat. Senkinek tiközületek nincs oly nehéz panasz a nyelvén, oly égő fájdalom a szívén, mint nekem. Mit tett a ti uralkodótok a ti országotokkal mint király? Ellenség hódításától megszabadította, naggyá, hatalmassá tette, országokat szerzett hozzá. Mit tett a ti népetekkel mint ember? Adott neki jólétet, tudományt; iskolát épített minden falunak. Ki a ti uralkodótok? Egy szép lélek, szép testben. Európa legszebb férfia, Napóleon mondásaképp. S a szíve is olyan jó, amilyennek az arca mutatja. S ami legfőbb, minden hibájában, minden erényében igazi orosz. Csak az a bűne előttetek, hogy cár. S azt mondjátok, ez elég bűn arra, hogy meghaljon érte. És mi az én uralkodóm, a cár testvére, Constantin? Egy monstrum, akinek az arcában a természet a rettenetest a nevetségessel csoda módra összepárosítva remekelt. S a rút vonások mindegyikének van egy megfelelő rút indulat a lelkében. Amilyennek látszik, olyan: kegyetlen és nevetséges. Egész szerencsétlen nemzetemben nincs egy érző szív, amit meg ne bántott volna; nincs drágaság, nincs ereklye, nincs koldusfillér, amit el ne vett volna tőle. Hanem azért lengyel nem fogja uralkodóját orozva megölni soha. A mi kezünk a kardhoz szokott, az orgyilok nem illik bele. Bocsássatok el engem innen, hadd megyek haza. Én abban a hitben jöttem ide, hogy elszánt hősöket fogok itt találni, kik, ha eljön a kellő idő, hadirendben állva, megizenik a harcot elnyomójuknak, ahogy mi tesszük, s kiállnak a síkra és megverekszenek vele, ahogy mi tesszük, s nyílt, becsületes csatában döntik el, kié legyen az igazság. Ezt kerestem itt. Utamban, midőn Varsótól a Nyemenig haladtam, előttem vitték elődömet, a dicső Lukasinszky Valeriant, kit árulás juttatott a hatalom kezébe. Rokonom volt, barátom és vezérem: háromszorosan drágám. A testi és lelki kínzás minden nemét megpróbálták rajta, hogy kivallassák vele az összeesküvés tervét és a benne résztvevőket. Egy szót nem tudtak belőle kivenni. Maga Constantin vette ki a bakó kezéből a korbácsot, és tanította azt mestersége fokozására. Mikor aztán már össze volt törve, nem ember többé, csak egy száz sebből vérző csonttömeg, akkor az alkirály egy ágyúlafétára kötöztette ezt a még lélegző emberi roncsot, úgy hurcoltatta őt fogságra csikorgó télben. Én nyomról nyomra kísértem őt. Egy-egy vércsepp hullott el utána a hóba. E fagyott jégrózsákat én felszedtem a nyomában, és eltettem egy ereklyetartóba. Az ég megkönyörült a szenvedőn: útközben meghalt. A Nyemen jegén lyukat vágtak, s abba belédobták: elvitte a víz. Tudom, hogy én következem utána, s velem is az fog történni. De azért sem a bosszú, sem a félelem rá nem visz arra, hogy uralkodómat lesből, orozva, hátulról, vagy mikor alszik, vagy mikor térdepel és imádkozik, megöljem! Sohasem volt az orgyilokkal az Isten. A tőr, mely Caesart ledöfte, kaput nyitott a Caliguláknak és Heliogabalusoknak. Tell Vilmos önszemébe mondta Gesslernek: ,,Ezzel a nyíllal foglak megölni, védd magad, ahogy tudod!" Én is azt teszem. Mikor eljön az idő, megizenem a hadat ellenségemnek, s ha Isten összehoz vele a harcmezőn, egyikünk meg fogja ölni a másikat. Hanem addig, amíg elég erősnek nem érzem magam a nyílt csatára, semmi nyomorgatás, kegyetlenkedés és semmi fantasztikus rajongás rá nem bír arra, hogy egy idétlenszülött kitöréssel még szorosabbra húzzam a kötelet, amit szét akarok tépni. A ti tervetek idétlen, éretlen, alaptalan. Ront, nem épít. Megismertem, s nem kötöm hozzá a mienket. Bocsássatok haza.
Pestel megfogta a lengyel kezét, és visszatartá.
- Nem lehet innen eltávoznod. Még semmiről sem vagy értesülve. Amit felolvasni hallottál, az csak halavány akadémiai értekezés. Amit ez a dühöngő beszélt, az csak egy monomán szenvedély szava. Én sem fogadom el pajzsomra írandó devise-nek: ,,Szórjátok a hamvaikat a szelekbe!", nem azért, mintha a szívem megrezzenne tőle, hanem azért, mert tudom, hogy ilyen szó úgy szétszórná valamennyi társaságunkat, mint egy kosár pelyhet. Maga a nép ellenünk fordulna. Hisz a misében benne van az ima a cárért és a nagyhercegekért, s csak egyszer felejtené azt ki a pópa onnan, agyonvernék mint eretneket. Mikor a katonáktól azt kérdezem: ,,akarjátok-e a respublikát?" azt felelik rá: ,,ha a cár parancsolja, igen". Csínján kell kezdenünk a dologhoz, nem ijeszthetünk meg senkit. Csak az első lépés nehéz, a többi ezután magától jön. Tehát térjünk vissza oda, ahol Jakuskin félbeszakított, s te, Krizsanovszky, foglald el újra helyedet. A cár és a nagyhercegek eltávolításáról van szó. Csak eltávolításukról. Menjenek Amerikába. Ott is szép birtoka van még Oroszországnak: uralkodhatnak benne. De ehhez tinektek lengyeleknek is segédkezet kell nyújtanotok. Mert mit használ nekünk, ha mi hajóra rakjuk a három testvért, míg a negyedik testvér, Constantin, aki az orosz alaptörvények szerint Sándor után legközelebb következik a trónra, ott marad szabadon Varsóban.
- Töltsünk tiszta bort a pohárba, Pestel - viszonzá Krizsanovszky. - Mi lengyelek, amióta a világon vagyunk, mindig arra voltunk jók, hogy a mások javáért vérezzünk. Mondjátok meg nekem mi történik mivelünk, ha sikerül az uralkodócsaládtól megszabadulni?
- Csináltok köztársaságot Lengyelországból.
- De ez a lengyel köztársaság még mindig tagja lesz a nagy orosz birodalomnak, éppúgy, mint Liefland vagy Veres-Oroszország, s fölöttünk is marad valaki: egy fő, aki mind a kilenc köztársaságnak ura, akiről nem tudom, hogy mi neve lesz, és minő hatalma. Mert esküszöm neked, hogy nem kívánom a szabadságot azért, hogy a nemzetem elvesszen benne.
A nagy elhallgatás tanúsítá, hogy a lengyel fején találta a szeget.
Itt a bökkenő!
Turgenyeff Miklós, az elnök szólalt meg ekkor.
- Légy megnyugodva, Krizsanovszky, a köztársaság feje, ki a kilenc tartomány fölött állni fog, nem lesz autocrata, nem lesz más cím alá bújt zsarnok.
- Hát mi?
- Az, aminek lennie kell. ,,Un président sans phrases." (A társalgás franciául folyt.)
(Ez a négy szó Turgenyeff Miklósnak majdan összes birtokába, s csaknem a fejébe került!)
Abban a pillanatban, amint ezt kimondta, egyszerre visszacsapódott helyére a rulett a réztáblával együtt, s eltakarta a ,,Zöld könyvet" - s felnyílt az ajtó... S belépett Galban lovag.
Fortélyos gépezete volt a kettőnek. Mikor a ,,Zöld könyv" fel volt tárva, olyankor, ha valaki a külső ajtót felnyitotta, a rulett egyszerre viszacsúszott a helyére. A belépő Galban lovag nem hallott meg egyebet, mint a négy utolsó szót Turgenyeff Miklóstól, s nem látott maga előtt mást, mint egy játszó társaságot. A bankadó még egyszer ismétli:. ,,Je suis un président sans phrases: messieurs, faites vos jeux!" Egy játszó, a lengyel, bosszúsan kel föl helyéből: ,,Merci, monsieur, c'en était assez!", egy másik, Jakuskin, izzadt homlokát törli, arcából kikelve, s az asztalra csap: ,,J'ai tout perdu!" Mint a valóságos rulett-tábla mellett. A többiek hidegvérrel tolják be a számokra pénzcsomagaikat, s úgy tesznek, mintha észre sem vennék az újon érkezettet.
Csak a háziasszony siet őt elfogadni.
- Bizonyos voltam felőle, hogy ön rá fog találni a mi barlangunkra. Egy helyet tartottam fenn az ön számára.
- Nagyon lekötelez vele, istennőm! Ma különös szerencsémnek kell lenni a játékban, miután a szerelemben ellenkező sanszaim voltak.
- Hogyan? Tán megszökött öntől a szép gitanissa?
- Au contraire; elaludt: Ilyen échec még nem történt velem soha.
Zeneida hangosan kacagott, s nem lehetett észrevenni a kacagás álarca alatt a felháborodást, amit e percben érzett. Kitalálta, hogy Diabolkának álomitalt adtak.
- No, hát akkor legyünk moitié. Játsszék ön velem közös nyerésre, vesztésre.
Galban lovag elfogadta az ajánlatot, s leült a mutatott helyre. Zeneida odadőlt a zsellyeszéke karjára.
Ez tehát csakugyan játszó társaság, s ez csakugyan rulettasztal.
Itt nincs a ,,Zöld könyv".
(Egy ujjnyi rézlap választotta el tőle; fölötte könyökölt.)
Itt csak rendőrségi tilalomtörést követnek el; és az szabad. Az elnyomott vágynak valahol ki kell törni: - inkább az erkölcsi téren törjön ki, mint a politikain.
Azon sincs mit csodálkozni, hogy Turgenyeff Miklós maga tartja a rulettbankot. Lehet valaki bel esprit, nagy író, philosoph és philantrop, s amellett szenvedélyes szerencsejátékos. Maga Napóleon is az volt.
Amint leghevesebben folyik a játék, egyszer csak belép a játékterembe a mellékszobákból Puskin, nekihevült arccal, s nem tekintve szét elébb a társaságon, diadaltól átmelegült hangon mondja:
- Készen a dal!
Valamennyi arc megrettenve tekint egyszerre felé. Ez most elárul mindent!
Jó szerencse volt, hogy szemei, ha senkit nem láttak is meg, de Zeneidát keresték. A hölgy, ki Galban lovag székkarján ült, odamutatott a szemeivel a lovagra.
Ekkor vette észre azt Puskin.
- Nos, hát halljuk azt a szép dalt - mondá Galban lovag, az előtte halomra hányt aranyakat csörgetve csendesen.
Puskin egy percre elsápadt. Rábámult. S azután csendesen a dolmánya keblébe nyúlt. Mindenki rettegve nézett reá. Mit fog elővenni? Az általa szerzett szabadságdalt-e? - S azt el fogja szavalni vagy énekelni Galban hallatára? Vagy pedig azt rántja elő, amit mindegyik összeesküvő ott hord a keblében, ha táncol, ha poharazik, az éles stilétet, s a másik percben már le lesz szúrva az árulkodó?
Egy papírcsomagot vont elő, s aztán mosolygott hozzá.
- Itt van, amit ígértem. A románc. ,,A szép cigányleányról." Akarjátok meghallani? (Szabadságdal helyett egy románcot.)
Hogyne? Egy kínos jelenetnek megszüntetésére legjobb volt ez. Felolvasni valamit: akármit, hogy az alatt mindenki magához térhessen felindulásából.
Ámde ez nem volt ,,akármi".
Amint hozzákezdett Puskin, egyszerre meghódított minden figyelmet. Új, megkapó, elragadó volt minden e költeményben tele eredeti eszmékkel, magasban járó gondolatokkal; tűz, vad szenvedély kifejezése, merész eszmejárás és igéző leírások, és amellett mily természetes egyszerűség. Mikor a vén cigányvajda leánya gyilkosát elűzi.
,,Kevély ember, hagyj minket el!
 Vadak vagyunk mi. Nem köt el 
Törvény: - nem ölünk, büntetünk, 
Vér, könnyhullás nem kell nekünk,
 De a gyilkos nem jő velünk.
Vad sors számára nem születve 
Szabadság csak magadnak kell, 
Szavad bennünket rémületbe 
Ejt. A mi népünk ősi kedve 
Szelíd, jó: hagyd tanyánkat el. 
Maradj. - Béke legyen szívedbe!"
Még senki sem ismerte e költeményét Puskinnak.
Mikor vége volt, Zeneida odafutott hozzá, s megszorítá mindkét kezét.
Hát csókot nem adott neki, mint az elébb Rilejeffnek? Nem. Hanem annál többet. Könnyei nedvesíték arcát. A csók olcsó; a könny drága.
Az összeesküvők egész csoportja, feledve ,,Zöld könyvet" és alkotmánytervet, sietett forrón üdvözölni a költőt, ki egyszerre, mint az üstökös csillag, mikor a szél elveri a felhőt az égről, ott áll teljes ragyogásában, nem hirdetve előre megérkeztét.
Galban lovag átlátta, hogy ezek nem összeesküvők; ez egy finom társaság, mely szeret mulatni, játszani és szellemi élvektől megittasodni; ami, az igaz, hogy mind tiltva van Oroszországban, s azért el kell rejtőzni vele.
- Par exemple, az ilyen költeményt más országban kinyomtatnák, s szerzőjének nevét a fél világ emlegetné.
- Bolond beszéd - szólt Puskin, kit ingerelt a hízelkedés. - Nem tudod, hogy nálunk az ostobaság egy istenség, annak oltára van, az oltárnak papja van, és annak a papnak a neve cenzor.
A cenzor!
Általános kacaj követte e találó mondást.
A cenzor ott is a stereotip marionettbábok közé tartozott.
Galban lovag kapott az alkalmon az agent provocateuri talentumát is érvényesíteni.
- Hja, messieurs et madame, a cenzor nálunk nélkülözhetetlen rossz. Hiszen tudni fogjátok, hogy II. Katalin cárnő egyszer a tudósai unszolására azt mondta, hogy jól van, hát legyen teljes tökéletes sajtószabadság Oroszországban - három napra! Majd meglássuk a kóstolóból, hogy mit fog ez a fa teremni? Azt gondolja az ember, hogy a három nap alatt siettek a földből kibúvni a szabadságdalok s rejtve tartott remekművek, az eltiltott philosophi értekezések. Az bizony, az ocsmány pasquillok és trágár históriák. A nyomdák csak úgy okádták a személyek és családok ellen szórt undok rágalmak özönét, s az erkölcsrontó kriptogram iratokat - úgyhogy már a sajtószabadság második napján futott mindenki a cárnőhöz rimánkodni, hogy engedje el a harmadik napot, s állítsa vissza a cenzúrát.
Senki sem tartá tanácsosnak felvenni az odadobott kesztyűt, csak Puskin nem állhatott ellen ösztönének. Költőnek lehetetlen azt eltűrni, hogy a sajtószabadságot gúnyolják előtte.
- Tudod, Galban, ha én valakinek, aki még a bort nem ismeri, azt mondanám, hogy kóstolja meg azt, ami szüret után három napig a hordó akonáján kiforr, hát az megesküdnék rá, hogy nincs a világon utálatosabb moslék a bornál.
- ,,Messieurs, je suis un président sans phrases. Le dernier jeu" - hangzott a banktartó szava, kettévágva a kényes társalgást.
Ideje is volt berekeszteni a játékot; mert ha Galban lovag reggeli öt óráig el nem hagyja ezt a palotát, a rendőrség be fogja törni annak a kapuit, s elfog mindenkit.
A rulett utoljára pördült körül, Galban lovag hatezernégyszáz rubel nyereségben maradt. Azt azután udvariasan megosztotta Zeneidával. Azután a szokásos ceremoniális búcsúvételek kicserélése után igazán megvált a társaságtól.
A hátramaradottak egymásra néztek.
Azt mindenki tudta, hogy ez a rulett csak alakoskodás. Mind a bank, mind a játszók Zeneida pénzét szórják előre-hátra, végül senki se nyert, se vesztett. Azért mindenki furcsán mosolygott azon, hogy Galban lovag elnyert egy csomót Zeneida pénzéből, s még gavalléros képet csinált hozzá, mikor azt megfelezte vele. - Hanem Zeneida arca ragyogott a diadaltól. Fölemelte a kezében tartott virágcsokrot, gyémántos fogantyújával, s a kielégített harag hangján suttogá:
- Je le payais! (Kifizettem őt.)
Galban lovag megkapta a gyémántok árát, anélkül, hogy észrevette volna, hogy utánahajították azt.

[1] Mind a kettő.









Jókai Mór: Szabadság a hó alatt


A pézsmaszagtól a kátránybűzig
Amint Galban eltávozásáról biztos lehetett a társaság, azt mondá Pestel:
- Ez hát, bojár urak, igen szép volt (értem a románcot), hanem mi, úgy hiszem, még valami egyebet is akarunk itt egymástól meghallani. Nemde, Krizsanovszky bátya?
A lengyel nemes vállat vont.
- Nekem nincs több mondanivalóm. (Hanem azért előhúzta zsebéből az elmaradhatlan tajtékpipáját a dohányzacskóval együtt, s rágyújtott, ami annyit tesz ,,napkeleti dohánynyelven", hogy ,,beszélnék biz én, ha ki tudnék innen böjtölni bizonyos embereket, akikre nézve zsindely van a háztetőn".) Zeneida elértette őt, s valamit súgott Rilejeff fülébe.
- Úgy! Igaz! - mondá Rilejeff. - Halljuk a mi Puskinunk szabadságdalát. Valóban, a felolvasott gyönyörű románc jogot ad téged a mi Tyrtaeusunknak nevezhetni... Soha Byron óta...
De Puskin nem engedte neki végigmondani a frázist. A dicséret dühbe hozta. Olyan az, mint az iskolai érdemrend: a kisdeák, akit az első verséért megdicsértek, diadallal viszi azt haza a nyakába akasztva, de az Istentől fölkent költőt szemébe ne magasztald. Tudja ő azt jól, hogy meghódított: ne mondd neki! Ha asszony vagy, dobj egy virágot utána, ha férfi vagy, szoríts vele kezet; de csak ne mondd neki, hogy költeménye szép volt, mert azzal elkergeted. S amivel legmesszebb el lehet őt kergetni, az, ha egy költőtárs dicséri meg: ,,Genus irritabile vatum!"
- Nem, urak - szólt közbe, dölyftől recsegő hangon. - Ez a vers nem nektek való - ehhez nem pézsmaszag kell, hanem kátránybűz és kapadohány. Jer, Jakuskin, menjünk vele egy korsóba. Ott ,,ennek" az atmoszférája.
Jakuskin talpra ugrott, s kezét nyújtá a költőnek.
- Jól van! Menjünk a ,,Medvesonkához".
- Oda.
A társaság nem marasztotta őket.
A két ajtó között még lehetett hallani, mit beszélnek egymással.
- Vigyük oda magunkkal Diabolkát - mondá Jakuskin.
- Jó lesz. Keresd fel.
- Valahol elaludt az ostoba. Majd életre cibálom.
A háziasszonytól így szoktak itt búcsút venni. Zeneida azonban utánuk indult, s elhagyta a szobát.
- Most már beszélhetsz - szólt hirtelen Testel Krizsanovszkyhoz. - A nő jelenléte gátolt talán? Van még mondanivalód? - Van - szólt a lengyel. - De nem e nő jelenléte gátolt. Óh, nem. A nők igen jó titoktartók, ha összeesküvők. Leaena elharapta a nyelvét, hogy társára ne vallhasson, mikor a kínpadra vonták. Azóta is a nyelv nélküli nőoroszlán a titoktartás jelképe. Én sokat számítok az asszonyokra. Sőt, megvárom míg Zeneida visszajő, hogy előtte szólhassak: csak ezt a másik kettőt vissza ne hozná.
- Te gyanakodol bennük.
- Nem. Csak nem szeretem őket. Összeesküvésnél nem a szándékos árulók a legveszedelmesebbek. Háromféle embertől félek inkább. A gyávától, az önfejűtől s a fantasztától. Ez az utolsó a legveszedelmesebb, mert elámítja magát, s hamisan tudósít. Hall egy részeg parasztot káromkodni,vs azt mondja, hogy forradalmi hangulat van. Egy szökött katonából hadsereget csinál, hiszi azt, amit képzelete alkotott, s ha teleolvasta a fejét forradalmi munkákkal, azt hiszi magáról, hogy ő Robespierre, s a pétervári muzsikról, hogy az a párizsi sansculotte. A konspirációhoz nem kell fantázia, oda memória kell és judícium. Ezzel a két emberrel nem szeretek együtt tanácskozni. Az egyik bolond, a másik poéta.
Pestel megrántá a lengyel kabátja lelógó ujját.
- Ne sértsd meg Rilejeffet.
- Óh, Rilejeff más; ő korrekt verseket készít - minden hiba nélkül; gondolatait oly helyesen méri fel jambusokkal és trocheusokkal, mint a búzát bushellel és csetverttel. Ő az ura a fantáziájának, nem az őneki.
Rilejeff az amerikai gabonatársulat ügynöke volt; s hogy nem volt inkább költő, mint üzletember, azt tanúsítá azzal, hogy e fél bókot, fél gorombaságot igenlő mosollyal fogadta.
Az egész társaság fölkelt az. asztaltól, s apró csoportokra oszlott, amíg Zeneida visszatér. Rilejeff és Krizsanovszky egy szögletbe vonultak. A lengyel ugyancsak igyekezett fellegeket csinálni maga körül dohányfüstből, mintha nem tartaná elég álarcnak vonásai rideg mozdulatlanságát, s hogy őt ne kérdezzék, ő kérdezett.
- Szeretnék tőled egyet megtudni. Minden nagy célnak a kiinduló pontja valami kicsiny önérdek. A szabadság: no az a nap; - de az önérdek, az a föld. Azon vetjük meg a lábunkat. Csupa absztrakt fogalmakból még nem csináltak új korszakot. Az én önérdekem nem magyarázandó. Két szó megmondja: lengyel vagyok. Ez elég föld mind a két lábam számára. Ilmerinen kisasszony finn nő; s hiszem, hogy az is elég önérdek. Nem féltem, hogy a feje elszédüljön abban a fényes magasban, ahol koszorúkkal és gyémántokkal körítik. Értem a te önérdekedet. Szereted a magad faját, látod annak rettentő hátramaradását más nagy népek mögött, s szeretnéd azok közé fölemelni. Ismerem Pestel önérdekét. Nagyravágyása végtelen. Ő egy újjáalkotandó ország első embere akar lenni. Széles alap! Valódi piedesztál, amin a lába nyugszik. A többiek is mind mellőzött tehetségek, kiket a mozgalom fényes szerepekkel kecsegtet. Azután itt van Muravjeff Apostol. Azt itt tartja egy apai hagyomány, amit meg nem tagadhat. Puskin szerelmes Zeneidába. Ez is sziget. Az őrült Jakuskin bosszút akar állni. Ez is megbízható indulat, lehet rá építeni. A derék Turgenyeffet ide köti a puritán becsületesség. Ő kora ifjúságától kezdve mindig a szabad eszmék előharcosa volt, elkezdve demidecemvir korától: ez a vas becsületesség nem engedi magát más formába öntetni; inkább összetörik. De egy embernek az ittlétét nem tudom magamnak megmagyarázni. - És ez Ghedimin herceg. Egyike az óorosz tizenkét dynastacsalád tagjainak. Birtoka oly nagy, hogy jövedelmét orosz földön nem bírja soha elkölteni. Az udvarnál a csinn legmagasabb rangfokozatát bírja, finom ragyogó, ünnepelt uraság, akinek egy olyan világfordulatban, aminőt ti terveztek, nyerni semmit, veszteni mindent lehet. - Mit keres ez ebben a társaságban? Mi érdeke van ennek, hogy az összeesküvés tagja legyen?
- Valamennyiünk között övé a legerősebb érdek; a legkiengesztelhetlenebb sérelem emléke. Mert ez személyes sérelem. Te ismered a cárt. Tudod jól, hogy őrá mint emberre senki nem haragudhatik. Még Jakuskin is a cárt üldözi benne, nem az embert. Egyedül Ghedimin herceg az, ki mint férfi férfival áll vele szemközt. A cár nagyon ifjan házasodott. Beteges nőt vett el. Gyermekei korán elhaltak. Neje iránt meghűlt, új szenvedélyben keresett kárpótlást. Egy előkelő főúri család egyetlen, hírhedett szépségű leánya nem tagadta azt meg tőle. A tilos viszonynak eredménye lett: egy leánygyermek. Jól eltitkolták a dolgot. Az ifjú hercegnő elutazott Olaszországba mint leány, s visszatért mint leány. Nemsokára azután férjhez ment Ghedimin herceghez. Olaszországban azonban lassanként felnőtt egy fiatal hajadon, Nariskin Zsófia hercegnő cím alatt, akit tizennégy esztendős korában felhozattak Szentpétervárra. Nem az anyja, hanem az apja. A leány a külváros egyik magányos, kerttel övezett házában lakik, ahol gyakran meglátogatja őt az apja - az anyja soha. Az apja bálványozza a leányt, aki még beteges is, az anyja gyűlöli. Az apa a cár, az anya Ghedimin hercegnő. Érted-e mármost, hogy mi hozza közénk Ghedimin herceget?
- De hát tudja-e ő ezt a titkot?
- Hogy tudja-e? Hiszen mi mindnyájan tudjuk.
- Abból még nem következik, hogy a férj is tudja. Csak gondold meg jól. Egy olyan állású férfi elé, mint Ghedimin herceg, miféle emberi teremtés léphetne azzal a szándékkal, hogy az ő hercegi hitvestársáról egy meggyalázó fölfedezést jegyen? Az ily szóért az alárendelt személyt megkorbácsolják, az egyenrangút agyonlövik. A szatócsok árulkodhatnak egymás feleségeire, de gentlemanek nem. Ki mondhatta volna ezt meg Ghediminnek?
- Hát ki? A kedvese. Nem kedvese-e Ilmerinen Zeneida Ghcdimin hercegnek? S nincs-e ezer oka reá, hogy a herceget hitvese gyalázatáról felvilágosítsa?
- Ne hidd! Nem tette azt. Te nem ismered Ilmerinen kisasszonyt; én igen. Mindenekelőtt nem hiszem azt, hogy ő szeretője Ghedimin hercegnek. Vagy ha szereti, hát akkor igazán szereti; nem úgy, ahogy a ,,Ninon de l'Enclos-k" szokták osztani a szerelmet. De én azt hiszem, hogy mást szeret. És azt hiszem, hogy még annak a szenvedélyének is úrnője tud maradni. Ez a nő képes az egész világ megvetésével dacolni, de a saját maga megvetését nem tudná elviselni. S a szerető előtt árulkodni annak a feleségére, ez csak egy hetérához illő vonás! - Ti nem tudjátok, kivel van dolgotok. - Ez a nő játszik veletek. Ti megannyi sakkfigurák vagytok: ki bástya, ki futó, ki ugró. Lehet, hogy Ghedimin herceg köztetek a sakk-király, de Zeneida nem a sakk-királyné. Ő a sakkjátszó.
- S neked mégis van bizalmad hozzá közelíteni?
- Igen, mert én vagyok a másik sakkjátszó.
...A rulett golyója pördült. Valaki jő! Mindenki a helyére sietett.
       
És Krizsanovszky nem érdemelte meg azt a gúnymosolyt, amivel Rilejeff csendesen válaszolt az ő ,,nagy szavára". Mert bizony nagy szó volt, az igaz: ,,ti többiek csak sakkfigurák vagytok a táblán, mi ketten vagyunk a sakkjátszók": de úgy volt. A többiek csak egyes húzásokat láttak maguk előtt; ők ketten az egész játszmát.
Azt is jól észrevette Krizsanovszkv, bár úgy tett, mintha oda sem ügyelne, mily féltő aggodalommal törekszik Zeneida Puskint a veszedelmes sakktábláról eltávolítani. Az ilyen fej drága egy ,,pion"-nak. Talán egy egész nemzetre, talán az egész világra nézve drága, hanem hogy erre a nőre nézve drága, az bizonyos.
Elűzte őt innen tömjénnel, mint az ördögöt -, s most utánament, hogy vissza ne bocsássa. Tudta jól, hogy mindazoknak a feje, akik ebben a mostani tanácskozásban részt vesznek, el van ígérve a bakónak, ha a játék el talál veszni; s Puskin fejének nem szabad azok közt lenni.
Pedig a költőknek hóbortjaik vannak. Ha útközben Jakuskin ki találja ejteni előtte, minő végzetes tanácskozást tartanak Zeneida rulettasztala körül a bojárok, a veszedelem ingere vissza fogja Puskint ide hozni. Ha megtudja, hogy ez nem akadémiai értekezés többé, hanem haditanács, betöri az ajtót, hogy részt vehessen benne.
Most azonban még duzzog. Amíg Jakuskin odajár Diabolkát keresni kabinetről kabinetre, ő egy kerevetre veté le magát a pálmakertben, s bosszúsan csap hátra a tenyerével, amint egy-egy dévaj bacchánsnő csiklandó ujja hozzáér: ,,Eredj, hagyj békét, nem kellesz!"
- Én sem kellek-e? - kérdé azután tőle egy ismerős hang, amitől egyszerre egy más világban ébred fel.
Zeneida odaült mellé a kerevetre: ,,Haragszol-e rám?"
- Valld meg igazán, te biztattad fel Rilejeffet, hogy engem inzultáljon?
- Mivel, barátom?
- Engem ne nevezzen senki Byronnak! Én Puskin vagyok, vagy senki sem. Mondják azt, hogy költészetem orrtekerő muszka pálinka; de no azt, hegy másodfőzete egy angol lángész teamaradékának. Lehetek kicsiny domb, de nem lehetek miniatűr Csimborasszó. S ezt te súgtad Rilejeffnek.
- Igaz, én súgtam neki.
- Azért, hogy elkergess innen?
- Azért, hogy elkergesselek.
- Nem vagyok méltó a bojárok társaságában résztvehetni.
- Mi közöm nekem a bojárokhoz, meg az egész Szojusz bagodensztojgához? Én szállást adok nekik, s azzal vége.
- Tehát nem vagyok méltó, hogy szemeid lángjában elégjek?
- Megfagysz abban.
- Olyan hideg vagy?
- Mint az északfény.
- Nincs szíved?
- Az anatómia szerint van; de annak a működése más, mint amit a költők ráfognak. Az, amiről te beszélsz, Gall szerint, az agyacs 27-dik számú koponyarészében lakik, s az nálam nincs kifejlődve.
- Ne ölj meg kraneologiáddal! Te tudod, hogy mi a szerelem?
- Tudom. Egy zsarnok meg egy rabszolga szövetsége.
- Légy te a zsarnok, én leszek a rabszolga.
- Ezzel a szóval csaltak már meg annyi asszonyt, ahány fövényszem van a tengerparton.
- Én esküszöm neked az Istenre, hogy életem, lelkem a tied.
- Melyik Istenre? Te! Venusra, aki maga is csapodár? Allahra, aki a nőnek nem adott lelket, s négyfelé osztotta a férfi szívét? Brahmára, aki máglyára viszi az özvegyet? Jehovára, aki a házasságot szerezte, mielőtt papot teremtett volna. Vagy talán a nagy Cosmosra?
- Nincs rettenetesebb egy nőnél, aki filozofál!
- Azért teszem.
- Megölsz vele minden poézist.
- Tehát beszélj prózában.
- Jól van. Én nem kérek tőled: én adok. Neked adom lelkemet, kezemet, nevemet.
- Ah! A nevedet? Ez nagy szó. Egy olyan leánynak, mint én, adnak brilliantokat, szép lovakat, kéjlakokat; hanem aki a nevével megkínálná: az ritka madár! Pedig ez ám a fő ékszer. Amíg ilyen nevem nincsen, addig nem vagyok becsületes nő. Ha ma férjhez megyek a háznagyomhoz, holnap már becsületes asszony vagyok. Szegény jó Bogumil, nem is sejti, hogy az ő téli kesztyűjében az ő veres tenyerén kívül az én becsületem is bele van dugva. Tehát te nekem a nevedet akarod adni? Azt a nevet, ami még eddig nincs máshová felírva, mint kocsmák ajtajára s prolongált váltók alá. Te bohó! Hiszen akkor sem engem hínának ,,Paskinné asszonynak", hanem téged ,,Ilmerinen úrnak". De hogyha egyszer ezt a te nevedet a korcsmáros krétája helyett a hír lángbetűi fogják leírni, akkor oda fogod-e azt kötni egy másikhoz, aminek minden betűjén foltot hagyott...
- A rágalom! - szólt közbe indulatosan Puskin.
- Az osztó igazság. Nem mondhatnak rólam olyan rosszat, amit én magam még kiegészíteni ne tudnék. Önző, érzéketlen vagyok. Nem hiszek se Istenben, se becsületben. Fogalomzavar mind a kettő, ami egymásnak ellentmond, aszerint, amint az etnográfiai plágák változnak. Ami jólesik, az a jó. Az erény csak hóbort. A jó emberek csak arra valók, hogy az okosak játékot űzzenek velük.
- Ne beszélj így! - kiálta Puskin; - ez úgy esik nekem, mintha az arcodat iromba színekkel mázolnád keresztül-kasul.
(Hiszen arra való is volt.)
Zeneida felhúzta gömbölyű válláról lecsúszott öltönyét.
- Te nem szeretsz olyannak látni, amilyen vagyok. Sajnálom, de nem ámíthatlak. Látod, milyen pompa vesz körül? Tudod, hogy ez mind honnan ered? Azt kívánod, hogy ezt mind elhagyjam? Miért?
- Egy másik világért, amelynek pompája előtt porrá lesz mindaz, amit magad körül látsz. Az én világom, amibe vezetnélek, ragyogóbb palotákkal van tele, mint a tied. Az a paradicsom!
- Teremts magadnak más Évát! Ha szeretnélek, az én féltékenységemmel ölnélek meg; ha nem szeretnélek, a magadéval. Egyik nap az egyikkel, másik nap a másikkal: mert szeszélyeim féktelenek, mert nem ismerek se törvényt, se esküt, se szégyent. Eredj, menekülj tőlem. Most még csak megfagysz; ne várd, míg megégsz. Engem csak az bír, aki nem szeret.
- Elejétől végig mind hazugság, amit beszélsz. Te el akarsz engem távolítani magadtól, hogy ne vegyek részt az összeesküvésben! Te nem tartasz engem méltónak arra, hogy együtt vesszek el dicső barátaimmal. Eressz vissza közéjük!
- Micsoda összeesküvésről beszélsz te? - szólt ámulást tettetve Zeneida. - Azok ott benn most arról tanácskoznak, hogy miképp lehetne amerikai mintára a ,,mértékletességi egyesületeket" behozni Oroszországba, a pálinkaivás meggátlására. Államfelforgatási tervekről nincs az én házamban szó. Hiszed talán, hogy ha a cár ,,kamaraénekesnője", az udvar kegyence, megtudná azt, hogy magas pártfogója ellen összeesküvést forralnak, nem sietne magának az utat kiegyengetni egy grófi koronához?
- Az utat... kirakva jó barátjai koponyáival?
- No igen.
- Nem! Te azt nem tennéd!
- Ki tudja? Nekem nincs lelkem, s nem hiszem, hogy másnak van. A túlvilágban nem hiszek, lehetetlennek tartom, azért ezt a világot úgy használom fel, hogy nekem jólessék benne laknom.
- S ha egyszer úgy találna fordulni, hogy rosszul esnék benne laknod?
- Akkor visszaadnám a földnek azt, ami a földé. A főnix meséje mélyértelmű. Mikor érzi, hogy a tolla megkopott, elhamvasztja magát. Valamennyi állat közt az embernek van joga meghatározni, hogy meddig éljen.
Puskin a rejtélyes arc vonásaiból igyekezett kilesni: mi igaz ebből?
Ekkor nagy zajjal közeledett valaki feléjük, nevetve és szitkozódva, a sűrű jázminbozót mögül. Zeneida felugrott Puskin mellől, s kezét annak vállára téve, meleg, érző hangon súgá filébe:
- Kerülj engem, s keresd fel azt a szeretődet, aki hozzád méltó, s téged igazán szeret: a múzsádat. Ahhoz légy hű.
Azzal elsuhant, mint egy tünemény.
A jázminbokrok közül pedig előtört Jakuskin. A nyakába ültetve hozta Diabolkát, mint az állatkerti strucc a lovagló gyermeket, s ahogy a szakállát tépászó kezek engedék, kiabált szagatott szavakkal:
- Ihol van... az átkozott... alig tudtam lelket verni bele... két findzsa feketekávét töltöttem a szájába, míg életre tért... még most se tudja, hol van... jaj, hogy tépi a szakállam... a hidegen majd eszére tér... szakrrra!... no hát menjünk a ,,Medvesonkába".
Puskin dacosan ugrott talpra, s tenyerével jó egy pár csattanóst húzva a cigányleány plasztikai formáira, nevetve mondá:
- Itt van az én múzsám! Jövel hát, lefelé fordított Olymp! Pálinkás lebuj! Ott értenek meg minket.
S hárman danolva törtek keresztül a táncterem galopp infernáléján.
       
Zeneida volt az, akinek jöttét jelezte a rulettgolyó az összeesküvés termében. Egy kéz intése jelezé, hogy amazok eltávoztak.
Krizsanovszky kiverte a pipáját, s eltette a zsebébe.
- No most már magunk vagyunk. Folytathatjuk.
Pestel kért szót.
- Hogy Krizsanovszky bátya aggodalmait eloszlassam, legelőször is ki kell mondanom, hogy Jakuskint mi mindnyájan bolondnak tartjuk, s az ő caesaricida hóbortját senki közülünk el nem fogadja; mindenki megakadályozza. A mi tervünk ez: A tavasszal nagy hadseregösszpontosítás lesz a minszki kormányzóságban, a 9-ik hadosztály gyűl össze a Beresima mellett, Bobrujszk vára körül. A cár és a nagyhercegek maguk fogják vezetni a hadgyakorlatokat. Éjszaka a várba térnek vissza. A várőrséget a Szaratov-gyalogezred képezi, amelynek az ezredese Svejkovszki bojár, tagja a blagodensztojgának. A Szaratov-ezred valamennyi tisztje a mi hívünk. Éjszaka közkatona ruhába öltözött tisztek fognak Muravjeff Apostol és Besztuseff Rumin káplár vezetése alatt őrjáratképp megjelenni a cári pavilon előtt, hogy az őröket felváltsák. Azok egyszerre elfogják a cárt, a nagyhercegeket és a főparancsnokot, Diebitset. Akkor kikiáltják az alkotmányt, behelyezik az ideiglenes kormányt, s az egész hadtesttel megindulnak Moszkva felé, magukhoz szedve az útközben fekvő hadcsoportokat. A siker hírére Moszkva meghódol, s onnan azután el lehet bánni Szentpétervárral. A Kronstadt előtt horgonyzó hajóhadak tisztjei és legénysége egészen tervünkbe vannak avatva: egy hadihajó az egész császári családot átszállítja Észak-Amerikába. Az egész forradalom megtörténik egy csepp vér kiontása nélkül. Mit szólsz hozzá, Krizsanovszky bátya?
- Azt, hogy tervetek nagyon bonyolult; sok benne a fantázia, s egyetlen egy körülménynek a kimaradása elég az egész számítást dugába dönteni. Azonban nem tartom lehetetlennek a sikerültét. Ilyesmi nem példátlan Oroszországban. Mármost én is elmondom azt, amit magammal hoztam, s ami terveteket kiegészíti. - Ugyebár a sikert nagyon kétségessé tenné az, ha a cár eltávolítása után még fennmaradna egy cárevics, aki a trónöröklés teljes jogával, egy egész hadsereg élén jöhetne be Oroszországba, a republikánus kormány erejét kipróbálni a nép és hadsereg dinasztikus hűségén.
- Valóban, ez a hajótörésünk sziklája.
- Efelől tehát legyetek nyugodtan. Én bizonyosan mondhatom nektek, s a fejemet teszem rá, hogy a caesarevics rövid időn le fog mondani trónörökösi jogáról. Le fog mondani oly módon, hogy soha semmi esetben azt a jogát vissza nem kaphatja. Nem még akkor se, ha maga megbánná, hogy lemondott, s vissza akarná azt venni. Még akkor sem, ha egyes-egyedül maradna a Romanov-családból, s az egész nemzet, a szenátus és a bojárok erővel követelnék tőle, hogy foglalja el a trónt; - nem ülhetne rá többé az orosz császári székre.
- Hát ez nem költői fantázia? - kiálta fel Rilejeff.
- Nem. Ez pozitív tudat. Ez lélektani kényszerűség. Ez logikai egymásután.
- Vesszek el, ha ez nem különb a Szfinx talányainál! - dörmögé Pestel.
- Amit tudtam, megmondtam. Hogy hiszitek-e? Az a ti dolgotok.
Azzal fölkelt a lengyel nemes a zöld asztal mellől, s pipáját a fogai közé dugva, jeleié, hogy nincs több elmondanivalója, s egyedüli gondja az, hogy a pipája jól szeleljen.
Hanem Zeneida odalépett hozzá, s a fülébe súgott.
- Ennek a talánynak a megoldó jelszava nem ,,Johanna"?
A mozdulatlan arc e névre izgalmas vonaglást árult el.
- Ha kitalálta ön, ne mondja másnak... dörmögé a bajusza alól.
- Én?
- Igaz! - szólt a lengyel, mosolyra lágyult arccal. - Hisz ön a ,,nyelv nélküli oroszlán".
       
Még abban az időben az utcai lámpákkal való fényűzést az új orosz cárvárosnak nagyon kevés utcája ismerte, s ahol lámpa volt, azt fegyveres silbak őrizte, hogy el ne lopják; hanem ahelyett a nagy paloták előtti téreken, mikor a látogató vendégek szánkói összegyűltek, nagy tüzeket raktak, s a jemsikek azoknál melengették tagjaikat a hosszú, csikorgó éjszakán át.
Jakuskin nagy nehezen előkereste a nagy szánkaszekérvárból a magáét, s abba beleültek mind a hárman; Diabolkát középre vették, s betakarták bundáikkal. Ennek sohasem volt saját bundája.
A jemsik nagyon beszédes volt a pálinkától: elmondta, hogy éppen csak most jutott hozzá az a nagy úr is, ki a ,,nyolcas fogatot" hajtotta, hogy a szánkójával odábbmehessen; azt parancsolta a jemsiknek, hogy az Arakcsejeff udvarba hajtson. Ezt sem ártott megtudni.
Jakuskin megmondta a jemsiknek, hogy hová hajtson: a ,,Medvesonkához". (Hírhedett spelunka!)
- Ne féljetek gyerekecskéim -- biztatá őket a szánkász -, elviszlek én benneteket holmi mellékutcákon olyan szépen, hogy senki sem rabol ki benneteket.
- De ne a mellékutcákat válogasd - mondá Jakuskin -, hanem egyenesen hajts végig a prospekten meg a Fontanka-parton, ahol őrjáratok cirkálnak. Aztán ne félts te minket, van nálunk pisztoly.
- Jaj, az nem jó lesz gyermekecskéim! A zsivány, meglehet, hogy nem rabol ki benneteket ha meglátja a pisztolyt, de az őrjárat nem fél a pisztolytól, s az bizonyosan kirabol.
Amit a jemsik mondott, az pedig nem volt tréfa. A jó Hulkin rendőrfőnöksége alatt nemcsak a kaszárnyából szökdöstek ki a katonák éjszakánként félkézkalmárkodni, hanem maguk az őrjáratok is részt vettek a házfeltörésekben, s a rendőrbiztosok voltak a legmegbízhatóbb - orgazdák. Éjszakánként előkelő úr csak lovas kíséret mellett mert hazatérni, s a paloták ajtajait vasrudakkal torlaszolták el.
A két férfi útközben szidta Diabolkát, amiért kiszalasztá a kezéből Galban lovagot, s aztán elmondták neki, hogy szabadultak meg tőle sok ezer rubel árán.
Amint a tágas prospektből a szán a Fontanka körútra bekanyarodott, egyszerre eléje ugrik öt fegyveres fickó; kettő megkapja a lovak zabláit, egy a kocsis fejének irányozza a fegyverét, a többi kettő a szánban ülő urak ellen fordul. Mind pisztollyal és kardokkal vannak fegyverezve, arcaikon álarc; a hosszú birkabéléses kabát álltul sarkig fedi termetüket, hanem a nagy tökmag alakú medvebőr süveg elárulja, hogy katonák, mégpedig granátosok.
Egy közölök franciául szólal meg (ez tehát bizonyosan tiszt).
,,La bourse, ou la vie, messieurs."
Hanem erre Diabolka előpattan a két úr közül, s a Puskin mellének szegzett pisztoly elé veti magát, két karjával átölelve a megtámadót, s elkezd neki örödöngös csábbal hízelkedni.
- Ej, ej, bátyácskám, kedveském, hát te minket akarsz kirabolni? Hát nem ismersz bennünket? Nézd csak, nézd. Ez itt a derék Jakuskin, félzsoldra tett kapitány. Emez meg itt Puskin, akinek nincs annyi kopek a zsebében, mint amennyi hitelező van a hátán. Én magam meg vagyok a Diabolka, akinek senki sem fizet mással, mint csókkal, s én sem fizetek mással, mint csókkal. Abból, ha kell, nesze, van elég. Cupp! A két orcádra, a két szemedre, az ajkaidra. Nesze. Végy belőle, amennyi rádfér. Ha pedig okos ember akarsz lenni, s sok pénzre van szükséged, éppen most baktat haza egy gazdag úr az Arakcsejeff dvorba, aki most nyert a rulettbankban tizenháromezer rubelt; a Fontanka jegén még eléje kerülhettek neki. Piros bundája van, fehér medveprémmel.
Ez varázsszó volt! A négy rabló egyszerre ott hagyta a szánt és a vezért, s elkezdett futni a Fontanka felé, mintha űzték volna; mire aztán a tiszt úr is, látva, hogy egyedül maradt; igyekezett Diabolka karjai közül kimenekülni, nehogy elfogják; de a leány nem eresztette egyhamar.
- Megállj még! Nesze még ez a csók az orrod hegyére! Aztán az is vágtatott az előrefutott társak után. Diabolka kacagott féktelenül.
- Ah hah! Milyen jólesik egy jótett emléke! Most ezek szegények bizonyosan kirabolják Galban lovagot.
- Hanem már mégis azt az utolsó csókot elengedhetted volna annak a fickónak! - dörmögött Jakuskin. - Az orra hegyére! Úgysem kellett az neki az álarcon keresztül.
- De kellett nekem - szólt Diabolka, hamisan kuncogva. A csókolódás alatt kikeresgettem a kedveskének mi van a szíve fölött, s ezt találtam ott ni!
Egy csillogó gyémántokkal kirakott rendcsillagot mutatott a markában.
- Hó! Mi a mennykő! Hisz ez egy elsőrendű Vladimir! - kiálta fel Jakuskin.
- A mi Rinaldónk előkelő főtiszt.
- Gyémántos Vladimir-rend! Jemsik te! Megállj. Csiholj ki! A rendjelek szalagjára belül aranybetűkkel szokott nyomtatva lenni a birtokos neve.
A jemsik tüzet csiholt egy nagy darab bükkfataplóba, s míg azt Diabolka tele pofával fújta, e fénynél mind a két férfi egyszerre olvasá a szalagra nyomott nevet.
,,Arakcsejeff Jevgen!"
- Ah, a mi derék Arakcsejeffünknek a fia ilyen mesterséget is gyakorol? - kiálta fel Jakuskin.
- Mindenki tudja, hogy ,,mauvais sujet".
- No ez drága fogás volt tőled, Diabolka. Ezért holnap, ha visszakínálod, mindazt a pénzt megkaphatod Jevgen úrfitól, amit az ma éjjel az utcán rabolt.
- S holnapután megint csak nem lesz pénzem - szólt a leány nevetve.
Puskin azt mondá neki:
- Te. Ha akarod, ezért az érdemrendért elvetetheted magadat Jevgennel, s grófné fogsz lenni.
- Egy hét múlva megint csak visszaszökném a cigányokhoz.
- Hát talán fel akarod adni? Azt akarod, hogy felakasszák?
- Azt a bolondot nem teszem. Mert engem meg mellé akasztanak. Csak bízzátok ti énrám; én tudom, hogy mit teszek azzal, amit fogtam.
       
Jakuskin németül mondá Puskinnak, amit Diabolka nem értett: ,,Ez az ember volt egész életemnek megrontója, s most itt volt a pisztolyom szája előtt. De most már nem az ő számára van az a golyó megöntve; látod: még csak dühbe sem hozott, mikor a nevét megláttam. Mikor a medvére lesünk, nem bántjuk a rókát. Vidravas a nyakának! Hadd legyen a bőre a Diabolkáé."
       
Nagy jártasság kellett hozzá, hogy a külvárosház tömkelege között ráakadjon valaki a ,,Medvesonkára"; kivált miután az sem volt különböző a szomszédjaitól (mint építészeti remekmű). Földszint tégla, azon egy emelet fából, azon rengeteg kiülő tető, cifrára faragott szarufákkal. Amit másutt pinceablaknak neveznek, az itt a kémény; a kandalló a föld alatti épületben van: s minthogy ez a legelső dérleeséstől a legutolsó fagyig éjjel-nappal mindig füstöl, annálfogva azon se leskelődni, se betörni hívatlan vendégnek nem lehet. A hívogatott vendégnek sem olyan könnyű a bejárás. Mikor már rátalált a szegletházra, mely a többiek közül kikönyököl a görbe utcába, arról a roppant medvesonkáról, mely fából faragva, ott lóg egy hosszú rúdon alá a házhiuból; akkor talál maga előtt egy alacsony tölgyfa ajtót. Azon nem lehet bemenni. Mert annak az a fortélya van, hogy kívül is rekesze van, meg belül is. A felső tolózár arra való, hogy aki kívül van, be ne mehessen a belül levő engedelme nélkül, a külső meg arra szolgál, hogy aki belül van, ki ne jöhessen a kinnlevő beleegyezése nélkül. Kocsmárosi zseni találmánya. A belső zár megóvja a vendégeket a rendőrség meglepetésétől, a külső meg a kocsmárost a vendég uraknak fizetés nélkül elszelelésétől. Kiegészíti a stratagemát az a furfangos mód, amivel a vendégek bejutnak a korsóba, s a kocsmáros meg kijut, hogy az ajtót kívülről kinyissa, mikor reggel van, s a kivigadottakat ki kell rakni a hóra. E célra szolgál egy másik ajtó, mely az első fölött van, az emeleten. Ennek van egy hosszú keskeny ablaka, amelyiknek az egyik szegletében pörög a ,,fortoska", a pléh szélkelep, amiből a kitóduló gőz örökmozdonyt csinál. Mikor a felső ajtón zörgetnek, akkor a kocsmáros kiles az ablakon, s ha igazi vendég jön, egy csigára tekert kötéllel leereszt egy hágcsót, ami az eszterhéj alá van felvontatva, s azon az érkezett vendég felmászhatik a felső ajtón át az emeletbe.
Ott egy igen tisztességes szobát talál maga előtt, körülrakva tarka és aranyos szentképekkel, amik közül különösen kiválik egy embernagyságú Szent György lovag a sárkánnyal, diófa rámában.
A szobát szép cifra viaszgyertyák világítják be, mik elé kék és piros vízzel tölt üveggömbök vannak felállítva, mögöttök a megváltó képe, arany háttérrel. A kocsmáros családja ott térdel a fali oltár előtt, s az ajtót kinyitott gazda siet visszatérdelni az elhagyott helyére, s folytatja a félbehagyott imádságot. A szent szöveg közben aztán, marginalis jegyzetek képében, felelget Jakuskin hozzáintézett kérdéseire.
- No, Dimitri, hát van-e friss medvetalp-kocsonya?
- Óh, Istenkém! Hogy volna nagyböjt éjszakáján? Nem főzünk itt húst hét hétig. Irgalmazz nekünk.
- Hát mit adsz ma lakomára?
- Olajos babot meg kaviárt, hét hétig nincs más a házamnál. Kegyelmezz szegény, bűnös fejünknek.
- De ha egy imperiál üti a markodat, csak találsz még egy kis medvesonka-maradékot a számunkra?
- Ne vígy uram a kísértésbe! Dehogy találok; megverne érte az Isten, s megkorbácsoltatna a rendőrfőnök. Tiltják azt minden szentek.
- Kivéve Szent Györgyöt - kiált közbe nevetve Diabolka, s azzal nekivetve a sarkát a nagy képnek, félretolja azt a helyéről, s azzal feltárul egy nyílás, mely a kép háta mögötti üregbe vezet.
A vendégek hahotája között folytatja nagy hadarva az imádságot Dimitri, de az egyik kezét markával felfelé hátratartja, hogy az ígért imperiált belehullassák, s aztán, amint azok eltűntek a ház belsejében, helyretolja a szentképet, s olyan énekléshez kezd háznépestől együtt, hogy az kihallik az utcára.
A rejtett lépcsőn Puskin ment legelöl, aki jól ismerte már itt a járást; a földszinti helyiségben volt valami világosság, amit egy elkoppantatlan faggyúgyertya okozott, s ami elég volt arra, hogy az újonérkezők az útjokban álló hordók, csobolvők és deszkaládák között el ne bukdossanak. A csípős sajt-, hering-, füstölt hús- és pálinkaszag dicsekedett vele, hogy ez valami éléstár. Egy csapra ütött hordó előtt guggolt valami asszonyféle, orros cserépkorsóba eresztve a csorgó levet. Amint az érkezőket meglátta, otthagyá a korsót, eléjük tipegeti vigyorogva. Jól illett neki a vigyorgás; kiélt, ráncos arcán az látszott meg, hogy sötétben szokta magát kifesteni, és tükör nélkül; a fogai közül hiányzott egynéhány, az ilyet úgy híják műnyelven, hogy ,,flinta". Zsíros tenyereivel végigcirógatta a vendégeket, s végképpen elrekedt fahangon mondá Puskinnak: ,,Van ám friss medvetalp a számotokra eltéve!"
- Itt vannak-e a többi urak? - kérdé Puskin.
- Réges-régen - hörgécselé a némber -, de nagyon részegek lehetnek már, mert az elébb egy palack tintát hozattak a patikából.
- Az ördögbe! Mit csinálhatnak a tintával?
- Bizonyosan iszogatják; - mert csizmát kenni, tudom, hogy nem jó. Megyek, bejelentelek.
- Ah, itt nagyszerűen megy! - mondá Jakuskin. - Amióta utoljára voltam itten. Azóta bejelentik a vendégeket.
- Az okát kitalálhatod.
A némber valahol egy lyukat talált a falon, amin keresztül valahová le kellett kiáltania: de tompa hangja mellett az olyan nehéz feladat volt neki, hogy ismételve hozzá kellett fognia, míg a válasz visszaérkezett.
Azalatt az új vendégek várakozhattak.
Egyszer aztán Diabolka nagyot sikoltott.
- Egy patkány futott fel a csizmám szárán!
- Segítsek megfogni? - monda Jakuskin.
- Szemtelen! Mintha magam nem tudnék egy patkányt megfojtani.
A leány egy perc múlva nyakánál fogva húzta elő ruhája ráncai közül az ujjai vasszorítása alatt megmeredt apró fenevadat, s nevetve üté vele arcul Jakuskint, ki mindenképpen szeretett volna neki e vadászatnál segítségére lenni.
Ez volt a második trophaeum. Az első volt a Vladimir-rend csillag. Annak volt egy kapcsa, amivel azt a zsinórra fel szokták akasztani. Diabolka ezt a kapcsot beleakasztotta a patkány előfogába, s aztán mind a két diadaljelt odatűzte a süvege lelógó csákójára, egymás mellé a patkányt meg a gyémántos csillagot. A szentpétervári úrnőknél divat volt egyidőben zsebórákat láncostól, collier-ket medalionostól a kontyaikra akasztva viselni. Követte az elmúlt divatot.
A flinta jelenté a társaságnak, hogy szabad a bemenet. Azzal egy csapóajtót felhúzott előttük, ami a lebuj bejáratát elzárta. ,,Bújjatok be!"
Egyetlen pincebolt volt az egész, oszlopos ívekkel több rekesztékre osztva. A középső falba volt építve a kandalló, nagy előrerúgó ernyővel, amire a vendégsereg téli gúnyái voltak felhányva száradni; a mindennemű bűz, gőz, emberi pára, dohányfüst sűrű ködén át a kandalló tőzegtüze, mint az ágyúból kilövő láng, világított elő, láthatóvá téve annyi emberi alakot, amennyi e pokoli auréole-ba belefér. A vendégek vacsora után voltak már, ahogy az asztalon elszórt koncok, kocsonyamaradványok, hagyma, káposztaízékek, kenyérhéjak, sajtdarabok tanúsíták; s a felfordított kancsó bizonyítá, hogy most még az ivás is szünetel. - Hát mi történik akkor?
Egy nagy kéticcés palack most az úr az asztalon, amibe egy lúdtoll van beleütve. Az a tinta. Mit keres itt a tinta?
A belépőket harsány üdvözlés fogadja. Puskin és Diabolka régi habituék itten, hanem Jakuskint újra kell megismertetni a társasággal, mert a ,,Medvesonka" társasága tíz év óta nagyot változott, amikor ő legutoljára itt járt. Puskin bemutatja egymásnak a vendéget és a pőrére vetkőzött uraságokat, akiknek rangjukhoz illő címeik is vannak. Mind szemenszedett tanulmányfők.
Dobujoff úr, a mi Rosciusunk: hírhedett hősszínész; kár, hogy most elcsapta magától a társaságot és privatizál. Csetverin úr, a mi Rafaelünk, aki megveti a nagyok kegyeit, s csak népszerű boltcímereken örökíti meg művészetét. Csicserkoff úr, a tudós akadémiának legnevezetesebb tagja, aki harmincezer könyvet ismer - a táblájáról, s naponként kisöpri az egész tudós társaságot. Arbusoff úr, nevezetes mechanikus, ki az önmagától lövő puskát feltalálta. Szeravszki úr, a mi Hyppocratesünk és Galenusunk, aki a nehéznyavalyát gyökeresen kigyógyítja. Megannyi félreismert, elnyomott, üldözött lángész! Íme itt látod Barbatusoff admirált, a mi Vasco da Gamánkat, aki számtalan új szigeteket fedezett volna fel, ha az irigy admiralitás egy gályát adott volna neki. Ez pedig a mi küldiplomatiánk, monsieur Germain.
Monsieur Germain abban különbözött a társaság többi tagjaitól, hogy ő nem volt egy ingre vetkőzve, mint azok, aminek talán az is lehetett az oka, hogy nála az ingről hiányzottak az ujjak, elég lévén a gallér és az ingelő, ami látható. Egyébiránt az ő arca sehogysem engedett színfokozat tekintetében a többiekének. A jobb keze ujjai pedig másodíziglen tintásak voltak, ami azt sejteté, hogy azt a tintába dugott kalamust ő kezeli ezúttal, s megerősíti e gyanút az előtte heverő gyűrött papírív is, amin már látszik néhány írott sor, és azokkal együttjáró elcseppentett ,,hízók".
A bemutatott úr elébb megnyalja a tintás ujját, s a kabátja szárnyához törülgeti, csak azután nyújtja kezét szorításra Jakuskinnak, önérzettel mondva:
- Ez csak fölvett nevem. Igazi nevem Marat. Valóságos testvéröccse vagyok a dicső Marat-nak, annak az isteni nagy Maratnak, akinek hamvai számára építették a Panteont. Tudja ön...
- Tudom - szól Jakuskin -, s mondhatom, hogy nagyon örülök rajta, hogy ön a testvére, s nem én vagyok az.
- Ön egészen közénk illő fickó! - magasztalá Marat úr Jakuskint. - Legyünk frére et cochon.
- De minek ,,frére" az egyik? Legyünk mind a ketten ,,cochon".
S összecsókolóztak.
- De hát mit csinálnak önök itt, urak? Mire való ez a csúf folyadék az asztalon?
(Jellemző, hogy amíg a pézsmaillatú összeesküvők tegezték egymást, addig a kátrányillatúaknál meg kellett tartani az ,,urak" megszólítást.)
A kérdezett alacsony emberke, a kakadufrizurájával, büszkén ütött az asztalon heverő papírra.
- Most készítjük a mi ,,Marseillaise"-ünket.
- Hallod, Puskin? Itt is versenytársra akadtál - enyelgett Jakuskin.
- Úgy látszik, hogy ez a mai nap az olympi versenyek ünnepe - szólt Puskin nevetve. - Hát hogy készül itt a vers? Magam is szeretném egyszer látni.
- Nagyon rendén - szólt Marat vér szerinti rokona, a tollat füle mellé dugva. - Én kimondom a jeligét, s ez egyúttal a refrén. A többi urak hozzáadják a maguk eszméit, én pedig azokat költői formába öntöm.
- Tehát mindent társulati úton! Még verset is.
- Igen bizony! A mottó és a refrén ez: ,,Kést neki!" Két szó, amely mindent kifejez. Ehhez csatlakozhatik a többi. Ím a kezdet:
,,Aki kardot, pallost hord,
 Kinek vállán aranybojt, 
Az mind a mi ellenségünk, 
Aki minket letiport.
              Kést neki!"
- Ki tudja tovább?
- Én! Én! - kiáltozák a hosszú asztal körül, s összevissza siettek az eszméiket kölcsönadni.
- Én azt mondom, hogy a színészeket mind le kell nyakazni - mondá Dobujoff úr -, kik húszezer rubelért deklamálnak, énekelnek, pedig egy sem tud különben szavalni, mint én. - Ők maguk a királyokat játsszák, nekünk meg az inasszerepeket osztják. Zsarnokok! Minek az egész komédia? Nem elég mulatság a népnek a paprikajancsi meg a medvetáncoltató?
- Nincs alávalóbb osztály a piktoroknál - bizonyított közbe Csetverin úr. - Ők egyetértenek a papokkal, azért, hogy szentképeket festhessenek nekik, s a cár talpát nyalják, amiért az a csataképeket megfizeti, s még megörökíti a nép gyalázatát. Az lesz a derék ember, aki a ,,fehér termet" felgyújtja, a négyszáz tábornok arcképével! Minden piktornak el kellene vágni a kezét, aki többet tud, mint boltcímert festeni.
- És azokét is, akik könyveket írnak - kiáltá Csicserkoff úr -, akik cifrább nyelven írnak, mint amilyenen mi beszélünk!
A többi is mind sürgette a maga véleményének elfogadtatását, a kuruzsló az orvosokat akarta kiirtani, a bukott kalmárnak a börzekirályok trónfelforgatása volt a programja, az elcsapott tengerész a hajóhadat kívánta felgyújtani; valamennyi vélemény mind oda ment ki, hogy aki csak egy fejjel kimagaslik a sokaság közül, az mind ellensége a népnek és kiirtásra méltó.
Marat testvére összegezte a véleményeket és rímekbe szedte.
,,Énekes, ki nem rekedt, 
Piktor, ki fest szenteket, 
Tudós, ki ír könyveket, 
Ki gyógyít betegeket,
Az mind a mi ellenségünk:
              Kést neki!
Kit kocsi hord, vagy lóhát, 
Aki visel új ruhát,
Aki épít palotát,
Az mind a mi ellenségünk: 
              Kést neki!
Akinek feje kivál,
Ki nagyobb társainál, 
Költő, művész, vagy király, 
Az mind a mi ellenségünk:
              Kést neki!"
Ez már tetszett! Az asztalt ütötték ököllel, úgy tapsoltak hozzá.
- De énekelve volna ez szép! - kiálta Marat junior. - Ki teszi énekre? Ah, hisz itt van a mi ,,észistennőnk", fel az asztalra, Diabolka!
S egy perc alatt feldobták az asztalra a cigányleányt, aki félrecsapva a süvegét a lefityegő csodálatos cafranghybridummal, rögtönözve dalolt a kétségbeesett vershez megfelelő vad melódiát, s a két sarkával dobolt az asztalon, s a két kezével füttyöket hányt hozzá. Utána ordította az egész lebuj a vad devernyát.
- Ez már aztán meg fogja tenni! Ugyebár? - szólt ragyogó kérkedéssel a Marat-örökös, Puskin vállára ütve barátságosan; s azzal megtömve pipáját, azt félagyarára vágta, s úgy könyökölt az asztalra elégülten.
- No, Puskin, most vedd elő az eszedet! - súgá Jakuskin. - Hadd lássuk, melyik nyeri el a pálmát?
Puskin elő is vette azt a zsebéből; azután fidibuszt csavart belőle, s azt meggyújtva a kandallónál, odatartá a Marat-utód pipája fölé.
Ezúttal Marsyas nyúzta meg Apollót.
A vad poéta diadalmas arcfintorgással szívta a pipáját, amire egy olympi hős tartá saját égő költeményét; minden szippantásnál nagyot lobbant az, s e lobbanásnál Puskin észrevette, hogy a vállán mászik valami bogár. Egy rovar, aminek nevét nem szokták leírni. Lepeckelte azt magáról.
Újabb Marat észrevette ezt a megvető mozdulatot.
- Ej, ej! Ifjú úr! Minek az a nagy megvetés? Minek az a finnyáskodás! Amit milliók és milliók viselnek a testükön, mit fél ön attól? Akivel testvéreink együtt hálnak, nappal együtt járnak, mit undorodik ön attól? Aki azt megveti, az arisztokrata. Ez az egyenlőség szimbóluma. Miként a régi egyiptomiaknál volt egy szent bogár, a scarabeus, ez a mi szent cserebülyünk! Aki az emberi társaságot nivellírozza. Nosza még egy strófát a vershez urak:
,,Aki a szent cserebülyt, 
Rovarok közt népszerűt, 
Egy igazi népbarátot 
Utál, testén el nem tűr,
              Kést neki!"
Dühös taps hangzott fel rá, s utána énekelte mindenki, még Puskin is.
- Igazán mondom, ez találta el a módját - monda kacagva Jakuskinnak.
Most azonban megnyílt a pinceajtó, s egy hosszú kéz, mely lenyúlt a magasból, elkezdett egy kolomppal harangozni. Arra a kolompszóra egyszerre vége lett az egész rebellionnak.
Ez azt jelenti, hogy megvirradt, a ,,korsó" csaplárosa kötelezve van az ajtaját kinyitni, s a vendégek jól teszik, ha hazamennek; különben ott lepi őket a rendőrség.
A zaj elnémult egyszerre, s minden ember igyekezett felvenni a sutra feltett bekecsét. A felnyitott ajtón át betört a hideg lég, s a spelunkában megszorult pára elkezdett hó és zúzmara alakjában a vendégek hajára, szakállára tapadni.
- No, de most még egy búcsúkortyot egymással! - dörmögé a sarjú Marat. - E dicső este emlékére! Jó barátok! Testvérek! Urak! Nem! Nem közönséges itallal! Annak az emlékére, hogy ma készítettük el a mi Marseillaise-ünket, megisszuk közakarattal azt a tintát, ami e dicső harci dal írásából fennmaradt.
- Megisszuk! - ordíták rá mindnyájan.
- De már ezt nem csináljuk utánuk! - dörmögé Puskin, s lerántva Diabolkát az asztalról, igyekezett a pincegádort elérni, s kimenekülni az alvilágból.
A földszintre jutva, amíg Jakuskin az utca végén hagyott szánkó keresésére elindult, Puskin megkereste a bundáját, s beletakargatta Diabolkát. Marat úr ottlepte az ajtóban. Jött utána a tintásüveggel. Még volt benne valami.
- Ej, ej, Puskin testvér! Hát ön elszelelne közülünk a búcsúkorty nélkül! No bizony, tán utálja azt az italt, amiből mi valamennyien ittunk? Hát illik-e ez? Addig ki nem eresztem önt innen az ajtón, amíg nem iszik belőle. Éljen az egyenlőség! Nem vagyunk-e mindnyájan egyenlők? Mindenben egyenlők?
- Nem - szólt Puskin. - Nem vagyunk egyenlők.
- Par exemple?
- Hát - par exemple - én erősebb vagyok, mint ön, s annálfogva én vagyok az, aki megfogja önnek a nyakát, s ön az, aki innen kirepül.
Már akkor Marat úr ott is hevert az utca közepén, lilaszínűre festve a havat az összetört tintásüveggel.
- Látja ön, hogy még sincs tökéletes egyenlőség a földön!
- De lesz - hörgé feltápászkodva Marat -, s kihúzta csizmaszárából a kést. Ez az, ami kiegyenlíti a különbséget a hős és a pipogya között.
Diabolka megfogta Puskin kezét, s magával ragadta futva, nehogy még lekéseljék.
- Nos, hát eljössz-e holnap megint a ,,Medvesonkába"? - kérdé Puskin a visszatérő Jakuskint.
- El bizony. Én mindennap eljövök. Ezek aztán az igazi emberek!
Puskin nagyot nevetett.
- Az ám. Amíg a kolompszót meg nem hallják!









Jókai Mór: Szabadság a hó alatt


Az űzött vad
Másnap az Izsák-templomban a cári énekkar nyitá meg a nagyböjti ünnepek szertartását. Hírhedett énekkar volt ez. Fenntartva nagy költségen, összeválogatva az egész birodalom széphangú férfiaiból és gyermekeiből. A kortársak magasztalása minden valaha emberi hang által produkált zenén fölülemeli e zsolozsmákat. A cár, hajlott kora felé, semmi zenét sem tűrt már, egyedül a hárfát és a misztikus egyházi éneket. Ezért volt Ilmerinen Zeneida, a szonáták éneklője kiváló kegyence. Színházba nem járt, ha éneket akart hallani, a téli palota, vagy az Eremitage termeibe hívta meg a kedvenc művészeket, s a nagyböjt minden napján elment a templomba a gyermekek énekét meghallgatni.
Ilyenkor aztán az úri rend is divatnak tarta a templomban megjelenni, s a nagyobb ájtatosság kedvéért a hölgyek ez alkalomra nem használtak kármint, csak fehérítőt.
Ott lehetett látni az első sorokban, a főoltárhoz legközelebb állva, Ghedimin herceget és a Muravjeffeket, Orlovokat, Trubeckóikat - mindazokat, kik neveiket a ,,Zöld könyvbe" saját kezűleg felírták: s a testőrtisztek, kik a múlt éjjel afölött szavaztak, hogy meghaljon-e a cár vagy csak száműzessék, ott meredtek a sorfal mentében, kivont kardjaikat csípőikhez szorítva, s a templom bejáratánál ott térdepelt és verte a mellét társai csoportjában a nagy Marat-testvér is; még le sem vitte a szenteltvíz az ujjairól azt a tintát, amivel a ,,kés" dalát megírta.
Mind meghajták mélyen a fejüket az uralkodópár előtt, mikor az végighaladt előttük, s talán senki sem volt, aki észrevegye, hogy a férj és a feleség, akiké ez az ország, csak egy-egy ujját nyújtja a másiknak menet közben, s az egész áhítat alatt soha sem néznek egymásra, s a szenteltvíz nyújtásánál nem szólnak egymáshoz.
Ilmerinen Zeneida is ott volt az áhítat szertartásán, s mikor kijött a templomból, egy ott ácsorgó tiszt üdvözlé. Puskin volt az.
- Madame. Ön sírt. Arca csupa nedves. Hát lakik a templomban valaki?
- Nem lakik - felelt neki Zeneida. - Hanem ez az ének az idegekre hat. Állatok vagyunk. A kutya is szokott sírni, ha énekszót hall.
- Látta ön, hogy a cárnő mily áhítattal csókolta a feszületet, az istenember lábát? Nem tudja, mit kérhetett tőle?
- Nem láttam. Nem tudom.
A templomi szertartás késő este végződött, templom után minden ember hazatakarodott. Az utcák elcsendesültek. A nagyböjt első napján az estebédet minden ember odahaza költi el, akinek családja van. S minthogy a pétervári szegényebb néposztálynál minden hét férfira jut egy asszony, azok összebeszélnek, s társaságban keresnek fel egy ismerős magukfajta némbert, aki megfőzze számukra a böjtöt bevezető ciberelevest. Ennek kell minden asztalon párologni ma. Cseréptálban vagy kínai porcelánban. Még a cár asztalán is ez az első étekfogás, s azt a francia szakácsnak meghamisítatlanul kell kotyvasztani, korpábul posajtva, dercekásával feleresztve.
Az első böjtnapi ciberelevest minden családapa otthon költi el. Még a téli palotában is úgy volt hajdan a szokás. - Hajdan! Egyszer valamikor. - Csak kettő számára volt megterítve az asztal: ilyenkor nem hívtak vendéget. A csupa olajjal és nádmézzel készült ételek változatos nemei csak az ő számukra voltak feltálalva szakácsfurfang szerint. - Egyszer aztán jött olyan nap, amikor hiába várta a nő a férjét az első böjtnapi estebédhez: nem jött el. - Pedig sokáig várt reá. Az étel elhűlt. Valami hideg tárgy tolakodott oda közéjük. - Most még csak az ételek hűltek el, majd később a szívek is. - És azért a feleség mégis minden évben nagyböjt első estéjén megterítteté kettőjük számára az asztalt, és felhordatta az ételeket, és várt, várt, hogy a másik társ megjöjjön, várt, míg meghűlt minden étel, s nem nyúlt hozzájuk, őrá várva.
Az órák egyre teltek, a nő várt egyes-egyedül, minden neszre figyelve, nem hangzik-e az ismerős léptek dobaja a kis szőnyegajtó előtt, mely lakosztályaik tornácait összeköti, amelynek megnyílása annyiszor töltötte el szívét földi üdvösséggel. Rég berozsdásodott annak még a zára is.
Egyszer aztán megszólal az órazenemű. Egy zenélő gép, melyet Arakcsejeff készíttetett Párizsban; a dal, melyet elzenél, a nemzeti himnusz; napjában csak egyszer zenéli azt el: éjfél után egy órakor, abban az órában, amelyben Pál cárt a főnemesei és tábornokai hálószobájában meggyilkolták.
A meggyilkolt fia, ki apja holttestén keresztül lépett a trónra, sok éven át ott hallgatta, a nagy évfordulók napjain, arcra borulva, és az imazsámolyt nedvesítve könnyeivel, ezt a búskomor himnuszt, s volt egy lény, akinek elmondhatta lelke kínzó szorongattatásait. - Ah, ott a szív minden dobbanása zengette ezt a gyászdalt. Ez szorgalmasabb óramű volt, mint a másik. Ez rákezdte dalát a diadalmámor közepett, valamint a szerencsétlenségek óráiban, szemére hányva, hogy apja holtteste volt a zsámoly, melyen a trónra lépett, s fenyegetve, hogy az ő holtteste lesz éppen úgy a zsámolya utódjának. Ez volt életének kínzó réme: örök lelki tortúrája. - Senkinek sem gyónhatta meg azt, csak a feleségnek. - Senki sem vigasztalhatta meg őt e nehéz küzdelmeiben önterhe alatt leroskadó lelkének, csak a feleség. - Most már ennek vége van. Azok az átkozott szép kék szemek, amikben egy új eget keresett, megadták neki az eget: az a hideg eget, ami a földet és a holdat örökre elválasztja egymástól. A minden oroszok cárjának senkije sincs többé. A hatalmasok legerősebbikének nincs annyi megnyugvó helye, ahol nyugodtan el tudjon aludni. A pusztában ott feledett vándor nem áll olyan egyedül a világban, mint ő.
Mikor még a zene után sem jő meg a férj, a nő előveszi az elefántcsontra festett arcképet, s azt helyezi oda az asztalra a férj helyére, maga elé. A délceg ifjú daliát: mosolygó ajkaival, derült homlokával, amilyen volt - vőlegény korában. S aztán addig-addig néz rá, míg a könny kicsordul szeméből. Semmije sem maradt meg belőle, csak ez a kép.
Az élő ember rég nem mosolyog már senkire. Aki őt még mosolyra tudná bírni, az ugyan híres ember lenne egyszerre. Két befogott szán áll a téli palota oszloptornáca alatt, az egyikbe hat ló fogva, a másikba három. Mindkettő üveges hintót hord, lefüggönyözött ablakokkal. A kocsisok és csatlósok a hat lovasnál a cár egyenruháját viselik, a másiknál Miklós nagyhercegét.
Hanem mikor a beszállásra kerül a sor, akkor a cári szánkóba a nagyherceg ül be, s a cár meg a nagyhercegébe.
Mikor aztán a két szán kicsörtet a kapun, az egyik jobbra, a másik balra fordul. A hat lovas nyomába rögtön utánarugaszkodik a rejtekben tartott testőrlovasok pikétje, s kíséri azt a távolból, s megáll, ahol az nyugvót tart. A három lovast hagyják tovasiklani magában. A nagyhercegről tudja mindenki, hogy az most egyenesen haza megy a családjához: van egy kis csendes házikója; hanem a cárról nem tudni, hogy merre fogja bekóborolni a hosszú tengeréjszakát? Pedig most nagyon kell őrizkedni!
Arakcsejeffnek dühös összekapása volt ma délelőtt a rendőrfőnökkel és Miloradoviccsal, a városkormányzóval. Háromféle rendőrség is működött: a katonai, polgári, meg a titkos; de ezek, ahelyett, hogy egymás kezére dolgoztak volna, mindig azon voltak, hogy egymás intézkedéseit meghiúsítsák. - Arakcsejeff azért volt dühös Hulkinra, hogy Galban lovagot az éjjel kirabolták, s nemcsak a pénzét vették el, hanem még a jegyzeteit is, amik között sok államtitok volt. Hulkin aztán kiderítette, hogy a rablók maguk voltak az őrjáratra kirendelt katonák. Akkor aztán Miloradovics ellen fordult Arakcsejeff egész haragja. Követelte, hogy a főtiszt, akire a múlt éjjel a főfelügyelet volt bízva, a legszigorúbban feleletre vonassék. Akkor aztán megmondta neki a kormányzó, hogy az éppen Arakcsejeff Jevgen volt, az ő egyetlen magzatja. Akkor aztán Arakcsejeff még dühösebb lett - de nem volt kire. Tökéletesen hitte, hogy maga az úrfi rabolta ki Galban lovagot: képes volt rá, ahogy ő ismerte a kedves ifjút.
Akkor aztán felhagyott a további inkvizícióval; hanem azt az intézkedést tette, hogy a testőrhuszárságot (mely egyenesen az ő parancsnoksága alatt állott) rendelé ki, hogy őrjárataival a cárt távolból mindenüvé kísérje. A gyalogságban és a rendőrségben nem lehetett már bízni. Arakcsejeffnek különös ösztöne volt mindenféle jelenségekből kiérezni a cár elleni összeesküvést, ha bizonyságot nem tudott is szerezni, s ő volt az egyedüli soha el nem alvó szem, mely a cárra vigyázott. Egész nemzete gyűlöletét összeszedte a saját fejére, azért, hogy annak az embernek a fejét megoltalmazza, akiben saját énje felolvadt.
Hanem az üldözött ember ki tudta játszani mind az üldözőit, mind a védelmezőit: amíg azok alattomban, leskelődve kísérték, kerülgették az ő hatlovas szánját kaszárnyáról kaszárnyára (a nagyherceg körvizsgálatot tartott azokban, hogy a felügyelő tisztek - nem vetették-e le a kravátliaikat?), azalatt a háromlovas szán végigvágtatott a Mojka-csatorna partján, addig a nagy, kertekkel beültetett térségig, ahol a hadmérnökség palotája áll; ott egy hosszú, vasráccsal koszorúzott fal előtt megállt: a cár kiszállt belőle, a zsebében hozott kulccsal felnyitá az ajtót, s egyes-egyedül, senkitől sem kísérve, lámpa nélkül, végighaladt azon az úton, melyet kétoldalt nyírott fenyőfabokrok jelöltek; a friss havon nem volt semmi lábnyom. Ezen az úton más nem jár rajta kívül. Egy ódon egyemeletes ház bontakozik ki a nyírfák közül, amik tele vannak varjúfészkekkel. Annak egy kis alacsony tölgyfaajtója van, amihez falépcsők vezetnek föl. A magányos férfi annak a kulcsát is magával hozta; felnyitja, belép rajta, itt már sötét van, elő kell venni zsebéből a tolvajlámpát, hogy megtalálja a lépcsőt, mely az emeletre fölvezet, s aztán egy hosszú folyosón lábhegyen végighalad. Egy kutya sincs, mely megugassa. Egészen meglepi a beszélgetőket, amint benyitja rájuk az ajtót. Ketten vannak: egy öregember, meg egy öregasszony.
Az öregasszony felsikolt, amint meglátja a belépőt, az öregember pedig a lábaihoz veti magát.
- Micsoda ember ez itt? Helenka!
- Hát ez az én öregem. Az én uram. Emeld föl a pofádat no, Ihnáskó, hadd lássa a cár, hogy te vagy.
- Nekem sohase mondtad, hogy férjed van.
- Hát ugyan minek beszélne valaki a köszvényéről, vagy egy csúnya állatról, akit jobb szeret, ha elfelejthetett?
- Hát most mit keres itt nálad?
A vénasszony még a kezével is eltakarta félig a száját, úgy suttogott.
- Hát a királyleányt kísérte ide, no!
Erre a kérdező szigorú arcán kezdett felolvadni a jég.
- Ah, Bethsába van itten?
- Igen. Ma szabad lesz neki itt maradni reggelig. Ostáblát játszanak odabenn. Azt kísérte ide az Ihnáskó - a palotából.
- Hogy van Zsófi? - A kérdező hangja reszketett.
- Hát elég jól! Az éjjel aludt csendesen; reggel megitta a csokoládéját. Ma nem volt olyan haragos, mint máskor, amióta az orvos megmondta neki, hogy a mérgelődés árt neki.
- Megtartja az orvos rendeletét?
- Nagyon is szigorúan. Ha egy percet elkésem a gyógyszerrel, már csenget.
- Az orvos nem mondott valamit az étrendről?
- De bizony mondott. Azt beszélte, hogy a hosszú böjt alatt a hercegasszonynak nem szabad szigorúan tartani magát, hanem mindennap kell valami húsfélét enni, meg tojást; mert ez ád erőt. De hát majd kiverte vele a hercegasszony. Mit gondol? A lelkét akarja-e kárhozatra vinni a teste miatt! Nekem rettentő szigorú parancsolatokat osztott, s azt ígérte, hogy megver, ha rászedem.
- Ugye? Pedig az orvos határozottan azt mondta, hogy árt az egészségének a szigorú böjt?
- Azt ám. Azt mondta, hogy vérre volna szüksége, mert kevés a vére. Azt pedig nem ád az olajos bab meg a cibereleves.
- Mit főztél ma neki vacsorára?
- Hát amit erre a napra szokás: ciberelevest.
- Tedd meg azt, jó Helenka, a kedvemért, itt hoztam egy dobozt magammal, abban van valami, ami jó a betegnek: Angliából kaptam egy híres orvostól. Tégy ebből mindennap a ciberelevesbe egy kanállal.
- Hogyne tenném meg, amit te parancsolsz, uram? De mondd meg igazán: nem készült ez valami állatnak a húsából? Mert ha azt megtudja a lelkem, hogy én a nagyböjt alatt valami húsfélét kevertem az ételébe, olyan kétségbeesett sírást és veszekedést fog elkövetni, hogy még jobban belebetegszik.
- Ne félj semmit, jó Helenka. Mindenféle pálmák gyökereiből van ez sűrítve, amiknek az íze pótolja a húsét.
- De azután az én lelkem ne legyen rajta.
- Nem. Ne félj. Én a magam lelkére veszem azt.
Pedig bizony, ha lélekkárhozat a quadragesima alatt bebocsátani a szájon azt, ami élő állat alkatrésze volt valaha, akkor nagy terhet vállalt a lelkére a cár; mert az valóságos húskivonat volt, amit magával hozott: új találmánya az angol gyógyászatnak. Hanem hát a cár philosoph volt - és apa.
- Eredj, jelents be nála, nehogy megijedjen, ha véletlenül meglát.
*
Egy hímzett ernyővel eltakart lámpa előtt ült két fiatal leány.
Az egyikkel már találkoztunk egyszer, ama nevezetes szarvasvadászatnál. Most már tudjuk róla, hogy ,,királyleány".
*
Mikor Ihnáskó megint egyedül maradt Helenkával, ahogy a cár belépett a hercegnő szobájába, kifúrta magát az oldalán ez a kérdés
- Te! miféle királyleány ez a mienk?
- Óh, te tökfilkó, hát még most sem tudod, pedig nyolc esztendeje lakik a házatokban. Hát ez a grúzi királynak a leánya. Az apja valamikor hatalmas király volt valahol ott, ahol a mazsolaszőlő meg az olajbogyó terem, hanem a törökök megölték. A királyné aztán a kisleányával együtt idemenekült mihozzánk, s a koronáját is elhozta magával. Gyönyörű szép asszony volt. Láttam egyszer, az újesztendő napi nagy parádénál, nemzeti öltözetében. Nem csoda, ha az történt vele, ami. Lazareff tábornokra volt bízva, hogy kísérje őt a házábul idáig. A tábornok szerelmes természetű ember volt. Egyszer nagyon a fejébe talált menni a kacheti bor: elfelejtkezett róla, hogy királyné áll előtte, s úgy akart vele bánni, ahogy a többiekkel szokott. Csakhogy a grúzi szép pillangóknak fullánkjai is vannak, mint a méheknek. A királyné a kindzsáljával úgy szúrta keresztül a szívét a vakmerő szerelmesnek, hogy az halva rogyott össze. Nem csináltak ám lármát a dologból, szépen elcsitították; - hanem a királynét félretették egy kolostorba, ahol királyi tisztességgel vették körül, de ahonnan nem szabad kimennie; csak éppen újesztendő napján hozzák fel a másik két özvegy királynéval együtt, az imereti és mingrélival, hogy a trón lépcsőin a cár mellett ők is helyet foglaljanak. A hatéves kisleányát pedig elvették tőle. No, természetesen, nehogy ilyen erkölcsöket oltson abba is az anyja: hisz akkor nem maradna élő férfi Szentpétervárott. Aztán odaadták Ghedimin hercegnőnek. Annak úgysem adott az Isten gyermeket.
- Hát kicsoda? - böffentett közbe Ihnáskó.
- Ejnye, te ostoba! Ilyet mondani, hogy hát kicsoda? Hát senki sem! Ha nincs neki? Ne hunyorgass, mert pofon teremtelek! Hát így került a királyleány a ti házatokhoz, s most az úgy van ott, mintha a család tagja volna. A saját anyjára nem is emlékezik már, hanem a hercegnőt tartja édesének.
- Csak azt szeretném tudni, hogy a hercegasszony miért küldözi őt ide a beteg hercegkisasszony látogatására?
- Azon pedig sohse törd a fejedet, mert az nem a te tökkobakodnak való.









Jókai Mór: Szabadság a hó alatt


A másik leány
A másik leány volt Nariskin Zsófia.
Gyöngéd, túlfinom alak, olyan szőke hajjal, mint az árvalyánhaj. Jó szerencse, hogy el van rejtve emberi szemek elől; mert az arca meglepően hasonlít Ghedimin hercegnőéhez, aminő az volt leánykorában. Vonásaiban a túlérett gyermek izgékony eszessége, összekeveredve a másik ellentéttel, a babonás félelemmel. Csak a szemei szelídebbek, mint szép hasonmásáé: nem olyan büszkék, lenézők; hanem mélán elábrándozók.
Aztán mi ábrándjai lehetnek egy leánynak, aki még sohasem látta a világot? Azt a világot amely tele van emberrel. Szép, ragyogó tájakat igen: sziklákat, erdőket, vízeséseket; de az emberi társaságból senkit, mint a dajkáját, akitől szívesen megtanulta a babonákat, tündérmeséket; aztán meg nevelőnőit, akiktől semmiképpen sem tanulta meg a földleírást és a szépműtant. Mindenki kényeztette, és senki sem szerette.
Körülötte mindenféle játékszer és megkezdett női munka hever, ahogy beléjük unva, egyiket a másikra dobálta: ostábla, kártya, sakkfigurák, türelemképek, hímzések, rajzolatok, kivágott sablonok. Egy széles ottomanon ül, fehér, hímzett pongyolában, két lábát felszedve maga alá, míg a királyleány egy alacsony tabouretten ül a lábainál.
A belépő hatalmas úr itt sem talál kegyelmes fogadtatásra. Bizonyosan valami jó mulatságot szakított félbe a leányok között.
Pedig úgy látszik, hogy joga van egész bizalmasan odamenni a halavány leányhoz, s annak a fejét a két keze közé fogva, egy egészséges csókot nyomni az arcára, aminek a nyomait aztán a leány gyermeteg negéddel igyekszik ledörzsölni japonicája ujjával arcáról, amivel azt nyeri, hogy arcája megcsókolt fele piros lesz, mint a rózsa.
- Hogy vagy, oltárképem?
- Ejh, most félbeszakítottad azt a szép mesét, amit Bethsába elkezdett.
- Folytassa, én is hallgatom.
- Lehet is azt hallgatnod, mikor nem tudod az elejét.
- Bethsába lesz olyan jó, hogy még egyszer előlkezdi azt.
A királyleány intett a fejével, hogy újra kezdi, Zsófia pedig a szemöldökével intett a cárnak, hogy üljön oda a kerevet másik vánkosához, s a hatalmas úr megérté az intést, és szót fogadott. Kezei közé vette a leány egyik finom kis kezét, amin a kék erek úgy keresztüllátszottak, s a cirógatás közben igyekezett lopva megtalálni az üterét, hogy annak veréséből találgassa: van-e remény? Kérdezni is akart valamit, de az a vékony szemöld azt inté: ,,csitt!" S a mindenható ember elhallgatott; engedelmeskedett.
- Hát volt egyszer egy nagy, nagy király - kezdé a királyleány a mesét -, ott a nagy Kaspi-tó partján, akinek volt egy szép felesége, akiről ő nem tudta, mikor nőül vette, hogy az tűzimádó. A tűzimádók pedig mind a dzsinnekkel vannak szövetségben. A királyné azt ígérte a dzsinnek, mikor férjhez ment, hogy ha leánya lesz, azt neki adja, mikor megnő. Mikor aztán a királyleány szépen felnőtt, egyszer csak eljött ám a dzsinn érte, s bekocogtatott a királyhoz. A szegény király ugyan megijedt, mikor meghallotta, hogy a szellem a leányát akarja elvinni.
- Hát nem tudott a szellemmel bírni, ha király volt? - szólt közbe ingerülten a beteg leány.
- Jajh, kedveském, a szellem olyan hatalmas, hogy azzal egy király sem bír.
- Egy császár sem?
- Az sem. Azt nem lehet megfogni, az pedig mindenkit megfoghat. Azt nem lehet bezárni, kizárni, mert az mindenüvé behatol! Annak nincs súlya, mégis agyonnyom; nincs kardja, mégis megöl.
- De jó, hogy a szellemek csak a Kaspi-tó partján laknak!
- Hát mikor a király meghallotta, elkezdett a szellemnek könyörögni, hogy ne vigye el a kedves leányát: csak még egy esztendeig hagyja ottan nála. - ,,No jól van - mondá a szellem -, itt hagyom hát még egy esztendeig a leányodat, ha nekem ígéred a hüvelykujjadat cserébe." - A király nem sajnálta a hüvelykujját odaígérni, s azzal elment a szellem dolgára. Egy év múlva megint megjelent a királynál, s követelte a leányát vagy a hüvelykét cserébe. A király nagyon szerette a leányát; de a hüvelykujjától sem akart megválni, mert akkor nem tudta volna többé a tegzét felajzani, s megint csak könyörgött a dzsinnek, hogy engedjen még egy kegyelemesztendőt a leányának. ,,No jól van, engedek - monda a szellem -, hanem egy esztendő múlva nekem adod vagy a leányodat, vagy az egész jobb kezedet." A király megint ráállt az alkura. Egy év múlva ismét megjelent a szellem előtte. A király megint csak nem akart megválni a leányától, de még a jobb kezétől sem. Ekkor aztán már a szellem még egy esztendei haladékért az egész karját követelte a királynak.
- De hát sohasem döglenek meg a szellemek? - kiálta közbe Zsófia.
- Nem, szerelmeském. A szellemek örökké élnek. - A király a karját is odaígérte neki, csakhogy a leányát el ne vigye, vagy a kezét le ne vágja. És aztán évről évre mindig visszajött a szellem, mindig többet követelt a királytól váltságdíjul a leányért. Utoljára már a szívét, már a fejét is odaígértette magának. Mikor aztán egészen az övé volt már a királynak a teste, akkor azt mondta neki: itt az utolsó esztendő; most már vagy a leányodat viszem el, vagy ígérd ide nekem még az árnyékodat is. Ekkor aztán azt mondta neki a király: ,,Nem, nem adok semmit többet, vidd el, ami már a tied, de sem a leányomat, sem az árnyékomat neked nem adom." - Erre nagy mennydörgés közt eltávozott a szellem, s rákövetkező nap, mikor a király szép csendes, napfényes idővel hajóra szállt, hogy a Kaspi-tón átevezzen, hirtelen zivatar támadt, s hajóstul együtt belefojtá a tóba. Sohasem találták meg a testét. - Hanem a leánya megmaradt, és azután, amíg csak élt, minden este, mikor a nap leáldozott, látott maga felé jönni egy árnyékot: egy emberi árnyat koronás fővel, mely feléje tartott, s amint az árnyék elsuhant mellette, mindig úgy tetszett neki, mintha egy csók érné az arcát, s a fél orcája kipirult utána.
A cár elmélázott. Ez a király, akinek csak az árnyéka jár-kel már a földön, olyan nagyon hasonlít őhozzá. És Zsófia is arra gondolt, hogy az a királyleány, akit megcsókolni eljár esténként egy koronás árnyék, mintha ő maga volna.
Bethsába pedig gyermeteg enyelgéssel veté utána.
- Ilyen meséket hallani minálunk: óh, tudok én ilyet százat.
- Ez nagyon búskomor mese, édeském - mondá a cár.
- De én az ilyeneket szeretem - szólt a hercegleány. - Amiknek szomorú vége van. Ki nem állhatom az olyan meséket, amik azon végződnek, hogy ,,most is élnek, ha meg nem haltak". Olvasni is csak olyant szeretnék, aminek valami szomorú vége van. Az orvos pedig megtiltotta az olvasást, hogy az árt. A kis Betszi pedig olyan szép meséket tud mondani.
- Hátha a vacsorádat hozatnád fel? Nem vagy éhes?
- Ejh! Ki gondolna mindig az evésre? Úgyis egész nap egyebet sem csinálunk, mint mindig eszünk.
A leány egy csomó megkezdett süteményes és aszaltgyümölcsös dobozra mutatott, amikből mindegyikből hiányzott egy-két darab.
- De neked valami táplálóval kellene élned: az adná meg az egészségedet.
- Hát ki mondja neked, hogy én beteg vagyok? Add ide a kézitükrömet. Hát nem vagyok én elég piros?
- Az vagy, az. Ma nagyon is jó színben vagy.
- Phi, Phi! - A leány kétszer is a hála mögé köpött. - Nem szabad valakinek a szemébe mondani, hogy jó színben van; mert az szerencsétlenséget hoz. No, hát terítsünk fel a vacsorához.
A hatalmas nagy ember oly hirtelen kész volt inasi szolgálatokat teljesíteni annál a halovány, beesett szemű leánynál, akiben egész világa összpontosult. S oly ügyetlen volt a szolgálattevésben. Nem tanulta ő ezt soha. Eleget is korholta érte az a leány.
- Ej, ej, hogy nem áll a kezedben a tányér! Hát úgy kell a kanalat a kés, villa közé rakni? A sót szépen öntsd ki az asztalra. Nem szabad azt tartóstul együtt feltenni; mert ha véletlenül feldűl, az szerencsétlenséget hoz. A kenyeret ne úgy mesd meg, hogy a kés hegyét beleszúrd, azért megharagszik az Isten. Csinálj keresztet rá a késsel. Óh, milyen ügyetlen az ilyen nagy ember!
Azalatt behozta a Helenka a ciberelevest.
A leány belekóstolt, s aztán megállt a kezében a kanál.
- Ebben valami idegen is van! Ti ebbe húst loptatok bele! Nem eszem belőle. Meg akartok csalni. Meg akarjátok velem etetni a húslevet.
A cár maga is belekóstolt az ételbe, s bizonyítá, hogy azon semmi húslé nem érzik. De már a beteg leány fel volt ingerelve attól a gondolattól, hogy őt meg akarják csalni, s érintetlenül küldött vissza minden ételt. Azután elővette az aszalt gyümölcsös dobozt, s azzal akart jóllakni. A cár könyörgött neki, hogy ne tömje meg vele magát, mert az megterheli a gyomrot; ekkor aztán sírva fakadt, hogy őt meg akarják ölni éhen. Míg végre a cár előhozatta a teafőzőt, s maga főzött neki teát, és abba aztán piskótát aprított, azzal kínálta meg. - Óh, milyen nagy volt az öröme, mikor a beteg leány azt mondta rá, hogy ,,nagyon jó", s elköltött egy egész kétszersültet, a másikat is megmártotta, s egyet harapva belőle, odanyújtotta a cárnak, hogy kóstolja meg, milyen jó. Aztán oda hagyta magát vonni az ölébe, s a vállára borulva, elálmosodott. És aztán kérte, hogy fektesse le az ágyába, és bontsa ki a haját. Aztán a jobb keze ujjait a cár ujjai közé fonva, elimádkozta a maga esti imáját; s az Amen szó mellett odaleheltette a cár ajkaira tiszta, szűz lelkét... Ez volt az egyetlenegy lény a világon, akit még a magáénak nevezett! Negyvenmillió alattvaló között egyesegyedül az övé.
Jó éjszakát! A ,,világ ura" még annyi pepecselni valót talált a beteg leány körül: megmelegíteni a lábához való vánkost a kandallónál; elkészíteni éji asztalára a cukros narancsvizet. A szentelt barkát is odadugta a vánkosa alá, hogy a rossz álmok szellemeit elűzze tőle. Ő! A philosoph! Szentelt barkát! Egy topolyfa cickás ágát, amit a pap szenteltvízzel behintett. - Egy beteg gyermek ágyánál megszűnik a filozófia.
- Eredj már haza - suttogá a leány. - Bethsába itt fog ma nálam hálni. Jó éjszakát. Ma jó álmom lesz.
- Tedd a fejemre a kezedet, kérlek, hogy én is jól aludjam. Jó éjszakát!
És nem nevezték egymást semmiféle édes névvel. Pedig jól tudták mind a ketten, hogy a széles, kietlen világban nincs senkijök egymáson kívül.
Éjfél után volt már az idő, mikor a cár visszatért szánkájához. Nagyon korán van még hazatérni.
- Hajts a Nyefszki prospekten végig - parancsolá kocsisának.
A kocsis tudja már, mit jelent ez a parancs.
A Nyefszki prospekten van egy kétemeletes ház, melynek földszintjén egy cégtábla vonul végig e névvel ,,Severin". Ott megállítja a kocsis a lovakat.
Az első emelet ablakai ki vannak világítva. A csöngetésre lámpásos cselédek jönnek elő, s felvezetik az érkező világ urát a házigazdához.
Az egy egyszerű papírkereskedő és nyomdász, aki fiaival, menyeivel, leányaival és vejeivel együtt lakik, s közös üzletet visz. Nagy ünnepnapokon be szokott látogatni hozzájuk a cár, s elgyönyörködik óra hosszant az egyszerű családi örömökben. - Neki ilyen nincsen. - A kisgyermekek verseket mondanak fel a nagyapónak, s az térdein lovagoltatja őket, s csinál belőlük papiros süveggel meg fakarddal generálisokat. - Ilyen tábornokai a cárnak nincsenek. - Öten-hatan karikába állnak, s kört táncolva énekelnek, ki fél, ki negyedrész hangon az ,,ásimási koldusok"-ról. - Ilyen énekkara a cárnak nincsen. - Vacsora végén olyan tiszta marad utánuk az asztal, hogy meg nem lehet mondani, mi volt a tálakban. - Ilyen lakomát a cár nem tud adni. Aztán mikor elszedték az asztalt, közkívánatra előhozzák a kedélyes ,,Harang és kalapács" játékot, s játszanak nagy pénzben: dióban. - Ki mit nyert, a játék közben megeszi. - Ilyen okos pénze a cárnak nincsen.
Ott elüldögél közöttük, míg a gyermekek elálmosodnak, s az anyjaik egyenként elviszik őket aludni, sorba csókoltatva velük elébb az ott maradókat: a vendéget is, a cárt. A ,,téli palotában" ilyen nincsen. - S a nagy vendég aztán elbeszélget az öregekkel a régi jó időkről; elmondatja magának a hétköznapi ember minden búját-baját, amit olyan jólesik annak, ha kedvére elpanaszolhat, s aközben a teás szamovár kifogy, és megtelik újra. Észre se veszi, hogy valami jólesett neki. A tea-e? Vagy a sütemény? Vagy az őszinte szó? A hamisítatlan kedély? - Ilyen teát a cár otthon nem kap.
Odakünn a hosszú, hólepte utcákon pedig vágtatnak a lovas testőrök, s a sunnyogó összeesküvők, félfejüket kidugva a kapumélyedésből, leskelődnek a vágtató hatlovas szán után, késeiken, pisztolyaikon tartva kezeiket. Az üldözött vad nem tud róluk semmit. Senki sem mondja meg, merre járt az éjjel szerteszéjjel a városban, s ki volt az, aki olyan nagyon űzte.









Jókai Mór: Szabadság a hó alatt


Hogy vesznek be egy várat?
- Jól bezárd az ajtót, és senkit se eressz be. Aki nem akarja elhinni, hogy nem vagyok idehaza, annak mondd, hogy meghaltam.
- Hátha pénzt hoz valaki?
- Ilyen valakire nem süt a nap.
- És ha szerelmes levelet hoz valaki?
- Mondd, hogy dugja be az ajtó alatt, de be ne ereszd; mert hátha álcázott hitelező?
...Fölösleges megjegyezni, hogy ezt a párbeszédet egy fiatal katonatiszt tartotta a szolgájával. Annyit azonban hozzá kell tennünk, hogy ez a katonatiszt Puskin volt.
Tele fejjel s üres zsebbel jött haza korán reggel, s egész öltözetestül odavetette magát a medvebőrrel borított nyugágyra, s olyanformán érezte magát, mintha minden hajszálát különkülön ördög húzogatná harapófogóval. Amint elaludt, rögtön Marat junior szent scarabeusaival álmodott, amint elefántokká megnőve jöttek feléje, hogy megcsókolják.
Egyszer aztán pogány nagy lárma verte fel álmából. Az utcán verekedtek. Egy embert püföltek kegyetlenül az ablaka alatt; az meg jajgatott és segítségért kiabált; de senki sem jött a jajveszékelésre. Ez magánügy: mi köze hozzá a rendőrségnek?
Nem állhatta a keserves jajgatást: felkelt, odament az ablakhoz, a cifra jégvirágos táblára rálehelt, míg egy kerek, szabad nyílást támasztott rajta, amin keresztül kinézhetett az utcára.
Három ember dulakodott az ablaka alatt, kettő püfölt és fojtogatott egy harmadikat, aki kétségbeesetten védelmezte magát, az egész arca csupa vér volt már. Megtámadóinak egyike belemarkolt a szakállába (hosszú, kétágra eresztett szakálla volt), s egyszer csak a kezében maradt neki az egész csomag szakáll.
De már ezt nem nézhette tovább Puskin. Az egész vére felháborodott e kegyetlenség láttára; lekapta a falról a kutyakorbácsát, s rohant ki az utcára. Hiába kiabált az inasa, hogy ,,ki ne nyisd az ajtót!" nem hallgatott rá; kiugrott a verekedők közé: a két megtámadónak nagyokat húzott a fejre, arra azok nyakukba vették a lábaikat, s elillantak, Puskin pedig fölemelte a földről a szegény vérben, fagyban hagyott áldozatot, aki nem bírt a lábán állni, s csak nyögött; úgy vitte be a karjai között a szobájába. Ott mindjárt mosdótálat hozatott neki, friss vízzel, hogy mossa le az arcáról a vért; amit a szegény meg is fogadott, s olyan jól megmosta az ábrázatját, hogy nemcsak a veres festék ment le róla, amitől a mosdóvíz csupa berzseny lett, hanem még a megmaradt szakáll is, ami csak úgy volt odaragasztva. Mikor aztán megtörülközött, akkor odafordult Puskinhoz alázatos mosolygással, s a tulupja ujjából egy összehajtott iratot húzott ki, s azt eléje tartá:
- Az Isten áldjon meg, hogy egyszer mégis beszélhetek veled nem fizetnéd ki ezt a csekélységet?
Puskin csak akkor ismert rá, hogy ez a leggonoszabb hitelezője, az átkozott uzsorás Zsabakoff
- Hát téged az ördög hozott ide?
- Nem, uram, te hoztál ide magad.
Az inas közbeszólt:
- Mondtam, uram, hogy ne nyisd ki az ajtót!
- De mikor a szakállát kitépték.
- Úgy volt az odaragasztva - vallá meg Zsabakoff mosolyogva. - Hát az a két ember, aki döngetett?
- A két sógorom volt. Úgy beszéltem velük össze. Tudtam, hogy nemes lelkű vagy. Nem hagysz az utcán összetépetni. Olyan nehéz különben hozzád bejutni.
Puskin átlátta, hogy a tréfa jó volt; nem szabad érte megharagudni.
- Hát mármost mit akarsz?
- Alázatosan könyörögni hozzád, hogy fizetnéd ki ezt a gyönge kis ezer rubelecskét. Tudod, hogy milyen régen tartozol vele.
- Az ám. Azóta kétszer lefizettem azt uzsorában.
- Hiszen ha az én saját pénzem volna! De én is mástól kértem kölcsön, hogy neked adhassam. A vérszipoly minden megújításnál feljebb rúgatta a kamatot. Én is kénytelen voltam azt tenni. Most már nem akar többet hallani a megújításról. Lehúzza rólam a kaftányomat, ha elő nem teremtem az ezer rubelét. Télvíz idején egy ingben maradok. Hét apró gyerekem (ha látnád őket, olyanok, mint egy kis angyal!) mind kenyér nélkül marad! Kihúzzák alóluk az utolsó vánkost a te tartozásod miatt. Nekem már semmim sincs, mindent pénzzé tettem, hogy a gaz vérszipolyt kielégítsem. Még a feleségem rokolyája is az Aprakszin dvorba vándorolt már. Oh, én szegény ember, hová legyek? - Az uzsorás sírt, mint egy házeresz.
- De én nem segíthetek rajtad - mondá Puskin bosszúsan. Nem tudnám, hol vegyem. Hiszen nem vagyok én bankócsináló.
- De hát mikor fizetsz ki?
- Hát próféta sem vagyok.
- De hát akkor mit csináljak, én szegény árva?
Az uzsorás elkezdett reszketni.
- Pörölj be.
- Jaj, ne tréfálj, kegyelmes uram. Hiszen akkor még engem csuknak be, hogy minek adtam katonatisztnek kölcsön pénzt? Légy irgalommal hozzám. Kilencen fogunk éretted imádkozni mindennap, ha kifizetsz.
- De hát honnan vegyem, ha nincs?
- Gondolkozzál rajta egy kicsit. Vannak neked gazdag nagynénéid, valamelyiket örökölhetnéd. Olyan szép, gazdag hercegasszonyok vannak a városban, akik ha megtudnák, hogy egy derék gavallér pillanatnyi zavarban szenved, mindjárt segélyére jönnek, titokban. Én tudnék neked egy igen jó partit ajánlani: szép, derék, jóerkölcsű leány. Félmillió rubelt adnak vele. Utánajárok, ha parancsolod! - Aztán van neked szép birtokod Pskovban. Akad még elég becsületes bankár a városban, aki nem tudja, hogy a birtokod le van foglalva a korona által, s adna rá kölcsön. Egy olyan gazdag bankár meg sem érezné azt. Aztán te visszafizetnéd azt egyszer neki, majd mikor a birtokodat visszakapod, majd mikor egyszer valami nagy hőstettet követsz el a csatatéren, amiért a cár megjutalmaz.
Puskin egyik indítványra nagyobbat nevetett, mint a másikra.
Zsabakoffot ez a magaviselet egészen elkeseríté.
- De uram, ne vedd tréfára ezt a dolgot. Itt életről és halálról van szó. Ha énnekem most innen pénz nélkül kell hazamennem, kenyérért kiáltó apró angyalkáim közé, hát én akkor fogok egy borotvát, s mind a hétnek elvágom vele a torkát, aztán az anyjukét meg a magamét. El vagyok mindenre szánva. S ha te engemet kinevetsz, hát csinálok én neked itt mindjárt olyan komédiát, hogy nem fogsz nevetni rajta. A kétségbeesés mindenre képes. Ha el bírod a lelkeden viselni, hogy egy hétgyermekes családapa itt a szemed előtt akassza fel magát, oda ni: arra az ablakvasra...
- Ugyan tedd meg! - szólt Puskin nevetve - de csak minél előbb; mert én álmos vagyok, lefekszem.
Azzal hanyatt vetette magát a tábori ágyra.
- No azt meg fogod látni! Addig nem alszol el.
Az uzsorás széket vitt az ablakhoz, arra felállt, s hosszú nyakravalójából hurkot csinált, azt odakötötte az ablakvashoz, a hurokba beledugta a fejét, kirúgta maga alul a széket, s Puskin egyszer csak azt látta, hogy a hitelezője a levegőben kalimpáz kezével, lábával, s a szemei már kiülnek a fejéből.
Ez már mégsem tréfa; sietett az öngyilkost handzsárjával levágni a kötélről. Akkor vette észre, hogy annak az ingén belül jó vastag talpbőrből volt egy nyakló formája, ami nem engedte a hurkot a torkára szorulni.
Ekkor aztán megharagudott, s azt ígérte, hogy megveri.
- Nem bánom. Verj agyon; de fizess ki. Szívesen feláldoznám az életemet, csak az ezer rubelemet add meg. Ne mondd, hogy nincs. Tudom én, hogy van. Nem kifizetted-e a múlt héten Nyemozsint, a gaz uzsorást? Az aztán a pióca! Kétszázat vesz százért. Mégis kifizetted: pedig írást sem adtál neki.
- Éppen azért fizettem ki, mert írás nélkül adta. Az becsületbeli adósság volt.
Zsabakoff erre a szóra összetépte az adóslevelet, s a kandallóba hajította.
- No, hát mármost nekem sincs írásom. Mármost az is becsületbeli adósság! - szólt az uzsorás, két kezét az övébe dugva.
Ez már Puskint is kihozta a sodrából.
- Üssön a sarkadba a mennykő! Nesze, vedd el az egész tárcámat, fordítsd ki, s ha találsz benne valamit, legyen a tiéd. Az uzsorás pedig talált benne valamit. Egy verset. A románcot a cigányleányról.
Elkezdett táncolni örömében, leguggolt meg kirúgott, mint egy jókedvű kozák.
- Ohohó! Istenkém! Micsoda fogás ez! A cigányleány! Az Isten áldjon meg érte! Szaladok vele!
- Hová szaladsz vele?
- A tipográfushoz. A Severinhoz! Most beszélte, hogy tegnap óta búcsút járnak a boltjába az előkelő urak, mind azt kérdik, mikor lesz kapható Puskin Cigányleánya; amit Ilmerinen kisasszonynál felolvasott? Azt mondta, hogy nagy pénzt adna érte. Benne van az ezer rubelem! Ha lehet, még többet is kisajtolok belőle, s a fölösleget megosztom becsülettel. Csókolom a kezedet! Bocsáss meg, ha alkalmatlan voltam! Parancsolj velem, ha ismét szükséged lesz valamire, örülni fogok, ha szolgálatodra lehetek.
A beszéd felét már az ajtóból mondta a siető uzsorás, csak a fejét hagyva még odabenn. Puskin szentül azt hitte, hogy megbolondult a jámbor. Bosszúsan feküdt le megint, ráparancsolt az inasára, hogy ezt a csúnya férget be ne bocsássa többet az ajtón.
Aztán aludt délig.
Mikor felébredt, beszólította az inasát.
- Megint visszajött ám az a csúnya féreg - mondá az inas. - De nem eresztetted be.
- Nem ám. Hanem az ajtó alatt bedugta ezt a csomagot. A tűzbe dobjam?
- Dehogy dobod! Hadd lássam, mi van benne!
A felbontott csomagban találta Puskin a ,,Cigányleány" másolatát, két darab százrubeles bankjegyet meg Severin nyomdász levelét, amiben azt tudatja vele, hogy a románcát megveszi ezerkétszáz rubelért, amiből kétszázat idezárva küld, ezret pedig annak fog átadni, akit Puskin az utalványával érte küld. A másolatot pedig azért küldi a szerzőnek vissza, hogy azt vigye el ahhoz a hatósági közeghez, akitől engedélyt kell kapni a mű kinyomatására.
Furcsa biz ez. Először, hogy az ember pénzt kapjon olyan bolondságért, amit csak úgy a maga mulatságára kigondolt! Tiszta abszurdum! A kártyásnak erősebb jogcíme van ahhoz a pénzhez, amit a makaón nyert, mint annak az embernek, aki azt mondja, ti százan, ezren és még többen fizessetek nekem azért, hogy elolvashassatok valamit, amit én írtam! Írói honorárium! Valami hybridum a nevetséges és a szégyenletes között. Vajon lopás-e ez vagy csalás? Vagy csak bűndíj?
Ilyenformát gondolhatott Puskin, mikor ezt a levelet olvasta. Aztán most még a cenzorhoz elmenni. Őneki, a katonatisztnek, megalázni magát egy penészszagú csinovnikhoz, s elismerni róla, hogy az neki ez esetben ura és bírája. Holott minden egyéb vétségéért a katonai törvényszék ítél fölötte. Mégis csúnya mesterség ez a poézis: hogy a délceg katonatiszt ilyenképpen civillé aljasítsa le magát.
Puskin elszánta magát, hogy meghozza Apollónak ezt az áldozatot.









Jókai Mór: Szabadság a hó alatt


Az, aki szellemeket eszik
Aki emberhúst eszik, annak a neve kannibál! Hát aki az emberi szellemet eszi meg, aki reggelire fiatal elmeszülötteket falatoz fel, délre gondolatóriásokat darabol szét, s estére kiaszott lélekvért iszik, annak mi a neve?
Cenzor.
Egy ember, aki ítél az istenek fölött!
Szentpétervárnak különösen nevezetes cenzorai voltak ez idő szerint, akik fölött állt Magnicki: Arakcsejeff jobb keze (ha ugyan lehetett valamelyik kezét jobbnak nevezni).
Halhatatlanok ők, a róluk fennmaradt adomákról.
Szujukin úr kiigazította Homér Iliászát. Venusból tisztességes asszonyt csinált, Marsból jó erkölcsű katonatisztet, s a hamis isteneknek a neveit mind kisbetűre korrigálta ki (mert nagybetűvel csak az egy igaz Isten nevét szabad írni), hanem Mars nevét, mégiscsak meghagyta nagybetűsnek, a cár iránti tiszteletből, aki maga is a hadak istene.
Egy poétának a munkájából kitörölte e szót: ,,idegen ég"; mert ég csak egy van, abban pedig a szentek laknak; tehát az nem idegen; a másikéból pedig azt, hogy ,,megvetem a világot", mivelhogy a világban benne van a cár és a nagyhercegek, a külföldi fejedelmek és a miniszterek, azt pedig megvetni nem szabad; egy harmadik poétának pedig ebből a szerelmes frázisából: ,,imádott lény, üdvemnek alkotója" három szót kitörült, ,,imádott" az a földi teremtés nem lehet, mert imádni csak földfeletti szentségeket szabad! ,,Üdv" ez csak a túlvilágon adatik, ott is csak annak, aki mint igaz keresztyén végezte életét. ,,Alkotó", ehhez a címhez pedig senkinek sincs joga, egyedül a Jehova egy Istennek, aki a világot hat napon alkotá. És így elég jó megszólítás lesz annak a bizonyos kisasszonynak az, hogy ,,...lény..."
Ehhez kellett Puskinnak elvinni a költeményét; alázatosan bekocogtatni hozzá, megkérni szépen, hogy kegyeskedjék átolvasni munkáját minél előbb, amit az meg is ígért, kitűzvén egy pénteki szent napot az újból megjelenhetésre.
Szerelmes légyottot nem várt az ifjú oly nyugtalanul, mint ezt a találkozást. Ismerte az emberét, s tudta, hogy nehéz küzdelme lesz vele. Mert tudni kell azt, hogy cenzor volt több is, de nem leheteli válogatni benne. Mert az egyik cenzor csak a hírlapok bírálására volt küldetve, a másik a vallásos könyvek, a harmadik az ábécék és kiskáték, a negyedik a kalendáriumok, az ötödik a falragaszok és színházi hirdetmények, a hatodik végre a költői művek ellenőrzésével foglalkozott.
Szujukin úr, aki a költők földi gondviselését képviselte, már Pál cár idejében ezzel a mesterséggel foglalkozott. Öreg ember volt már: egy szál haj nem volt a fején, mint egy valóságos halálfő. Azzal a különbséggel, hogy ez a koponya még minden eszközével el volt látva a fiziognómiai tortúráknak. Gunyoros fintorlataival galvanizálni tudta az előtte álló szerencsétlen poétát, hogy az, mikor ő ránézett azokkal a ráncba szedett, apró, veres szemeivel, a halál fiának érezte magát.
- Hát, édes Puskin öcsém (minden poéta ,,öcsém" volt neki), elolvastam a penzumodat. Szóról szóra végigolvastam. Sajnállak, igen nagyon sajnállak. Ugyan már, hogy tudtál ilyen korpa közé keveredni? - Cigányokat választani poétai értekezés tárgyául? Hát nem ismersz-e ennél magasabb szférákat? Hát azzal akarod-e megszégyeníteni szegény apádat, hogy a sátoros cigányok életét foglalod versekbe?
Puskin felhozta megnyugtatásul, hogy az atyja már rég meghalt.
- No, de vannak még egyéb tisztességes rokonaid! Mit fognak azok gondolni, ha ezt olvassák? Azt fogják hinni, hogy te magad is cigány lettél. S bár legalább idealizáltad volna a cigányokat; de éppen úgy festetted le őket, mint amilyenek valósággal. Ezzel vétettél a poézis legelső szabályai ellen. - Legalább mosdattad volna meg őket! - No, hanem az hát még nem a legnagyobbik hiba. - De micsoda versek ezek? Sohase láttam én ilyen verseket. Hiszen, ha veszem Virgilius Márót, tudom, hogy ez hexameter; ha veszem Horátius Flaccust, tudom, hogy ez alcaicus, ez sapphicus, ez anapesztus; de mi az ördög ez a tiéd? Hisz ebben semmi cezúra! S a sorok mind összevissza rímelnek egymásra, mintha a kovács pörölyén hallanék háromféle kalapácsot csattogni; itt egy hosszú sor, ott egy rövid sor. Ezt én így nem hagyhattam, hanem ahol rövideknek találtam a sorokat, ott én azokat kitoldottam egy-egy interjectióval; ,,mert, ugyanis, pediglen, netalántán".
Puskinnak kezdett a vére a fejébe menni. No ezek szép versek lesznek!
S még hozzáfogott a koponya az öndicsőítéshez.
- Hohó, öcsécském! Én már sok poétát megóvtam a botlástól. Ahol értelmetlen szavakat találok, azokat kiigazítom érthetőkre. Dersavin nekem köszönheti hírének jobb felét. Belőled is csinálok még valamit.
- Nem bánom, bátyámuram, csináljon belőlem, amit akar; de a verseimhez ne toldjon hozzá semmit. Ön azért van itt, hogy törölje ki, ami önnek nem tetszik.
- Csak ne pattogj, Puskin öcsém. A törlésben nem lesz hiányosság. Látod ezt a veres plajbászt a kezemben. Históriai plajbász ez. Soha sem volt kifaragva: csupa törlésben kopott el. Ezerhétszázkilencvenhat óta (akkor te még a világon sem voltál) húzogatok én ezzel keresztül szavakat, sorokat, egész paginákat! S ami ezzel keresztül van húzva, az meghalt!
- Valóságos guillotine hát.
- Ej, ej! Ilyen fiatal embernek ezt a szót ,,guillotine", nem is kellene a szájára venni. Nem guillotine ez öcsém, hanem a sareptai özvegyasszonynak az olajoskorsója, mely soha ki nem fogy az áldásból. Ez a veres plajbász óvja meg a társadalmat a fekélytől, a mételytől, a ragálytól, az elkorcsosodástól. Ez a bölcsek kövénél becsesebb kő, s minden marsallbotnál hatalmasabb pálca. Ez az oszlop, mely az ország nyugodalmát fenntartja!
- No, hát halljuk, mi csodákat tett az én jámbor versemen ez a varázsbot?
- Igenis, megtette a kötelességét. Ne is várj tőlem egyebet. Azt gondolod, hogy az ilyenek napvilágot láthatnak: ,,Az emberek csoportja, szűk falak közt. Szégyenli még szeretni is!" Elhiszem bizony! Úgy szeretni, ahogy a te drágalátos hősöd: azt már szégyenleném magam is. Utánaszaladni egy cigányleánynak, s aztán se papot, se oltárt nem látni, csak szeretgélni, meg medvét táncoltatni véle. Micsoda buzdítás volna ez a fiatalságnak, aki ezt olvasná?
- De hisz ez nem az én véleményem, hanem abban van éppen kifejezve a regényhősnek az a botlása, ami a drámai kifejlődést okozza, s amiért meg kell neki lakolni. A büntetés nyomban következik rá.
A koponya nagyot bámult. A replika megakasztá.
- Hát ez a kalandornak a véleménye? No jó, hanem akkor asteriskusba alá kell tenni, hogy ez nem szerzőnek a véleménye, s hogy ezért alább meg fog az illető lakolni. De most hallgasd, ami nyomban utána jön. ,,Eladja (már ti. a városi ember) a szabadságát galádul: - Bálvány előtt fejét a porba hajtja. S koldul magának pénzt és láncokat!" Hát szabad ilyet papirosra leírni? Micsoda ,,szabadságát" adja el? És kinek adja el? Itt nincs senkinek szabadsága, s következőleg senki sem adhatja el. Hisz ez felhívás a forradalomra! Hisz ez kikiáltása a fejetlenségnek! Ez proklamáció! Tetézi a következő sor: ,,Bálvány előtt fejét a porba hajtja!" Kit értettél bálvány alatt? Vajon a cárt-e, avagy a kőből faragott szentképeket? Hiszen te ikonomachiára akarod lázítania népet. Ez több a blasphemiánál! Az ilyenért más időben kivágták az embernek a nyelvét! Hát még tovább? ,,Koldul magának pénzt és láncokat!" Meggyalázása ez az egész hivatalnokseregnek a csinn tizenhárom rangfokozatán keresztül! Láncokat! Ez az igazi jakobinus jelszó. A láncok nem tetszenek nektek? Azok nélkül pedig nem volnátok emberek, hanem farkasok. De nem szükség azokért koldulni: megkapjátok, ingyen kegyelemből! Erre van tinektek szükségetek! Erre! Hiába versifikáltok ellene! Hiszen, ha én ilyen három sort kitörletlen hagynék a versedben, hát megérdemelném, hogy mint a pákosz lúdnak, az orromon keresztül szúrják ezt a veres plajbászt.
S e kegyetlen szentencia után nekiakasztotta Puskin költeményének a veszedelmes irtóeszközt, hogy végigszántson vele rajta.
- De én pedig nem engedem azt a három sort kitöröltetni a költeményemből! - kiálta Puskin indulatosan. - Inkább visszaveszem az egészet.
- De én nem adom! - szólt a koponya, rátéve bal tenyerét a kéziratra. - Ami előttem áll, az már ítélet alá van bocsátva, az már vissza nem vonható többé. Annak a maga megérdemlett castigatióját ki kell állani.
- Én pedig protestálok minden betűnek a kitörlése ellen. A mű az enyim. Az nekem olyan jogos tulajdonom, mint önnek a veres irónja. Elutasíthatja a munkámat, de be ne mocskolja a krétával!
- Bemocskolni az én krétámmal! - kiálta fel elszörnyedve a koponya. - E vakmerőségnek nincs superlativusa!
- De istenúgyse van! - kiált fel Puskin. S bebizonyítá állítását azzal, hogy kikapta a cenzor kezéből a szentséges szent veres plajbászt, s úgy vágta a földhöz, hogy a nagybecsű ereklye atomokra törve repült szét a padlón; mely gyilkosság után valószínűleg maga is megrettenve szörnyű tettétől, nyomban elfutott, s otthagyta a rettenetes embert.
A koponyának csak leesett az álla rémületében és haragjában e zendülési merényletre. Az örökkévaló és mindenható veres plajbászt összetörni! Ily eset nem fordult elő a civilizált Európában! Mi szent, mi sérthetetlen marad még ekkor a társadalomban? Ki érezheti magát biztosnak többé, ha még ezt a tárgyat is a földhöz ütheti valaki?
Szujukin úr nem kiáltott az inasa után, hanem saját maga letérdelt a földre, s saját markával söpörgette össze a másik markába a szétzúzott ereklyét, s úgy sírt mellette, hogy az álla vacogott bele; ,,hűséges plajbászom... dicsőségem... egész életem fáradsága ... minden oda! ..." Megpróbálta egyes nagyobb darabokat egymáshoz illeszteni, ha nem ragadnának-e még egyszer össze? Mind hasztalan!
Ez példás büntetést kíván! A vérig sértett férfiú beletakarta a corpus delictit egy ív papírba, s azt hozzákötözve spárgával a Puskin költeményéhez, sietett rögtön saját személyében az Arakcsejeff-palotába, útközben kifundálva a beszédet, mellyel patrónusának elő fogja adni a rettentő vakmerényletet.
Arakcsejeff éppen azon időben díszítteté föl palotája belsejét azokkal a históriai nevezetességű freskókkal, amikben a hírhedt Doyen örökíté meg Sándor cár viselt dolgait.
A mester éppen azon a nagy körképen dolgozott, mely a dómszerű elfogadási terem kupoláját foglalja el, s ahol a cár, hadvezérei közepett, mitologikus és allegorikus alakok kíséretében van feltüntetve.
Az elkeseredett cenzornak ezen a termen kellett keresztülmenni.
Meglátta a mestert, amint az az állvány tetején lovagolva rakta fel a színeket a kirajzolt alakokra. Mérgének egy részét ezen kellett kitöltenie.
- Ön az odafenn Doyen, a mester, vagy az inasa, aki ott mázol?
A festő erre a furcsa alternatívára azzal felelt, hogy: - Mit akar kend odalenn?
- Én nem vagyok semmi ,,kend", hanem Szujukin Szergievics Vazul, őfelségének világosságügyi tanácsosa. (Ez volt a címük a cenzoroknak.)
- Ejnye de jó, hogy idejött az úr, úgyis nagyon kevés világosság van itt, ettől az örökké tartó átkozott ködtől ebben a városban.
- Tanulja meg ön, monsieur, hogy ez nem ,,átkozott köd". A szentpétervári köd tisztább, mint más városok köde. A mi egünk ellen nem szabad semmi kifogást tenni. De nini: micsoda asszonyság az odafenn azon a képen, akinek egész térden felül mezítelen a lába, a cár mellett?
- Ez Fáma, a Hír istenasszonya.
- De hát micsoda indecentia az, hogy valaki a cár közelében mezítláb legyen, térden fölülig?
- Ez onnan van, mert a görög-római mítosz idejében még nem volt feltalálva a harisnya.
- De ez Oroszországban történik! S itt sohasem jártak az udvarképes asszonyok mezítláb! Én megtiltom önnek, hogy ilyen pongyola asszonyokkal hozza a cár személyét érintkezésbe.
- Jól van. Bocskort fogok neki festeni.
- És a ruháját eressze lejjebb!
- De majd prém jön még rá.
- De csak jó szélesen, hogy a térdét eltakarja. Hát az ott kicsoda a cár mellett, azzal a papírtekerccsel?
- Ez Kutusov tábornok.
- Hát miért rövidebb annak az egyik karja, mint a másik?
- Hiszen nem rövidebb az; csak úgy van az állása. Ezt úgy híják olaszul, hogy ,,scorzo".
- Scorzo ide, scorzo oda, mink nem vagyunk olaszok. Nálunk, akinek az egyik karja kurtább, mint a másik, azt úgy híják, hogy ,,kacska".
- De csak nem festhetem az embereket két kinyújtott karral, mint a feszületet!
- Nem látom át, hogy mi szégyenleni való volna benne?
A festő felhagyott a feleseléssel, s hozzáfogott a cár arcának az újra átfestéséhez.
- Micsoda feketeséget mázol ön a cár arcára oda?
- Ez terra di Siena. Ez adja meg az árnyékot.
- De a cár arcán nem szabad árnyéknak lenni; annak csupa fényből, ragyogásból, tündöklésből kell állani! Aztán nézze csak a cár arcának az egyik fele szélesebb, mint a másik.
- Az ám. Mert háromnegyedrész profilba van véve.
- De hát minek veszi ön a cár arcát háromnegyedrészben?
- Azért, mert különben nem nézhetne a hozzá szóló Kutusovra.
- Hát fordítsa ön a Kutusov fejét úgy, hogy a cár szemközt is ránézhessen. A cárnak egész arcának kell lenni!
A festő már közel volt hozzá, hogy onnan az emelvényről pamacsostól, palétástól leugorjék a parancsolgató világosságügyi tanácsos fejére. Fogta magát, elővette a nagy ecsetet, s elkezdte a felhőket festeni a háttérben.
Ezzel már meg éppen provokálta maga ellen a cenzúra szigorát.
- Hohó! Megálljon ön! Mit csinál ön? Mi lesz az ottan?
- Hát: felhő.
- Semmi esetre meg nem engedem önnek, hogy a cár háta mögé felhőket fessen! Ezt mindenki allegóriai célzásnak fogja venni, mintha borús felhők fenyegetőznének a politika egén.
- De erre szükség van, hogy az egész csoportozat kiemelkedj ék.
- A cár magamagától kiemelkedik! Okvetlen hajnalodó eget kell önnek oda festeni.
- Az lehetetlen. Hisz az alakok szemközt vannak világítva. Onnan süt a nap.
- Hát hol van az a nap? Hová fogja ön festeni a napot? Hadd látom, miféle festékkel fogja ön fesleni a napot? Mert minálunk a nap sokkal fényesebb, mint más országban.
A festő azt kezdte nézegetni, hogy melyik festékesbögrét vágja már a nagyon tisztelt világosságügyi tanácsos úr fejéhez, hanem aztán jobb ötlete támadt.
- Maradjon még néhány percig, világosságügyi tanácsos úr, ide jön a cár lábai alá egy alak, a ,,legyőzött halál". Az ön feje nagyon jó modell lesz nekem; hadd kapom le hirtelen.
A világosságügyi tanácsosnak megint megállt az esze; nem tudta egyszerre elhatározni, hogy vajon megtiszteltetés lesz-e az rá nézve vagy gorombaság, ha a cárral egy képleten mint ,,legyőzött halál" megörökíttetik a fiziognómiája, az állati ösztön azonban mégis azt súgta neki, hogy ha ennek a franciának szolgálatot tesz azzal, ha neki modellt áll, hát akkor - nem kell azt megtenni neki. - Inkább otthagyta, s ment a patrónusa belső szobájába.









Jókai Mór: Szabadság a hó alatt


A kedvenc rajkó
A világosságügyi tanácsos javában magyarázá Arakcsejeff előtt a rettentő merényletet, melyet Puskin cenzori veres irón elleni tettlegessége által elkövetett, amidőn az ajtót hevesen felszakítá egy szeleburdi látogató, akinek, úgy látszik, különös kiváltsága volt a hatalmas államférfihoz bejelentés nélkül betörni, bárki volt is a szobájában.
A belépő a harmincas évek elején járó férfi volt, testőrezredesi egyenruhában. Arcvonásai szabályosak, kellemesek, csak szemeinek nyugtalansága árul el némi kedélyizgalmat, amik sohasem néznek annak a szemébe, akivel beszél.
Ez Jevgen úrfi, Arakcsejeffnek a fia. A rajkó!
- No! - kiált fel az apa. - Most megint valami nagy szerencsétlenség történt.
- Au contraire. Nagyon csalatkozol, öreg.
- Mert rendesen azzal szoktál hozzám beköszönteni. Van valami sürgetős előadni valód?
- Óh, semmi olyas dolog, amit Szujukin úr előtt el ne mondhatnék.
- Talán megint pillanatnyi pénzzavar?...
- Au contraire - szólt az úrfi, hanyagul vetve magát a pamlagra, s dicsekedve nyúlt a zsebébe, kihúzva onnan egy marék aranyat. - Láthatod, hogy nem azért jöttem hozzád.
- Ah, te most sok pénzhez jutottál. Szabad a kútforrása után kérdezősködnöm?
- Miért nem? Szujukin úr előtt is megmondhatom. Valamelyik éjjel nyertem a rouge et noiron.
- Ah, te éjszaka, mikor az inspekció rád van bízva, még arra is ráérsz, hogy a fáraóbankot meglátogasd.
- Csak úgy ,,en passant" tértem be. Csak egypár imperiált risquiroztam, hétszer egymás után paróliztam, bolond szerencsém volt, mindig beütött a veres. Aztán rögtön megretiráltam.
- S ezzel jössz engem megörvendeztetni?
- Óh, nem. Sőt egy igen kedves hírt hozok neked, amit te még nem tudsz. Képzeld, a világhírű hárfaművész, Chambertin Párizsból fővárosunkba érkezett, s itt hangversenyeket fog adni.
- Sohasem tudtam, hogy te olyan nagy barátja légy a hárfaművészetnek.
- Óh, dehogynem. Én rajongok érte.
- Én pedig ki nem állhatom! - szólt közbe Szujukin úr, az apának adva igazat.
Jevgen nem hagyta magát megzavarni.
- Őfelsége a cár, ma estére a hárfaművész tiszteletére a téli palotában concert spirituelt rendeztet.
- Óh, én is nagyon szeretem a hárfaművészetet - sietett Szujukin úr kiigazítani elébbi téves véleményét.
- A meghívók már szét vannak küldve. Igen fényes társaság lesz. A te meghívódat is láttam már odakinn a komornyiknál. Én már megkaptam az enyimet.
- No, az hát igen fényes hangverseny lesz.
- ,,Tudod, hogy ,,grande tenue"-ben kell megjelenni? Az urak mind a ,,grand cordon"-nal és a teljes érdemrendekkel.
- No, az nagy megtiszteltetés arra a muzsikusra nézve.
- Azonkívül Zeneida is fog énekelni Cimarosától.
- Ez minden mondanivalód?
- Igazán semmi egyéb dolgom nincs veled - szólt az ifjú úr talpra emelkedve, s nagyot ásítva, s aközben az óráját nézve. - Most megyek, mert még át kell öltöznöm. Apropó! Elmégy te is az udvari koncertbe?
- Hogyne mennék, ha a cár meghívót küldött.
- Azt gondoltam, hogy a köszvényed nagyon kínoz.
- Tanuld meg, hogy mikor a cár hív, akkor nincsen köszvényem.
- Pedig kár az egészségedet kockáztatnod egy rongyos muzsikus miatt. Colossaliter fogsz unatkozni; nincs ostobább hangszer a hárfánál.
- Az elébb azt mondtad, hogy rajongsz érte.
- Igaz, ha nő játssza; de ha férfi motollál rajta, pas si bête! az oyan, mint a kolduszene. Én igen szépen kimentenélek a cár előtt, ha itthon maradnál.
- De mi ütött hozzád, hogy te most egyszerre olyan gyöngéd érzelmű fiú lettél, aki az apja egészsége fölött így aggódik? A climactericus éved jött talán meg, amikor az ember természete megváltozik?
Jevgen elnevette magát.
- Nem biz az, papa; - fiacskád most is csak olyan apagyilkos, mint valaha. Hanem azért szeretném, ha itthon maradnál, hogy akkor ideadhatnád nekem ma estére kölcsön a gyémántos Vladimir-rendet. Én a magamét nem találom sehol.
- Miért nem kerested a zálogházban?
- Óh, bizony Isten, nincs a zálogházban! Hisz ha ott volna, hát ki tudnám váltani, itt a sok pénz a zsebemben! Hát hisz akkor nem jönnék tehozzád. Úgy eltévedt, hogy nem tudom hol lehet.
- Gondolkozzál csak rajta, majd kitalálod.
- Jól van no; hát kitalálom. Hisz azon sincs semmi restellni való. Gavallérokon szokott megtörténni. Hát a fáróbank után egy ördöngös kis lánnyal volt valami kimagyarázni valóm.
- Még arra is ráértél az inspekció alatt?
- Hát mi bajod vele? Mikor aztán megint szélnek eresztettem a leányt, akkor vettem észre, hogy a gyémántos Vladimir-rendem eltűnt vele.
- No az már bolond állapot! - szólt Arakcsejeff bosszúsan felugorva helyéről. - Ez kész szerencsétlenség! Tudtam, hogy valami szerencsétlenség hajtott ide. Elveszteni az érdemrendet! Egy utcai némbertől el hagyni lopatni! Ismered azt a lányt.
- Igen. Egy utcai táncosnő az, Diabolka, a cigányleány.
- No ugye, hogy cigányleány? - kiáltá közbe Szujukin úr. - Ihol van ni! Ez is Puskin versének a következménye! Óh, az én éles belátásom!
- Nem kerestetted rögtön a rendőrséggel? - kérdé az apa.
- Lehet is azt rögtön megtalálni! Vagy megfordítva: lehet is a mi rendőrségünkkel valamit rögtön megtaláltatni! Hiszen nem vész el, majd előkerül, vagy a cigányleány, vagy a Vladimir-rend valahonnan az Aprakszin dvorból! De ez nekem mind késő; - nekem ma van szükségem a Vladimir-rendre; mert anélkül az udvari hangversenyen meg nem jelenhetek.
- Éntőlem pedig, úrfi, az én rendjelemet csak az ellenség veheti el, amikor megöl.
- Akkor nem tudom, hogy hogyan segítek magamon? Megpróbáltam a heverő érdemrendek közül egyet kikérni a rend kincstárnokától; de azokhoz nem lehet férni, mert a szekrény egyik kulcsa a cárnál van.
- Ez főbelőni való dolog!
- Hát adok neked egy tanácsot. De ha rajtavesztesz, eltagadom, hogy éntőlem jött. Jól vagy a cár komornyikjával?
- Óh, igen, jó barátok vagyunk. Számtalanszor találkozunk együtt az asztal alatt.
- Azt tudod, hogy mikor a cár nem valami katonai parádén jelenik meg, hanem polgári című ünnepélyt tart, olyankor kegyeskedik a polgári osztály iránti uralkodói kegyelmét azáltal kifejezni, hogy egyszerű fekete frakkban jön elő; s valamennyi rendjeleit elhagyva, egyes-egyedül azt az aranyérmet viseli a gomblyukában, amit a rigai ,,emberbaráti" társaságtól kapott, amiért egy szegény parasztot kiszabadított a folyamárból. A ragyogó társaság közepett ilyenkor arról ismerni meg a cárt, hogy rajta semmi sem ragyog. Tehát az ő saját Vladimir-rendje ez estén a komornyiknál fog pihenni. Vesztegesd meg ezt a barátodat, kölcsönözze oda a cár rendcsillagát neked erre az estére.
- No, látod, ez jó gondolat. Mégis látom, hogy szeretsz.
- Hiszen, ha fiam nem volnál, régen az akasztófán lógnál már kedvesem.
- No, no, papa. Minek az akasztófa szóval tréfálni? Még magad is odajuthatsz; dacára annak, hogy az én apám vagy.
- Hanem egy dolgot figyelmedbe ajánlok. A hangversenyen, amennyire lehet, igyekezzél a cártól távoltartani magadat: nehogy ráismerjen a saját csillagára.
- Ah, már hogy ismerné ki negyven közül ezt az egyet?
- Csak annyit mondok neked, hogy a cár nagyon szakértő a drágakövek dolgában. Igyekezzél homályban maradni előtte.
- Szófogadó fiad leszek, papa. Ma meg vagyok veled elégedve. Mégis jó, mikor az embernek ilyen okos apja van.
- Megengedem, hogy megcsókolj, Adieu! Jó napot, Szujukin úr. Folytassa kérem, ahol félbeszakítottam.
A koponya nyámmogott valamit a fogai között, amint az úrfi elszelelt; az alkalmasint valami megrágott vélemény volt; cenzori vélemény. Ezen is sok törölnivalója volna ám a veres plajbásznak!
Az apa még sokáig nézett az eltávozó után félig nyitva maradt ajtóra. Aztán odafordult Szujukinhoz.
- De ugyebár, gyönyörű szép fiú! Genialis egy kölyök! Csak az az egy baja, hogy nagyon jól tudja, milyen nagyon szeretem.
- Semmi sem kellene neki, mint egy kis veres plajbász. - De térjünk is át íme az én veres plajbászom történetére.
- Meg lesz önnek adva az elégtétel, Szergievics Vazul! Bízza rám az egész ügyet. A cár kezébe fogom juttatni a bűn tanújeleit, s biztosítom önt felőle, hogy a vétkes keservesen fog lakolni. Ha nem volt neki elég egykori kihágásaiért az a bűnhődés, hogy birtoka lefoglaltatott, s ő maga Odesszába száműzetett, ha a kegyelmi tényt, miszerint újra visszaérkezett a fővárosba, ilyen kihágásokkal hálálja meg, majd találunk számára orvosságot. Csak bízza ön rám ez ügyet. Holnap Puskin úrfi szánkázni fog Arhangelszk felé.
- Irkuck még messzebb volna! - szólt a cenzor, ki még Arakcsejeff szavát sem engedte kiigazítatlanul maradni.
- De Arhangelszk rosszabb! Higgye el ön, hogy Arhangelszk a legfélelmesebb garnizon minden katonatisztre nézve, akit büntetésből a távolba relegálnak. Tíz év múlva őrá sem fognak ismerni az asszonyok: visszaváltozik tarka pillangóból bozontos hernyóvá, mint Jakuskin.
A koponya ráhagyta hát, hogy legyen úgy: ,,typis admittitur".
S azzal visszament az elfogadó terembe a francia piktort bosszantani. A biztatás után úgy megnőttek a szarvai, azt hitte, eléri velük azt a művészt ott a magasban.
- Megtiltom önnek, hogy őfelsége a cár lábai elé odafesse a halált! Ennek ominózus jelentése volna azon a képen.
A piktor pedig csak azért is az ő arcképét rajzolta oda halálnak.









Jókai Mór: Szabadság a hó alatt


A cár mosolygott!
Puskin csak akkor kezdett el utánagondolni annak, hogy mit tett, mikor már szállására visszatért; semmi kétsége sem volt az iránt, hogy az súlyos következményekkel járó tett volt. Egy olyan embernek, akinek csak most kegyelmeztek meg félig-meddig, hogy visszatérhessen besszarábiai száműzetéséből, ahova heves feje juttatá, ez utóbbi jelenet után a szentséges szent cenzorral nem lehet egyebet várni, mint hogy megint elküldik majd valami Volga melléki favárba, vagy a kirgiz puszták őrzésére, s aztán ott felejtik.
Nem is késett minden ismerőse számára borítékba rakni a látogató jegyeket, e végzetes három betűvel: p. p. c. (pour prendre Gongé), a Zeneidához küldendő névjegyre tisztán kiírta ,,pour jamais" (örökre). Akkor már nem érne erre rá, mikor a parancsot megkapta az indulásra.
A városban természetesen híre futamodott rögtön a merényletének: az ilyen rossz hír terjed, mint a futótűz. Csak egy ember akadt, aki a hír hallatára odasietett látogatására: Jakuskin.
- No bajtárs, most már te is megismerkedel majd a Kaukázussal. Jól tennéd, ha most hevenyében lefestetnéd magadat, hogy majd ha egyszer tíz esztendő múlva te is visszakerülsz, mint én, megláthasd, hogy milyen voltál hajdan?
- Készen vagyok mindenre - szólt Puskin, éppen azt a levelet pecsételve le, melyben Severin nyomdásznak visszaküldi a kétszáz rubelét, miután a költeményére nem nyerhette meg a cenzori jóváhagyást. - Hanem egy dolgot nem tudok magamnak kimagyarázni. Éppen most kaptam a főudvarmestertől egy meghívójegyet a ma esteli udvari hangversenyre a téli palotában. Mit tesz ez?
- Azt teszi, bajtárs, hogy a kivégeztetést még rafinériával is súlyosítják. Éppen így tettek velem is. Mikor azt a nyomorultat kihívtam, aznap estére meghívót kaptam az udvari táncestére. Mikor aztán a cár cercle-t tartott, az udvarmester engem is odaállított a megszólítandók sorába. Én még olyan zöld voltam, hogy kezdtem kevély lenni a nagy kitüntetésre.
Egyszer aztán rám került a sor. A nagy ember ott állt előttem, egész kolosszális magasságát éreztetve velem. Szembe nézett azokkal a tengerhideg szemeivel. Arca úgy nem változott, mint egy holdvilágbeli tájkép. Azt kérdezé tőlem:
- Ön nincsen megelégedve az ezredesével? - S aztán elfogultságomat válasznak véve, folytatá: ,,Majd gondoskodni fogunk róla, hogy a kellemetlen zsúrlódásnak elejét vegyük." Én még valamit rebegtem, ami a köszönethez volt hasonló. Nem volt elég eszem észrevenni, hogy ez csak egy kikeresett megaláztatás volt reám nézve. Hogy mindenki tudta már, aki körülöttem állt, hogy hová leszek száműzve, s csak a szégyenpadra kiállítás végett jutottam ehhez a kitüntetéshez. Ejh, ha én ezt akkor tudtam volna! Ha az a szerencse még egyszer megtörténnék velem! Hogy én... Eh! Ostoba beszéd ... Kétszer nem ismétli ugyanazt a sors ... Hanem ha én neked kölcsönadhatnám azt az én keserű szívemet, az én tapasztalásomat s az én elhatározottságomat, abban a pillanatban, amikor ott fogsz állni ,,ővele" szemközt: elkülönítve mindenkitől, minden szem rajtad, de minden kéz távol tőled, senki a közelben, csak egy démon! A Casca démona! - De mit beszélek én teneked? Te is csak Epimetheus vagy, akinek akkor jön meg az esze, amikor már az alkalom elfutott. Csak hagyd te magadat elhurcoltatni Tungúziába. Köszöntetem a marmotákat! Szorítsunk kezet. Most már kollégák vagyunk.
- Eh! Kétszer nem ismétli magát a sors. Hátha nem eszik a levest olyan forrón, ahogy főzik? - monda Puskin, könnyű vért színlelve. Hanem a tövis benne maradt a lelkében Jakuskin szavai után. Mire való volt ma ez a meghívás?
Eleget kellett neki tenni. Este az ő szánkója is ott volt a hosszú kígyóvonalban, melyet a meghívottak járművei képeztek a téli palota előtt.
A vendégek száma több volt kétezernél. A főváros színe-java együtt. A téli palota versenyezni indult a Tuileries-vel; ugyanaz a fény, pompa, még ugyanaz a társalgási nyelv is; a szokások, a bókolás, az udvariasság, még a bonmot-k is a párizsi magas köröktől elsajátítva. A divatból minden ki van küszöbölve már, ami a nemzeti sajátságokra emlékeztetne. A hölgyek nem hordják már a hajdani prémes kaftánkákat, a bogláros öveket; azzal a különcködéssel is felhagytak, hogy a zsebóráikat a hajdíszükről lógassák alá, a legújabb párizsi divat uralkodik a hölgyvilágnál, csipkéivel és művirágaival. A férfiak pedig egyenruhát viselnek. Az általános divat alól csak a cárnő tesz kivételt, ki fejdíszül most is azt a pávafarkalakban szétterülő sugárküllős fejdíszt viseli, mely magas termetét még jobban emeli, s arcának fenséget kölcsönöz. A cár pedig polgári fekete öltönyt hord, minden rendszalag nélkül.
Puskinnak, bármilyen későn érkezett is a cifra hangyaboly közé, nem kerülhette ki a figyelmét, hogy minő változáson ment át tegnap óta a társaság hangulata ő irányában. - Nem akarják meglátni. Főrangú tisztek, elöljárói észre sem vették, s nem viszonzák üdvözletét; jó barátok, fegyvertársak, akik felé közelít egyszerre találnak valami okot a mellettük álló szomszéddal beszédet kezdeni, hogy ne legyenek kénytelenek vele szóba állani; szép hölgyek, akik még tegnap páholyaikban fecsegtek vele, mikor megpillantják, hirtelen kinyitják a legyezőiket arcuk előtt, nagyon melegük van. Csak egy úrhölgy méltatja figyelmére. Az a selyemtől suhogó delnő, aki Ghedimin herceg karján lép be a terembe: a bájos Corynthia hercegnő, akiről azt mondják, hogy Ghedimin hercegnek a felesége. Az végignézi kegyetlen, hideg tekintettel az ifjút, kit jól ismer, kinek tréfáin annyiszor kacagott, s kinek üdvözlő bókjára ezúttal nincs egyéb válasza egy megvető ajkpittyesztésnél. A fiatalember aztán azzal áll bosszút, hogy elfordulva a hercegnőtől, merész szomorúsággal tekint a hercegnőt kísérő leányra. Az a grúzi királyleány, Bethsába. A tolongás miatt pár percig fel vannak tartóztatva, s Puskin ezalatt észreveszi, hogy a szép királyleány arca mélyen elpirul szemeinek égető sugarától.
Mondhatná neki: ,,Sohse pirulj miattam, rózsaszálam! Holnap én már odamegyek, ahol apáid hamvadoznak!"
A hercegi párt Arakcsejeff jő elfogadni, s ő vezeti a hölgyeket az esztrádig, ahol a művészek fognak szerepelni, s ahol a legelőkelőbb vendégek számára vannak fenntartva a karszékek. Ghedimin herceg elvegyül a fényes egyenruhás alakok között.
A férfiak számára nincsenek ülőhelyek.
A hangversenyt a cár énekkara nyitja meg Beethoven egy szonátájával, amit a cár némán, mozdulatlanul hallgat végig, a cárnő széktámlájára dőlve, s valamennyi ember feje fölött elnézve a semmiségbe. Csak akkor kezd megelevenülni, mikor a hárfaművész előlép. Annak feléje siet, karon fogja, a hangjegytámlányát maga igazítja neki a helyére, s minthogy az ülése nagyon alacsony, hoz neki egy vánkost, amivel azt kipótolja. Elfeledi, hogy ő a minden oroszok cárja.
A művész remekel. Megfelel világhírű voltának. Tapsolni a cár hangversenyein nem szokás; de az az általános suttogása az elragadtatásnak, mely az egész sokaságon, mint egy tündérsóhajokból eredő zivatar végigzeng, a tapsoknál is jutalmazóbb siker.
A hárfa után következik Ilmerinen Zeneida kisasszony.
Azt mondja róla mindenki, hogy soha elragadóbban nem énekelte azt a hattyúdalt, mint most, s amilyen igazi gyémántok ragyogtak a hajában, épp olyan igazi könnyek tündököltek a szemeiben.
A cár keze önkéntelenül verte az ütenyt az ének alatt.
Szép is volt a leány ez estén: a szokottnál is szebb. Ruhája tavaszvirágokkal díszítve. Arca az átszellemülés maga. - Lehetetlen, hogy ez mind csak színjáték!
Három szempár égett rajta leghívebben.
Az egyik Corynthia hercegnőé. Tele gyűlölettel, megvetéssel: keresve a nyitját e bűbájos arcnak, melyen keresztül annak valójába lehetne kerülni: keresve rajta egy csalfa, egy áruló vonást, mely kiejti a fölvett szerepből, s dühöngve érte, hogy nem találja meg azt.
A másik szempár Bethsábáé. A nagy fekete szemek kerekre felnyílva bámulnak ez alakra, mintha kérdenék: ,,hát ilyen az ördög?" Akkor ugyan kell tőle őrizkedni, mert nagyon szép! A harmadik szempár Puskiné.
Azt érzi, hogy lelkének jobbik fele ott van feloldva e leánynak szellemében. S e pillanatban végtelen keserűség lepi meg mindazok ellenében, akik őt ennek a közeléből száműzni készülnek. Érzi, hogy Zeneidával együtt elvész lelkéből minden, ami nemes, s csak a rossz indulatok mennek útra vele. Máris azoké a vezetés. Kezd emlékezni Jakuskin szavaira: ,,ha én kölcsön adhatnám neked azt a démont, Casca démonát, mikor ott fogsz állani a szégyenpadon", Ővele szemközt!
Ekkor valaki a vállát érinti csendesen. Hátratekint. A főudvarmestert látja. Az nem szól neki egy szót sem, hanem továbbsikamlik a férficsoport között.
Puskin tudja már, hogy mire való ez a vállra tett érintés. Ez tudatja, hogy az illető tartsa magát a terem közepe táján, majd ha vége lesz a hangversenynek; ő is azon választottak közé tartozik, akiket a cár meg akar szólítani. - Ahogy Jakuskin megjósolta.
Szilajul vágtatott a vér erein keresztül. Ebből a komédiából még tragédia lehet!
Corynthia hercegnő a háta mögött álló Arakcsejeffhez fordult:
- Ma rendkívüli jó hangulatban van Ilmerinen kisasszony.
- Gondoskodtam róla, hogy elrontsam a jó hangulatát. Egy olyan csapást mértem a szívére, ami el fogja venni a kedvét a cselszövényektől. A kisasszony ideálját, Puskin urat, el fogják küldeni Arhangelszkbe.
- S hiszi ön, hogy akkor az a leány utánaszökik, s itt hagyja Szentpétervárt?
- Vagy azt teszi, vagy még annál is nagyobb bolondot, de kénytelen lesz magát leálarcozni.
A cár bókokat mondott Zeneidának, s azzal megkezdte a körtársalgást a férfiak közt, míg a cárnő a hölgyeket hívatta oda magához, akikkel beszélni akart.
A cár a nagykövetekkel kezdé el a beszélgetést, aztán Miloradoviccsal váltott néhány szót, s akkor egy nagy ugrást téve a rangfokozatok között, széttekintett, s amint meglátta Puskint, intett neki a kezével, hogy lépjen eléje.
Mindenki visszahúzódott kettőjüktől tiszteletteljes távolba. Egy cár és egy bűnös. Mind a kettő igényli a távolmaradást. De minden szem őket tartá fogva.
Puskin e válságos pillanatban csoda módon egyszerre nyugodtnak érzé magát. Oly hidegvérrel állt a cár előtt, mintha a legközönségesebb emberrel állna szemközt.
- Hát te nem vagy megelégedve a cenzoroddal? - kérdé a cár.
Éppen az a kérdés, amit Jakuskinhoz intézett.
De Puskinnak védszelleme volt: múzsája, aki nem hagyta némának, elfogultnak maradni.
- Sire. Ahogy az ember a betegségével szokott megelégedve lenni.
- Ne haragudjál rá. - Ő jóakaratú ember; de kissé ódon fogalmú. Nem tehet róla. - Én olvastam a költeményedet. Nagyon szép. - A cenzor ki akart belőle törülni valamit, s te azt nem engedted?
- Nem, sire.
- És nem is akarod engedni?
- Nem, sire.
- Jól teszed. - Az a legjobb része a költeményednek. - De mármost hát mit csináljunk vele? Én a cenzor ellenére nem tehetek - mert ha én megengedem azt, amit ő megtiltott, akkor az egész intézményt felforgatom vele: arra pedig szükség van, mit gondolsz?
- Visszaveszem a költeményemet, s elégetem, sire.
- Nem úgy lesz. Én azt gondoltam, hogy kiküldjük Lipcsébe, ott nyomatjuk ki, s úgy hozatjuk be.
- De hát a határvámőrség, sire? - szólt bele Puskin.
A cár elmosolyodott ez ötletre ... Több történt ... Nevetett. Hangosan elnevette magát.
- No, majd az én holmiaim közé csomagoltatjuk: azok nem kerülnek vizsgálat alá, s úgy hozatjuk be.
Puskin reszketett minden tagjában, mint egy vizsgát kiállott gyermek.
- Várj még! - szólt hozzá a cár. - Neked jobb lenne költői tanulmányodat falun folytatnod. Azt hiszem, jó lesz, ha a nyarat pskovi birtokodban töltenéd el: ott jobban írhatsz.
Ez annyit jelentett, hogy a költő visszakapja elkobzott vagyonát.
- Sire ... - itt már csakugyan elakadt a nyelve.
- Minderről azonban senkinek se szólj, nehogy híre menjen.
- Csupán egy nőnek, sire, aki épp oly szépen tud hallgatni, mint énekelni.
- Az már tudja... - mondá a cár és mosolygott.
Még egyszer mosolygott.
Ez az egy mosolysugár hogy megváltoztatta egyszerre a klímát! Hogy elolvadtak tőle jegek és havak! A visszatérő Puskin elé csupa jó barátok, csupa ismerősök, csupa gratuláló arcok ragyogtak mindenfelülről; a magas úrhölgyek egyszerre összecsukták legyezőiket, s nem volt olyan melegük többé: Puskin nem győzte megújítani a sok régi ismeretséget. Elég ügyes volt mindenkinek azt mondani, hogy a cár visszaadta pskovi birtokát, de azon föltétel alatt, hogy a versírásról lemond, ami tekintélyét a zenitre emelte. (Mert tudni kell azt, hogy ,,verseket egyáltalában nem írni" még csak negatív érdem, ,,rossz verseket írni, s azzal felhagyni": az már egy kis érdem: hanem ,,jó verseket írni, s azokkal felhagyni", ez már pozitív és igen nagy érdem - jó társaságban.)
Még Corynthia hercegnő is odahívatta a nap hősét magához, hogy megszidja, amiért az imént Puskin rá se akart ismerni. Illik ez?
Puskin? Őrá!
Ilyen vakmerőségre csak asszonyok képesek, s kénytelen az ember eltűrni nekik. Puskin igen jól mulatott a hercegnővel, s Betshábának is be lett mutatva, akinek igen sok bohóságot mondott.
Csak Zeneidához nem volt bátorsága közelíteni. Érzé, kitalálta, megsúgta neki a költők divinálási ösztöne, hogy ez az egy hitelezője az a világon, akit kerülnie kell; mert amivel ennek tartozik, azt soha az életben le nem fizetheti! Annak nem is volt sem eldicsekedni, sem elhazudni valója, hisz a cár mondá: ,,az már tudja!"
       
A cár mosolygott. S ettől minden kedély egyszerre felderült. Meg volt törve az örök búskomor egyformaság, mely mint varázs, feküdt az egész társaságon. - Csak őszi napsugár volt az. Alkonysugár az esőszak alatt.
Hanem akinek ez a fordulat sehogy sem tetszett, az Arakcsejeff volt. Pskov nem a világ vége. Ha Puskin csak odáig utazik, az Ilmerinen kisasszony cselszövényeit meg nem zavarja; mert azért annyiszor találkozhatnak, amennyiszer akarnak. - Nem értette, hogyan történhetett ez? - Hogy a cár Ilmerinen kisasszonyt kegyeli, azt tudta jól, s hogy Zeneida a maga kedvenc költőjét megmenteni törekedett, az is világos volt előtte. De mindez még nem elég arra, hogy a cár éppen az ellenkezőjébe csapjon át annak a kedélyhangulatnak, amit ő (a mindenható kegyenc) számára elkészített. Itt még valami más kéznek és más rugónak is bele kellett játszani.
Azok között ellenben, akiket a szokatlan derű arra vett, hogy a zivatar elleni burkaikból kibújjanak, volt az ifjú Arakcsejeff.
Elfeledte atyja tanácsát, hogy iparkodjék magát jól az árnyékban tartani, nem gondolva rá, hogy a mellén ragyogó érdemrend kölcsön van kérve, s annak a gazdája jelen van a társaságban, elő hagyta magát csalni a felszínre, s ott tévelygett azok között, akik a szép hölgyeknek udvarolnak.
Egyszer aztán azon vette magát észre, hogy szemközt jő rá a cár.
Tiszteletadó félreállással akart előle kitérni, de a cár egyenesen hozzája lépett, s azon kezdé a beszédet, hogy:
- Ejh! Arakcsejeff; milyen szép gyémántjaid vannak!
A megszólított vakmerő alázatossággal felelt:
- Sire! Felséged kegyéből van szerencsém azokat viselni.
- Csodálatos! - szólt a cár. - Ezek a gyémántok tökéletesen olyanok, aminők az én Vladimir-rendcsillagomat ékesítik.
Jevgen úrfi azt hivé, hogy itt csak a vakmerőség segít.
- Sire, vannak gyémántok, amik egymáshoz meglepően hasonlítanak!
- Én pedig azt hiszem, hogy ez az én csillagom, amit te itt viselsz. Egy Vladimir-rend itt van a zsebemben, aminek a szalagjára a te neved van írva.
- Sire! Kegyelem! - rebegé Jevgen, s a térdei megrogytak alatta.
- Csitt! Csak nem fogsz kegyelmet kérni itt az egész udvar előtt? Eredj haza! Az érdemrendet, ami rajtad van, mármost tartsad magadnak; mert én nem fogom viselni, miután te hordoztad! Takarodj!
- Rossz tanács vitt bele, Sire! (Az ifjú kész volt elárulni az apját.)
- Nem kérdezem, ki adta? Holnap eredj az atyádhoz, ott megtudod, mi vár reád.
E jelenet után a cár hirtelen elhagyta a dísztermet, s szobáiba vonult vissza. Arcára visszatért az előbbi fagy. Még az üdvözléseket sem viszonozta senkinek.
Arakcsejeff, ki távolrul látta e jelenetet, utánament a cárnak, de az nem bocsátotta maga elé. Azt izente neki, hogy várjon.
S a mindenható kegyenc ott várt a cár elfogadótermében éjfél után két óráig.
Akkor kijött hozzá a cár. Kezében egy csomó iratot hozott. - Mit gondolsz, Alekszej Makszimovics - szólt a kegyenchez -, jó gondolat volt tőlem a Szofienszkaja postát felállítani?
- Kétségtelenül jó volt. Ez adott alkalmat a népnek, kívánatait, panaszait közvetlenül a cárhoz juttatni levél útján.
- Az ember néha érdekes dolgokat tud meg. Ma reggel például egy cigányleánytól kaptam egy levelet, amelyben egy gyérnántokkal kirakott Vladimir-rend is volt. A levélben le van írva körülményesen, mi módon jutott ez az érdemrend a cigányleány kezébe. Olvasd el, kérlek.
Arakcsejeffét az ájulás környékezte, amidőn e levélen végighatolt.
Ez kegyetlen nagy csapás volt a szívére. Éppen a szívének arra az érzékenyül maradt kis idegecskéjére, ahol még fáj; és ha fáj, iszonyúan fáj. Az apai szeretetét találták el. Ő készült azoknak a szívébe belevágni késsel, s azok találták el az ő fedetlen részét. Hogy ezt Zeneida rendezte így: az kétségtelen. Lehetetlenné akarják tenni Arakcsejeff megmaradását a cár mellett. Ő akarta azokat kiverni innen, s azok verik ki őtet.
De csalatkozni fognak.
Száraz, hideg hangon szólalt meg, összehajtva a vádoló levelet.
- A bűnösnek meg kell lakolni.
- Elég büntetésnek találod-e, ha Uralszkba fog küldetni?
Uralszkba! - Ez annyi volt, mint soha nem látni őt többé. A kedves, egyetlen fiút, a szeretett gaz kópét; akiért élt, akinek számára kincseket kincsekre halmozott; akiben nevét az utókorra átörökíteni hitte: azt eltemetni most egy kirgiz puszta sivár, kopár sziklái közé! - De hát hogyha Puskinnak jó lett volna az, azért, mert egy versét nem engedte megcsonkítani, ne legyen jó egy katonának, aki éjszaka kirabolja az utcán járókat? Pedig mégis szeretné őt kimenteni. Hisz ez nem volt vétek, csak legénykedés, aminő a ,,ritter"-világban széltében dívott, amit Henrik angol király koronaörökös korában maga is gyakorolt. Csak könnyelműség, de nem vétek!
Elhallgatta a védelmet. Átérzette, hogy ha könyörögni fog a cárnak fiáért, meglehet, hogy az megkegyelmez neki, de ennek az lesz az ára, hogy az ő befolyása megsemmisül. Csalatkoztak az ellenségei, ha erre számítottak.
Egyetlen fiam volt - mondá szaggatott hangon -, jobban szerettem őt, mint az egész világot; - de a cárt jobban szeretem, mint a fiamat. - Vesszen el, ha vétett!
S aláírta a rendeletet, mely fiát száműzi Uralszkba.
S akkor megcsókolta a cár kezét.









Jókai Mór: Szabadság a hó alatt


Az apa bosszúja
Arakcsejeff úgy vált meg a fiától, hogy el sem búcsúzott tőle. Neki végig kellett játszani a vén Brutus szerepét.
Ismerjék meg benne ellenségei az ős római jellemet, s reszkessenek tőle.
Csakhogy az a római jellem erősen vegyítve volt nála a szarmatával.
Alá tudta írni egyetlen fia száműzetését, mint Foscari, de nem azért, mert a bűnös megbüntetésénél nem ismer személyválasztást, hanem valódi orosz hűségből uralkodója iránt, hogy hatalmas állását még jobban megerősítse, hogy azoknak, kik őt ily kegyetlenül sújtották, visszaadhassa azt a csapást.
Messziről készült hozzájuk, egynek sem bocsájtott meg közülük.
Amely napon fia útra kelt, ahonnan ritkán tér valaki vissza, jött hozzá Magnicki jelenteni, hogy a rendőrség kézrekerítette Diabolkát, a cigányleányt. Mit tegyenek vele? Megkorbácsolják-e a piacon? Levágott hajjal, felhasított orral elküldjék a Balkán-tó mellé? Ok van rá elég. Csavargás, csábítás, feslett erkölcs, mind bebizonyíthatók rá. Aztán cigányleány, a barna bőre elég vád ellene.
- Hozzátok őt ide hozzám - szólt Arakcsejeff: - Ti nem tudtok még ahhoz, hogyan kell büntetni. Hisz ez egy vadállat, aki az ütést csak addig érzi, amíg sajog. Ez nem szégyenli azt, ha a piacon félmeztelenre vetkőztetve megkorbácsolják, s képes lesz azalatt nevetni. Mit ér ennek ,,most" a büntetés? Előbb fel kell benne ébreszteni azt, ami minden emberben megvan, csak alszik: az önbecsérzetet. Aztán akkor mérni rá a csapást, amikor már nemcsak a bőre érzi meg. Küldjétek hozzám a leányt.
Diabolka nemsokára ott állt Arakcsejeff előtt, a két keze bilincsben hátrakötve. Dacos arcába lelógtak kuszált hajfürtjei, vad szemei csak úgy villogtak elő közülök. A két lábán is bilincs volt.
- Te vagy Diabolka, az utcai táncosnő? - kérdé a főúr.
- Én hát, nem hallod, hogy csörögnek a castagnetteim? - felelt a leány, összeütve bokáin a bilincseket.
- S tudod, hogy én ki vagyok?
- Tudom. Egy útonálló rablónak az atyja.
- Igazad van. Fiam vétkezett: meglakolt. Magam írtam alá az ítéletét. Te adtad őt fel?
- Ha akarnám, eltagadhatnám, de nem teszem.
- Hiszen te írtad a levelet a cárnak.
- Pedig írni sem tudok, mégis én írtam.
- Valaki fogta a kezedet, úgy íratta veled a betűket.
- De annak a nevét nem tudod meg tőlem soha.
- Tudtad, hogy mit írsz le a kezeddel?
- Tudtam.
- Akkor azt is kellett tudnod, hogy nemcsak azt veszíted el, akit feladtál, hanem saját magadat is, amiért a Vladimir-rendet elloptad.
- Hiszen visszaadtam.
- De mégis tolvaj voltál, s ezért a pellengérre kerülsz.
- Álltak ott már nálamnál különb asszonyságok is.
- Válladra tüzes vassal fogják odasütni a billogot.
- Hisz így is tudja a bőrömről minden ember, aki rám néz, hogy cigány vagyok. Mindenféle rossz vagyok.
- Lásd. Én nem hiszem azt. Ma vesztettem el egyetlen fiamat, temiattad, teáltalad. Egész hajnalig zokogva forgolódtam az ágyban. Korán reggel fölmentem a kápolnába, s ott fogadást tettem Isten előtt, hogy azt a szerencsétlent, aki gyermekemet semmivé tette, meg fogom szabadítani - testben, lélekben. Legelőbb is fel fogom nyittatni békóidat.
- Ne fáraszd ide a porkolábot. Le tudom én azokat vetni magam is, ha én akarom és te megengeded.
A cigányleánynak olyan piciny kezei voltak, hogy a békókat mint egy pár kesztyűt, húzta le azokon keresztül; s hogy aztán még a lábairól is levegye a bilincseket, még csak le sem kellett neki érte ülni a földre; a féllábát fölemelte, s a másikon egyensúlyozva magát, egyik vasat a másik után húzta le hajlékony kicsiny lábfejeiről.
A leány ott állt Arakcsejeff előtt, a lehúzott láncos békó egyik végét a kezében tartva. Képes volt rá, hogy annak a békónak a másik végével, mint a csatacsillaggal, olyan ütést mérjen akárkinek a fejére, amit az el nem fog felejteni.
S a vadállat-szelídítő az elszabadított párduccal egyedül volt a kalitban.
- Hallgasd, hogy mit akarok veled tenni.
A szép leopárd olyan állást vett, mintha ugrani készülne. Arakcsejeff pedig nem játszott most a tőrbottal, mint szokott. Semmi fegyver sem volt a keze ügyében.
- Én neked tisztességes helyet szerzek, ahol nyugodtan, becsülettel élhetsz; magadat kimívelheted, lelkedet nemesítheted, megjavulhatsz.
- De én nem akarom! Nekem nem kell semmiféle kolostor! Sem imádkozó apácák, sem szenteskedő papok. Én nem dolgozom, amíg nem ütnek, s ha ütnek sem imádkozom.
- Egyikre sem fognak kényszeríteni. Én nem akarlak téged sem kolostorba, sem javítóintézetbe küldeni, hanem falura. Nekem van egy falusi kastélyom, amelyben egy igen kedves barátném lakik.
A cigányleánynak most egyszerre nagyot villantak a szemei. Eldobta kezéből a fenyegető láncos bilincset, s azzal egyszerre széthárítva homlokáról a bozontos hajtincseket, örömtől ragyogó arcot mutatott a főúr elé.
- Ah! Te engem a Dajmonához akarsz küldeni?
- Igen, a Dajmonához.
Ah! A szigorú Cato Censoriusnak még egy érzékeny ideg volt a szívében. Sokkal érzékenyebb még, mint amely fia balesete miatt sajgott.
A Dajmonáról sokat tudtak beszélni. Csupa rosszat.
És amit beszéltek róla, még mind csak töredéke, árnya volt a valónak.
Egy nő, akit a cár kegyence imádott! Jobban, mint minden földi és mennybeli szenteket. Annál tölté minden idejét, amit az államügyektől ellophatott. Az volt életének napvilága. Az volt az ő zsarnoka és boldogítója. Olyan kegyetlen, oly durva, oly indulatos nő, hogy azt senki más nem szerethette, csak Arakcsejeff. Éppen azért szerette tán? Aki Arakcsejefftől valami kegyet ki akart nyerni, aki valami bosszúját ki akarta engesztelni, annak a bálvány elé kellett járulni előbb, s annak a lábaihoz lerakni áldozatait. Mégpedig értékes áldozatot, nem valami kecskegidót! A zsarolás, amit Dajmona elkövetett, hírhedt volt a birodalomban.
Diabolka korallpiros ajkai közül a két fehér fogsor úgy világított elő!
- S te szívesen elmégy a Dajmonához? - kérdé a főúr.
- Hogyne? Hisz az is olyan magamforma némber.
- Nem azért küldelek oda, hogy szolgálj neki, hanem hogy barátnéja légy.
- Óh, mi nagyon jó barátnék leszünk egyszerre!
- Ő unja magát, s te tudni fogod őt mulattatni.
- Még a gondolatait is kitalálom.
- Ha meg fog szeretni, igen jó dolgod lesz nála. Kapsz tőle szép ruhákat, ékszereket, paripát, amin lovagolsz.
- És korbácsot, amivel segítek neki rabszolgákat ütni.
- És aztán, ha jól viseled magadat, ha finom kisasszony válik belőled, akkor a Dajmona férjhez is fog adni.
A leány arca erre a szóra egyszerre megint elsötétült. Egyet rázott a fején, amire zilált fürtei ismét a homlokára hullottak; két öklét indulatosan csapta a tomporaihoz, s lábaival dobbantva dörmögé összeszorított fogai közül:
- Nem megyek oda!
Arakcsejeff gonoszul mosolygott. Folytatá azon a kegyes atyai hangon:
- Értem a dolgot. Neked van itt a cigányok között valami szeretőd.
- Bátyám! - mondá a leány haragosan.
- No hát ,,bátyád!" A cigányleányok szemérmesek, nekik csak bátyjaik vannak. Hátha ezt a bátyádat is elküldeném a Dajmona kastélyába? Ő jó lenne ott a jobbágyok felügyelőjének.
- Lehetne az? - kiálta a leány kitörő örömmel.
- Bizonnyal úgy fog lenni. Együtt küldelek titeket a Dajmonához. S ti lesztek ott az ő belső megbízottai.
Diabolka e szóra odaveté magát arccal a főúr lábaihoz, s összecsókolá azokat. Arakcsejeff pedig keresztényi szelídséggel simogatá meg a cigányleány borzas, kondor fejét.
S a lábcsókolás és fejcirógatásnak e pillanatában mind a kettőnek a szíve tele volt a bosszú kifinomított ötleteivel: a cigányleány tudatlan lelkében éppen olyan messzeható terv keletkezett Arakcsejeff ellen, mint amilyet az szőtt-font az ő megkínzására, s a cigányleány éppen úgy tudott tettetni, hazudni, színlelni, eltitkolni, teste-lelke érzéseit megtagadni, mint az államférfi. A vademberek és a diplomaták erénye!
Vajon melyiké sikerül?
Diabolka és a ,,bátyja" még aznap leszánkáztak Arakcsejeff falusi lakára, ahol már várta őket Dajmona.









Jókai Mór: Szabadság a hó alatt


Égvereslés
Arakcsejeffnek az volt a legfőbb gondja, hogy a cárt kiragadja ellenségei befolyása alól.
Erre legjobb alkalom volt a katonai kolóniák meglátogatása. E monstruosus eszme Arakcsejeff agyában fogamzott; ő volt e katonai telepek létrehozója. Félmillió katonát, aki végigharcolta a nagy európai hadjáratokat, azzal jutalmaztak meg, hogy ezredenként elhelyezték őket az állam birtokaiban telepítvényesekül a jobbágyok közé. A parasztok tanítsák meg a katonákat szántani-vetni, s a katonák tanítsák meg a parasztokat fegyvert forgatni. Így papírra leírva rémséges nagy gondolat! Az államnak e rendszer mellett idő jártával hárommillió betanult, ezredekre osztott katonája lesz, s azoknak a tartása nem kerül semmibe. A kasza eltartja a puskát.
Hanem egy adatot kifelejtett az állambölcs a számításából. Azt, hogy a paraszt tenyere nem szereti a puskát, s a katona tenyere nem szereti a kapát.
A cár legelső útja a novgorodi katonatelepeket érinté. Arakcsejeff is vele járt. Nagyon hirtelen visszatértek belőle: amit a hivatalos hírlapok azután úgy magyaráztak ki, hogy a cár mesés sebességgel szokott utazni, s hihetetlen utakat tesz meg egyfolytában. Az uráli útját négy hét alatt végezte be. Éjjel-nappal vágtatva szokott járni. Aztán leírták a nagyszerű fogadtatást minden városban, a varázsszóra emelkedett új telepek közepett: a fényes diadalkapukat, a számos küldöttséget, a népies ajándékokat, amikkel mindenütt tanúsítá a nép uralkodója iránti határtalan hódolatát. A nagy katonai szemlék is apróra le voltak írva, s senki abban nem kételkedett, hogy azok mind akképpen történtek meg rendén.
Arakcsejeff e körút bevégeztével Varsóba utazott - hivatalos küldetésben. Az is be volt jelentve a hivatalos lapokban, minden kommentár nélkül.
A szép június hó egyszerre meghozta a tavaszt Szentpétervárra is. Nariskin Zsófia szobája tele van gyöngyvirágokkal. Minden edénykében, gyertyatartóban, kosárkában gyöngyvirág van. Az ő kedvence.
A rossz hónapok elmúltával az ő egészsége is helyre látszott állni, legalább most gyámol nélkül tud végigsétálni a szobában, s többet gondol az étvágyára, mint a gyógyszerekre. Nagyon számít rá, hogy a jövő télen már az udvari táncestékbe is el fogják vinni. Egy nagynénje fogja bevezetni a társaságba. Talán még menüettet is szabad lesz táncolnia.
Bethsábát most nagyon sokszor óhajtja látni. Őtőle kérdezősködik afelől, hogy milyen az az udvari bál. A királyleány látott már egyet.
A cár hazatérte után egy napon megint meglátogatta Bethsába Nariskin Zsófiát.
- Ah, hogy tele van a szobád gyöngyvirággal. Ki küldte ezt neked?
- Ki küldte volna más, mint az atyám.
Bethsába előtt nem volt titka Zsófiának. Úgy hítta a cárt, hogy ,,az atyám".
- Itt volt nálad?
- Egy egész estét itt töltött. Óh, ha tudnád, milyen szomorú este volt az! - Én szintúgy félek tőle már.
- Megharagítottad talán?
- Ellenkezőleg. Azért félek tőle, hogy olyan nagyon szeret. Mikor itt megáll előttem, kezemet két kezébe szorítva, sokáig néz rám hallgatva, hogy végre nem állhatom a némaságát: ,,Mi bajod? Mondd meg, mi fáj!" Aztán feleli reá mélán: ,,Az a bajom, hogy nem mondhatom meg senkinek, mi fáj!" - ,,Hát egy ilyen nagy embernek is lehet baja, amin nem tud segíteni?" Akkor a szívére mutat, s azt mondja: ,,Itt van az!" Én aztán addig könyörgök neki minden szép hízelgő szóval, hogy fedezze fel nekem, mi bántja, hátha az én együgyű gyermekeszemmel tudnék kitalálni valamit, ami ezt a bajt meggyógyítja, vagy legalább megenyhíti, míg egyszer aztán odahúz magához, a fejemet ölébe veszi s azt mondja: ,,Beteg vagyok, és nincs orvos a világon, akinek elmondjam a bajomat; nyomja a lelkemet valami, és nincs pap, akinek azt meggyónjam. Éjjel rettegek az álmaimtól, s nappal a gondolatimtól. Félek az egyedülléttől, s félek a sokaságtól. Tudom, hogy senki sem szeret. Tudom, hogy el vagyok ítélve" - ,,Kitől?" - ,,Az Istentől és az emberektől: mindenki hízelkedik szemembe, csak az, ami idebenn dobog, mond igazat és vádol!" - ,,Nem igaz! - kiálték én fel hevesen; ez is igazat mond, ami itt dobog: s az téged dicsér, imád, szeret! Hadd halljuk, vitázzanak egymással. A két szív." - Erre megölelt. S aztán azt suttogá: ,,Legyen úgy. Hiszen senki ellen a világon nem vétettem oly nagyot, mint teellened. Miért ne gyónnék meg neked? Te az én mártírom vagy; ha te feloldasz, fel vagyok oldva!" S azzal letérdelt elém, és óh, minő keserű szavakat beszélt! Nehéz azokat utánamondani. - ,,Lásd: én atyámnak holttestén keresztül léptem a trónra. Én elfogadtam az ő gyilkosai kezéből a koronát és föltettem azt a fejemre. Mikor halála hírét hallottam, nem sírtam: megkönnyebbültem, hogy haragja nem érhet többé utól; mert haraggal vált el tőlem. Hány csatamezőn kerestem a bűnhődést! Nem találtam. Homlokomra volt írva, hogy kikerüljenek a golyók, amik körülem búgtak, mint a saskeselyűk; ki volt rám mondva, hogy így kell bűnhődnöm, ahogy vétkeztem. Vasból volt a szívem mint fiúnak apám iránt! Jaj! mit kellett szenvednem mint apának, gyermekei miatt? Valamennyi gyermekem koporsóját mind én kísértem ki a sírboltba. Utolsóm és egyetlenem te vagy. Mint a féreg, úgy vonaglok a sors Iába alatt, mikor rád gondolok, mikor arcodat nézem. Hát te is az én nagy tévedéseimnek elítéltje lészesz-e?"- Én aztán megvigasztaltam, hogy nincs már semmi bajom, hogy boldog, nagyon boldog és egészséges leszek, és őt végtelen sokáig fogom szeretni. Ezen aztán sírtunk mind a ketten. ,,Nem rettegek magam miatt - suttogá ő. - Én láttam a fejem fölött függő kardot, hallom a csendes éjben, hogy fenik a kést palotám szegletkövéhez: készen vagyok rá. Vérben jutottam a trónra, vérben kell leszállanom. De rettegek teérted! Isten ítélete ne sújtson téged is az én vétkem miatt!" Én aztán fölemelem őt, és beszélek neki olyan okos szavakat, hogy magam is csodálom, ki súgja azokat nekem, holott rendesen oly együgyű vagyok. Elmondok neki százféle vigasztalást, míg utoljára mosolyra kényszerül, s azt mondja: ,,Christ' eleison!" Már annyira is vetemedtem, hogy elkezdtem politizálni. Igen bizony; állami dolgokról beszéltem neki. Azt mondtam neki, hogy mit nyugtalanítod te magadat ilyen rémeszmékkel? Nem olyan rossz emberek a te népeid, mint más uralkodóké. Én ismerem a világot jól! Láttam én olaszokat, németeket, franciákat ünnepnapokon, mikor jól ittak: azok mind kiabáltak, veszekedtek, még verekedtek is. Aztán elnéztem a te népedet, ha ünnepnap sokat ivott: ez se nem kiabál, se nem verekedik, csak dülöngél, csókolódik és nevet.
- Hát aztán erre sem nevetett?
- Csak megcsókolt. Azt mondta, hogy nagyobb állambölcs vagyok Talleyrand-nál és Metternichél; hanem nagy hamar elkomorodott. ,,Látod kisleánykám, az csakugyan így volt ,hajdan', ahogy te láttad, öreg szemeddel. Hanem az újabb időkben valami szállong a légben, amitől a legbékésebb népek is feldühödnek, hogy aki tegnap látta ugyanazon embereket, ma nem ismer rájuk, mikor újra összekerül velük. Hallgasd meg csak, mi történt velem az utamban, amiről nem szól senki, amit jól titokban fognak tartani, s nem hirdetik odább a hírlapok és az évkönyvek. Mikor a petrovszki katonatelep felé közelítettem, már alkonyodott, a lemenő nap az eget beborító bárányfelhőket bíborvörösre festette. Olyan volt az, mint egy összevissza tépett császári palást. (Ezért én aztán meg is feddtem, hogy minek mond ilyen hasonlatokat? Kinek volt már valaha a világon összetépett császári palástja? Ő erre azt felelte: Julius Caesarnak, a többek között.) ,Az égvereslés szelet jelent.' ,Az csak előítélet' - mondá Arakcsejeff. Az alkony viharjósló verőfényében a petrovszki nagy telephez vezető úton felállított diadalkapu úgy tűnt fel a távolból, mint egy csupa aranyból összerakott tündérlugas. Az útközben elmaradozott többi díszkapuk mind fenyőgallyakból voltak összerakva, ami sötétnek marad, ha a nap rásüt is. Vajon miből lehet ez, hogy úgy ragyog? Roppant néptömeg vette körül a diadalkaput. Mikor aztán közel értem hozzá, megtudtam, hogy miből van az. - Óh, én sok diadalív alatt haladtam már keresztül, amik üdvözletemre voltak emelve. Láttam diadalkapukat bársonyból, selyemből. Láttam olyant, melynek két oszlopát csatákban elfoglalt ágyúk tömege alkotta, a boltívet ellenséges zászlók mennyezete árnyazta körül, s közepén a korona elesett hősök arany rendjeleiből volt kirakva, s körülötte a szétsugárzó aureolét elfogott tábornokok kardjai képezték; hanem a petrovszki diadalkapu túltett valamennyin. Az, amit a lemenő nap verőfénye a távolból aranynak mutatott, nem volt egyéb, mint rongyos ingek és szoknyák felaggatott halmaza, koldustarisznyák, mint lecsüggő lampionok az ívhajlaton, s a koronát legfenn képezték egy lyukas fenekű kondérba tűzködött mankók. - Diadalív rongyos ingekből és koldustarisznyákból! Míg én a bámulattól megmeredve néztem a szörnyalkotványra, a néptömeg közül elém lépett egy hosszú, ősz szakállú férfi, valamennyi között a legrongyosabb, kezében a szokásos, üdvözletül hozott fatállal és azon egy kenyérrel. S így szólt hozzám: ,Íme itt van az a kenyér, aminőt a te katonáid számunkra meghagytak. Ízleld meg. Fenyőkéreg lisztjéből van sütve. A szokásos sót nem tehettük mellé, mert azt csak könnyeinkből ismerjük. Íme, e diadalíven láthatod összes drágaságainkat, amit katonáid még meghagytak nálunk: feleségeink, leányaink rongyos ingeit és szoknyáit. Azért nincsenek ők maguk jelen, mert mezítelen nem jöhettek ide. A tizenkét ártatlan hajadont nem állíthattuk ki üdvözletedre, ahogy a hetman parancsolá; mert a mi környékünkön, amióta katonáidat idetelepítetted, ártatlan hajadon nincs!'
- E szókra Arakcsejeff parancsot adott a kísérő testőrkozák szotnyának, hogy verje szét a lázadó csoportot. Hanem azok nem voltak lázadók: csak kétségbeesett emberek. Amint a trombitarecsegés felhangzott, mint egy jelszóra, egyszerre mind arcraveték magukat a lovak lábai előtt, az út széltében-hosszában, s ott a földön fekve ordíták valamennyien, kezeiket és arcaikat felém emelve: ,Szabadíts meg minket a katonáidtól! Vidd el tőlünk a fegyvereseket! Mi nem akarunk fegyver alatt állni! Mi jámbor parasztok vagyunk. Dolgozni akarunk. Gázolj át rajtunk, ha tovább akarsz menni!' - Nem lehetett az utat ellepő néptömegtől megmozdulni. A lovak nem taposnak rá a földön fekvő emberre. Se haragos szó, se biztató kegymondat nem használt. Egyre azt kiabálták: vidd el közülünk a katonákat! Még soha uralkodó ily gyötrelmes fogságba nem esett. - Végre e kínos helyzetből kiszabadulásra segély érkezett. A katonai telep felől rendes zárt hadsorban közeledett az országúton a veteránok tömege. Élükön egy tamburmajor: az is olyan vén, hosszú szakállú fickó, minő a parasztok szónoka. Megismertem eylaui gránátosaimat. Ezek tudták, hogyan kell utat csinálni a hadoszlop előtt, ha akadály van közben. Egy trombitajelszóra előléptek a sapeurök, s az útban heverő parasztokat szépen megfogták kezeiknél, lábaiknál fogva, s egyiket a másikra fektetve, utat nyitottak az előnyomuló dandárnak. A hosszú szakállú szónok, amint elém jutott, leütötte a kezében hozott zászlót a földbe, s elkezdett hozzám beszélni. ,Uram, ne hagyj minket tovább ez átkozott helyen! Hűségesen szolgáltunk a harctéren tizenöt esztendeig, küzdöttünk franciával, némettel, olasszal, ne küldj most bennünket küzdeni ürgével, sáskával, hernyóval, földevő féreggel; s ami rosszabb valamennyinél: a paraszttal. Mi ifjúságunkban megtanultunk harcolni, mint a medvék, vénségünkben nem tanulunk meg szántani, mint az ökrök. Puskához, kardhoz szokott a tenyerünk, nem áll neki a kasza, kapa sehogy, s a paraszt kineveti ügyetlenségünket. Vígy minket ellenség földére, ahol minden bokor mellett egy gyilkos leskelődik, csak itt ne hagyj minket a parasztjaid között! Küldj hadjáratra a hitetlenek ellen, akik, ha mi szúrjuk, visszaszúrnak, csak itt ne hagyja paraszt között, aki szid, ha szépen kérjük, szid, ha ütjük, s akkor is jajgat, ha ránézünk! zárj be minket ostromolt várakba, ahol megesszük az elesett ló húsát, puskaporral sózva, s szomjúságunkban lenyaljuk a falról a nyirkot; csak arra ne kényszeríts, hogy a keserves földből, Isten csapásai között, csaló, tolvaj paraszt irigysége mellett teremtsük elő az elátkozott kenyeret! Temess el minket a tetemhalmok alá a csatatéren; de ne temess el élve a katonai kolóniákba! Átkozott legyen a neve, aki kitalálta őket!' Arakcsejeff megfúvatta a trombitákat, hogy elfojtsa a szónok szavait, amire aztán egyszerre a parasztok is, a katonák is kitörő ordításra zendültek fel, hogy az elnyomta a trombitaszót. Ilja (így hívják a cár vén kocsisát), erre, minden parancsszó nélkül, visszafordítá a lovakat, s az úton, amelyen idáig jöttünk, visszahajtott. A rongyászok diadalívén nem haladtunk keresztül. Ott dicsőséges körutam véget ért. Hazaértem. S most aztán olvasom a fényes leírásokat a lapokból, amik a diadalutam emlékét megörökítik. Az égvereslés hát mégis vihart jelent." Ezt beszélte el nekem szegény atyám.
- Ez bizony nagy szomorúság egy olyan úrra nézve, ha azok nem akarnak boldogok lenni, akiket ő boldogokká akarna tenni. Az én apámnak boldogabb népe volt. Miért nem megy a te apád őhozzájuk? Most az ő népe az is.
- Hallod-e, Bethsába, az jó eszme! Ne felejtsük el! Majd egyszer hozzuk azt elő neki. Amikor jobb kedve lesz. De most nagyon levert. Mikor búcsút vett tőlem, ismét visszajött. ,,Elfelejtettem tudakozódni hogyléted felől." - ,,No lásd, az nagyon jó - mondom én -, ebből az látszik, hogy igen jó színben vagyok." Aztán gyanakodva nézett az arcomra, s azt kérdezte, hogy mindég ilyen piros-e az arcom, vagy csak néha gyullad ki? Én aztán nevetve biztosítottam róla, hogy bizony mindig ilyen az. ,,De hát miért féltesz úgy? Hát nem tudja-e az Isten, hogy olyan nagyon szeretsz, s nem vagy-e te az ő felkentje, választottja? S nem imádkozol-e te érettem hozzá?" - ,,Nagyon jól tudja Isten, hogy szeretlek - felelt ő szomorúan -, de hát nem volt-e Dávid király is az ő felkentje, választottja, s nem hangzott-e fel éjente a szent király kétségbeesett zsoltára hozzá: ,Éjjel kezem feltartom. Az égre hozzád nyújtom!' S nem vette-e el mégis tőle a kedves gyermeket, kiben megbüntette, amit Bethsábával vétkezett?"
- Te! ki volt az a Bethsába? - szólt közbe hirtelen a királyleány. - Hát csakugyan élő lény volt az én névelődöm? Hasztalan lestem eddig, hínak-e mást is a társaságban ezen a néven, hasztalan kutattam a naptárban, van-e ott ilyen szent, nem találtam rá. Keresztanyám, a hercegnő, aki ezt a nevet választotta a számomra, mikor megkereszteltek (hatéves koromig pogány voltam), mikor kérdeztem tőle, miért nincs a nevem a naptárban, azt mondta, hogy az csak elforgatott mása az Elisabethnek, s azzal együtt van a nevem napja; akkor is kapok ajándékokat. S nézd, a cár azt mondja, hogy volt egy igaz Bethsába: ki volt az?
- Én sem tudom: mert ezt nekem nem tanították. Pedig én is kíváncsi voltam rá. Megtudakoltam a Helenkától, az annyit mondott felőle, hogy az Szent Dávidnak a felesége volt. De többet ő sem tudott róla, mert a bibliát csak a papoknak szabad olvasni.
- De hát miért nincs a neve a naptárban, a szentek között?
- Bizonyosan azért, mert zsidó asszony volt.
- De hiszen Sára, Rebeka, Ráchel szintén zsidó asszonyok voltak, s mégis ott van a nevük a szentek sorában. Bizonyosan azért hagyták ki onnan, mert vétkezett. Hiszen ,,ő" mondta: ugye? De hát mit vétkezhetett? - De hát minek adták nekem egy olyannak a nevét, aki vétkezett?
Bethsába közel volt hozzá, hogy sírjon.
- Kedveském! - monda neki Zsófia - hanem aztán tudod, azt, amit én neked elmondtam a cár útjáról, meg arról a diadalívről, el ne beszéld ám senkinek.
- Hátha a keresztanyám kérdezni fogja, szokás szerint, hogy miről beszéltél velem?
- Mondj neki valami mást.
- Micsoda ,,mást?"
- Hát hazudj neki valamit.
- Hazudjam!? Hogyan kell azt? Én nem próbáltam soha.
Nariskin Zsófia szépen kinevette vele. Neki már kis gyerek korában elkezdték azt tanítani. Hogy ,,mama" helyett az kell neki mondani, hogy ,,szép asszonyság!", ha más is hallja; s ha a papa hozott neki egy cukorsüteményt, vagy játékszert, azt kell mondani mindenkinek: ,,a Mikulás hozta". Hogy amit Helenkától hallott, azt nem kell mondani a madame-nak, amit a madame-tól hallott, a Helenkának, mind a kettőét a ,,nagy úrnak", s amit a ,,nagy úr"-tól hallott, azt senkinek sem. Úgy hozzászokott már, hogy még az orvost is kétségbeejté, mikor az kikérdezé a betegsége belső jelei felől. Egészen félrevezette a diagnózist. - Milyen jólesett szegény gyermeknek, mikor az örök hazudás börtönéből kiszabadulhatott, s talált két olyan lelket, aki előtt szabad elmondani, ami a szívén van! Az atyját és a barátnéját.
- Hát te mindent elmondasz, amit csak tudsz, mindenkinek? - kérdezé nevetve Bethsábától.
- Óh, nem. Én ravasz vagyok. Hazudni nem tudok, nem értek hozzá. Hanem mikor valaki faggatni akar, akkor azt teszem, hogy én kezdek el kérdezősködni, s aztán addig kérdezek tőle összevissza, míg megunja és otthágy.
Aztán mind a ketten nevettek.
Ritka hang volt ebben a kalitban a nevetés zenéje.









Jókai Mór: Szabadság a hó alatt


Bethsába
Ghedimin hercegnő gyakran meglátogattatá a keresztanyai gondjai alá adott királyleánnyal kedvenc barátnéját, Nariskin Zsófiát.
Akik a hercegnő szívtitkaiba félig-meddig be voltak avatva, azok értették e látogatások okát. Ha már maga a hercegnő nem láthatja is (a világi illem tilalma miatt) Zsófiát, legalább Bethsába által hírt hall hogylétéről. Hanem ha volt valaki, aki egészen be volt avatva a hercegnő titkaiba, az még többet is megérthetett.
A mindenki elől elzárkózott ember, a cár, aki titkot tart a miniszterei előtt, még a papnak sem gyónik meg: ennek a kedves leánynak mindent el szokott mondani, ami a szívét bántja.
Hiszen ha csak egy apa beszéli el ezt féltett leányának, hát akkor az csak kedély ügye; de mikor egy cár beszéli el, akkor ez államügy.
Minden szó, amit a cár Naraskin Zsófia előtt kiejt, az ország helyzetének magyarázója. Az a kedélyállapot, amit I. Sándor szavakban érthetővé tesz, alapja fél Európa jelenének és jövendő alakulásának. Ez egyetlen ember szívének ellágyulása vagy megkeményedése a béke vagy a harc, nagy felbomlás és nagy átalakulás titkait rejtegeti.
És Zsófia viszont mindent elbeszélt Bethsábának.
Bethsába pedig nem tud hazudni.
- Hát kedves kisleányom, hogy van a kis barátnéd? - kérdé a hercegnő a hazatért királyleánytól.
- Már nem szed orvosságot. Azt hiszem, ez nagyon jó. Én egyszer megkóstoltam nála egy port, nagyon keserű volt.
- Nem fecsegett-e nagyon sokat? A gyógyulónak a sok beszéd megárt ám.
- Csak azt mondta el, hogy a keresztatyja meglátogatta. (Ennyi hazugságot mégis megtanult már Bethsába, hogy ,,atyja" helyett azt a másik címet említse.)
- Sokáig ott volt nála?
- Azt nem tudom.
- Beszélt neki sok érdekeset?
- Igen, Dávid királyról meg a feleségéről, Bethsábáról. Keresztanyácskám, mit vétkezett Bethsába királyné?
- Mit vétkezett Bethsába királyné? Micsoda kérdéssel állsz te ide elém?
- Hát azt ,,ő" mondta, s én szeretném tudni, hogy mit vétkezett, mivelhogy a nevét viselem. És senki más nem viseli a nevét; csak én. Ha valami olyan rossz asszony volt, hogy senkinek se kell a neve, akkor nekem sem kell: adjatok másikat.
- De nem vétett semmit! Bohó vagy.
- Zsófia keresztapja mondá: Dávid királlyal vétkezett.
- Ah, az nem volt vétek: az szerelem volt.
- Hát a szerelem micsoda?
Corynthia felkacagott.
- No azt most én mondjam meg neked, hogy mi a szerelem. Majd megtudod, ha szeretni fogsz valakit.
- De hát hogyan jutok én ahhoz? Valami baj az, ami az embert meglepi, mint a betegség? Vagy valami jó, amit megkíván?
Corynthia még jobban kacagott.
- Együtt a kettő.
- De hát hogy kezdődik az?
- Hát egyszer egy szép ifjú mélyen a szemedbe néz.
- A szemembe! Óh, azt én ki nem állom, hogy a szemembe nézzen. Hisz attól én meghalok. Inkább elfutok világgá.
- Igen, de az ifjú vőlegényed lesz, aki megszeret, nőül kér, és eljegyez.
- Hát az hogyan megy? Mondd el, kérlek! Mert én azt el nem tudom képzelni.
- Hát az minálunk úgy megy, hogy az ifjú, aki egy hozzá illő leányt kiválasztott magának, küld annak szép ajándékokat.
- S ez azt jelenti, hogy ez az ifjú szereti a leányt. - S ha a leány elfogadja az ajándékot, ez meg azt jelenti, hogy szereti azt az ifjút. Óh, az nagyon kedves. Ez nagyon könnyű. Hát a leány mit ajándékoz neki vissza?
- Csak ,,azt": szerelmet.
- És semmi mást? Óh, az nagyon kedves, nagyon könnyű. S aztán ha jön egy másik ifjú, aki még szebb ajándékot hoz, azt is elveszi az ember, s ád érte szerelmet?
Corynthia tapsolt nevettében.
- Attól függ, hogy az előtt az ,,egyik" előtt el tudja-e titkolni? - Nem, nem, inkább megmondja neki az ember: ,,én azt a másikat is szeretem." Hát miért ne? - Ha a szerelem jó, és nem vétek? Hátha énnekem férjem lesz, és én szeretem az epret, nem mondhatom meg neki, hogy én szeretem az epret?
- Azt igen, de az csak ínyencség.
- Hátha azt megmondom neki, hogy én szeretem - Naraskin Zsófiát, azért megharagszik?
- Óh, nem. Az csak barátság.
- Hátha azt mondom neki, hogy én szeretem a táncot? Agyonüt?
- Azért sem.
- De hát ha szabad szeretnem epret, barátnét, táncot, miért nem egy ifjút is, ha az jó és szép?
- Óh, isteni együgyűség! De hát mondd, abban az országban, ahol te születtél, sohasem beszélnek szerelemről?
- Nem.
- Hát ott nincsenek ifjak és leányok?
- Vannak. De ott, ha egy ifjú legény el akar venni egy leányt, megalkuszik az apjával a jegypénzben, s hazaviszi. Ha jó lesz hozzá az asszony, vesz neki szép ruhát; ha rossz lesz, vesz másik feleséget.
- Az nálunk nem megy. A mi vallásunk azt parancsolja, hogy egy asszonynak csak egy férfit kell szeretni.
- Óh, az már egészen más! Hát miért nem mondtad mindjárt az elején, hogy a vallás parancsolja a szerelmet? Óh, én a vallást híven meg fogom tartani. Ugye te is megtartod? Ugye te is szereted a férjedet? Szoktál az ő szemébe nézni mélyen? Én nem láttam tőled ezt soha.
- Tudod, kedveském, az élet nagyon hosszú, s a mézeshetek, amint a szerelem idejét nevezik, igen rövidek.
- Óh, azt nem úgy kellene ám felosztani; hanem a mézesheteket felaprózni percekre, hogy azután az életnek minden napjára jutna belőle egy pillanat.
- Majd megtudod te annak a lehetetlenségét, ha megismered, hogy mi ez.
- Most már hát tudom, hogy Bethsába azért vétkezett, mert nem szerette azt, akit a vallás parancsolt. Csak azt szeretném tudni, hogy mint keveredik ebbe a dologba bele Dávid király?
Az ám! Corynthia is azt szerette volna megtudni, hogy mint jött ebbe a mesébe bele Dávid király; de a fecsegő leány úgy félrevitte képtelen képzelődéseivel minden nyomozását, hogy nem juthatott a nyomába annak - hogy miket mondott Dávid királynak a próféta, mikor megfeddette? Az orosz a legjobb titoktartó. Abból, ami a petrovszki diadalkapu alatt történt, a cáron kívül senki sem beszélt ki semmit. Arakcsejeff elhallgatta azt, mert saját szörnyeteg tervének megbukása volt abban jelezve: a kísérő kozákcsapat fel lett küldve Kazánba, s a többiek tudtak hallgatni.









Jókai Mór: Szabadság a hó alatt


Corynthia
Ghedimin hercegnőhöz egészen jó iskolába volt adva a fiatal grúzi királyleány.
Corynthia lehetett tán a mintaképe annak az orosz természettudósnak, aki (Darwint messze megelőzve) azt törekedett bebizonyítani, hogy a ,,nők nem egyebek, mint elfajult macskák". (És hasztalan volt minden törekvés a tudóst annyira lágyítani, hogy ismerje el legalább, hogy a nők ,,megnemesített macskák"; hajthatatlan volt: nem engedett a rendszerből.)
A szép Corynthia tudott kacér lenni, mint egy Aspasia, és kegyetlen hideg, mint egy Diana. De ezúttal nem Diana csinált Actaeont a férfiakból, hanem a másik.
Akit úgy kitüntetett kegyének tanújeleivel, mint a szép Galban lovag, az soha sem jutott el oda, hogy a szép Szfinx talányait megoldja. Corynthia engedte magát a vadászaton kísértetni általa, táncolt vele a bálban, s rábízta a virágcsokra őrzését, ha mással táncolt; kacagott a tréfán, összeült vele embert szólni, búcsú fejében a szokásos csókkal is üdvözlé; hanem azért olyan távol tudta őt magától tartani, mint a planéta a drabantját. S aztán ilyen holdja annyi volt neki, mint Saturnusnak. Mindegyik élvezhette a ragyogását, és megfagyhatott mellette.
Hanem ha volt egy ember a társaságban, akire istennői kegyetlenséggel tekintett alá, akinek üdvözletét azzal az ajkmozdulattal fogadta, amivel a nők a megvető szemrehányást tudják kifejezni: az volt az igazi! Azé volt a szív titkos lángja!
Azt nem tudja senki, mert akit ért, nem adta tovább, hogy egy genialitásáról és korhely kalandjairól hírhedett testőrtisztnek a maslicahét utolsó napján egy rejtélyes küldönc finom borítékú illatos levélkét hozott, amiben az állt, hogy: ,,Egy ismeretlen jótevőnő, kit önnek a sorsa érdekel, kész önnek minden adósságát kifizetni; - ha ön ma este nem megy el Ilmerinen kisasszony saturnaliájába."
Alapos gyanúnk lehet, hogy az uzsorás, ki annak a fiatal tisztnek a lidérce volt, nem minden alapos tudomás nélkül mondta ezt: ,,vannak a városban fiatal, szép, gazdag úrhölgyek, kik egy zavarba jött lovagot készek lennének megszabadítani."
A fiatal Endymion azzal válaszolt erre a levélre, hogy azon az estén Zeneida szánkójának a bakján vonult be a tiltott Eleusisba.
Óh, bizonyára Corynthia nem Ghedimin herceg miatt gyűlöli Zeneidát, hanem Puskin miatt.
A Ghedimin herceggeli viszonya Zeneidának csupán anyagi kérdés Corynthia előtt.
Azt, hogy előkelő főurak a színház elsőrangú művésznőivel viszonyban álljanak, a világon mindenütt igen illetékes állapotnak tartják. Ez nemcsak divatszerű, hanem egyúttal jogalap egy kétoldalú szerződésre. ,,Ami neked jó, azt engedd meg, hogy nekem is jó legyen."
Bosszantó csak az, hogy a vetélytársnőnek a palotájában sokkal pompásabb pálmakert van, mint a hercegnőében; hogy annak a paripái szebbek, mint az övéi, s hogy a toalettjával mindenütt diadalmas marad az övé fölött, ahol összejönnek. Pedig minden fényes ünnepélynél összekerülnek. A művészi hírnév nyitva tart Ilmerinen kisasszony előtt minden ajtót. Találkoznak minden fényes táncestélyen, a lovaik egymás mellett futtatnak a turfön, az előfogataik a Mars-mező ünnepélyein, s a hercegnő meg van felőle győződve, hogy mindaz a fényűzés Ghedimin herceg szibériai ezüstbányáiból kerül elő, amik elég gazdagon ontják, hogy egy férfi két asszonyt versenyeztethessen egymással a pazarlás tökélyében. Ha Corynthia maradna a győztes, a pazarlást megbocsátaná, csak azt nem, hogy ő marad hátrább - egy asszonyi hajszál hosszával.
Ez a második ok, amiért Zeneidát gyűlöli.
S van még egy harmadik is.
Az a tiltott gyöngeség, ami őt ifjú leánykorában a cár egész életére nézve oly végzetessé tette, el volt feledve már. A halottak országába tették. Ha három ember volt együtt, nem beszéltek róla. A cárnőt mindenki bámulta, imádta, sajnálta. Látták őt lassanként elhervadni a néma bánat miatt. S a közvélemény oly súlyosan ítélt e tekintetben, hogy az összeesküvők közt többször szó volt róla, hogy ismételni kell, ami III. Péter és II. Katalin közt történt: a cárt elfogni, bezárni és Erzsébetet kiáltani ki cárnőnek. - És azért Ghedimin hercegnő mégis arra gondolhatott, hogy ő közelebb áll most is Sándorhoz, mint Erzsébet cárnő; mert egy vékony selyemszál (Nariskin Zsófia) még most is hozzákötve tartja az ő emlékéhez. Ezeket a selyemszálait a gyöngéd összetartozásnak rég elszakították Erzsébetre nézve - a sírboltajtók. A férj szerelme utolsó gyermekének koporsójával együtt lett eltemetve.
És Corynthia még itt is útjában találta a gyűlölt vetélytársnőt. Amíg őt a cár mindenütt kerüli, amazt kegyének teljével halmozza el. Az énekesnőnek helye van a cár és cárnő között. Mindketten kedvelik, kényeztetik. A cár és a cárnő csak úgy tudnak egymással ketten együtt lenni, ha Zeneidát meghívják harmadiknak. Mikor ő énekel, felolvas, vagy kedélyesen fecseg előttük, akkor a nő és férj azon veszik észre magukat, hogy kezeik egymást keresik, hogy egymáshoz közel simulnak. Míg, hogyha egy ünnepélyen az uralkodó pár karöltve megjelen, s meglátják véletlenül Ghedimin hercegnőt, egyszerre kibontják karjaikat egymásból, s elfordítják arcaikat. S ezt ő mind tudja jól.
És aztán játszania kell az egész világra nézve a kacért azokkal szemben, akik iránt közönyös; a lenézőt, kevélyet az iránt, akiért lángol; a gyöngédet a férj iránt, akit gyűlöl, s a hódolatost, alázatost az iránt, akihez jogát tartja. S még azonfölül a nagylelkű pártfogónőt a vetélytársnő iránt, akire féltékeny.
Hiszen a féltékenység elég szép szörnyeteg, ha egy feje van is. Hát még ha három feje van!
Az ő féltékenysége sárkányfejeinek a nevei: ,,Szenvedély, büszkeség és emlékezet."
És ennek az iskolájára van bízva a grúzi királyleány, akinek mindjárt azon kezdte a nevelését, hogy nevet választott ki számára a bibliából a megkereszteléskor, aminek viselője olyan virtusokról lett nevezetes, amiket éppen csak szent Dávid iránti barátságból bocsát meg az ifjasszonynak a világ.
Jó szerencséje Bethsábának, hogy tudatlansága és ártatlansága mellett nagy adományával van megáldva a találékony képzelődésnek, s a nemzetével közös ösztönszerű ravaszságnak - s hogy még emlékezik valamire, amit az anyjától tanult, akit most is meglát minden évben egyszer: újesztendő napján, amikor az uralkodópárnak eljön hódolni negyvenezer ember a nagy trónterembe. Ott áll az ő anyja is olyankor a trónemelvény lépcsőzetén; korona helyett most már csak ráncok vannak a homlokán, s valahányszor Bethsába meglátja őt, mindannyiszor az jut eszébe, hogy ez az ő anyja, akit neki megszólítani nem szabad, azért cserélte fel a koronáját ezekkel a mély redőkkel a homlokán, mert halálra szúrt egy férfit, aki neki azt merte mondani: ,,én szeretlek, szeress te is engem!"
És aztán tovább képzelődik rajta, hogy mi lehet hát az a ,,szerelem", amiért az egyik embernek jólesik valakit megölni, s a másiknak jólesik meghalni?... Ami egyszerre jó is, szabad is, kötelesség is, mégis rossz, és fáj, és bűn.









Jókai Mór: Szabadság a hó alatt


A szörny
Krizsanovszky éppen végezte előadását a Szentpétervárott történtekről, amire egy halvány hölgy hallgatott, amidőn az őrt álló duegna benyitott az ajtón s halkan suttogá:
- Arakcsejeff megérkezett.
Azzal visszavonult.
- Óh, Istenem! - sóhajta fel a halvány hölgy, kezeit összekulcsoltan szorítva keblére.
- Most légy erős, mint egy férfi - súgá Krizsanovszky. - Ez itt a válság!
- Azért jött volna? - kérdé a nő remegve.
- Azért. Galbant is magával hozta. Asszonyaidra vigyázz, mert ez az asszonyok kéme. Szép ember. Veszedelmes ember.
Most újabb kocsizörgés hangzott az udvaron, s rá heves lárma, férfikiabálás.
- Siess innen, a nagyherceg jön! - suttogá az asszony Krizsanovszkynak.
Az felkelt, és megfogta a nő kezét.
A duegna ismét benyitott az ajtón; most már lélekszakadva rohant be.
- A nagyherceg érkezett meg a hadgyakorlatról... A kapuban elbotlott a phaéton nyerges lova, a fullajtár leesett fejtetőre, a nagyherceg pedig szájába ütötte a pipáját, s kitörte a fogát. Iszonytató dühös.
- Óh, Jézusom! - sikolta fel a nő, s rohanni akart kifelé.
Krizsanovszky visszatartá kezénél fogva.
- Most jó lesz az útjából kitérned!
- Sőt, most kell eléje mennem! - szólt a nő, kiszakítva magát. - Te fuss innen! Itt ne lásson valaki.
- Akkor hát légy erős, mint egy asszony - súgá Krizsanovszky.
S azzal eltűnt.
Pedig innen nehéz volt eltűnni. Ez a hely a lengyel alkirály várlaka: a Belvedere, Varsón kívül, a Laziénka királyi park közepette. Maga a park is erős fallal van körülvéve, s azt minden oldalon fegyveres őrök fogják körül; de a kastély meg éppen erősség; magas bástyákkal, vízárkokkal, sánccölöpzettel körül zegzugozva, kapuját felvonóhíd képezi; minden bejáratot ágyúlőresek védnek, s a tornyokban őrök állnak. Körülötte ágyúlőtávolban ki van vágva a gyönyörű ősliget, a sík pázsiton tulipánágyak virítnak. Ide észrevétlenül közelíteni, vagy innen eltávozni embernek nem lehet. És Krizsanovszky mégis el tudott menni. Pedig az egész Belvederét maga Constantin hagyherceg építteté, s saját maga ügyelt fel annak minden alakítására. Itt rejtekút az ő tudtán kívül nem lehet. De hátha van? Az építész lengyel volt, s attól kitelt, hogy éjjel dolgozott a rejtekúton, s nappal mindig elfalaztatta a munkát, hogy a nagyherceg ne tudjon róla; - úgy is volt. Akármikor meglephették volna őt az ágyában, ha a lengyelek nem utálnák az orgyilkot.
A nő futott ki eléje.
Mikor azt hallotta, hogy Arakcsejeff érkezett meg, azt sóhajtá: Óh én Istenem!", akkor az erős bosszúálló Isten jutott eszébe, s mikor azt mondák neki: a nagyherceg jő dühös haragban, akkor azt kiáltá: ,,Óh én Jézusom." Akkor a szeretet mártírja jutott eszébe. S tán nem volna igaz, hogy azóta is voltak sokan, kik egy néptömeg, egy Izrael üdvéért keresztre hagyták magukat feszíteni?
A rettegett ember már jött rá szemközt a fegyvertornácon. Olyan volt, aminőnek kortársai leírják, ahhoz nem találhat ki semmit a fantázia.
Constantin nagyhercegnek elég oka lehetett a panaszra testvérei ellen. Azoknak arcra és termetre mind az anyai juss jutott osztályrészül. Szép, deli férfiak voltak. Egyedül ő kapta meg az apai örökséget. Olyan rút volt, mint az apja.
Pedig a megboldogult Pál maga is eszményképe volt az iszonytatónak, annyira rút volt, hogy nem engedte a képét a pénzekre veretni egész uralkodása alatt.
Constantin egészen Pál cár hasonmása lett. Nagy veres tülökorra úgy kiállt az arcából, mintha semmi összefüggésben se volna a homlokával; apró tengerszín szemeit alig lehetett látni bozontos szemöldökétől, s folytonosan pislogó, összehúzott szempilláitól. Haja, szemöldöke, szakálla, pillái oly szőkék voltak, mint a kender, s az egész arca veres, mint a bagaria. S méghozzá az arcának egyik fele nem hajazott a másikhoz, mintha a teremtői szeszély még azzal akarta volna befejezni remekét, hogy a két különböző torzképből a két felemást ragassza össze eggyé, egyik ajkszeglete lefelé görbült, a másik fölfelé: ráncok, bibircsók és ragyagödrök versenyeztek a torzításban úgy, hogy a festők, akik az arcot megörökítették, csak arcélben merték azt levenni. Szemközt eltalálni ezt a képet festőnek valóságos felségsértés lett volna. Ilyennek írják le, akik vele együtt éltek.
S a külső csak hű anyamintája volt annak, ami belül lakik, s minden arcvonása rabja volt az indulatainak: aki ránézett meg kellett rémülnie, vagy el kellett magát kacagnia. Lelkülete is megfelelt vonásainak. Dühös, felfortyanó, kegyetlen volt. A bot mindig kezében. S annak mindig volt dolga. S ha tény az, hogy testvére, a cár évenként kétezer rubel árú írótollat szokott elhasználni, úgy hozzá lehet vetni, hogy Constantinnál mennyit vethetett az elhasznált nádpálcák rubrikája az évi költségvetésben?
Most is összetörve hozza haza a botját a kezére akasztva, derékban elnyaklottan, s hosszában végighasadtan. Bizonyosan sorba verte mais a zászlóaljparancsnokokat. Azoknak ez volt a mindennapi imádság.
S még hozzá e mostani eset. Az elbotlott paripa s a lebukott lovász hibája miatt a nagyhercegnek a szájába ütődött a pipaszár, ami sohasem szakadt ki a szájából, s kitörte egy fogát. Szitkozódás közben vérnyomokat köpköd maga körül.
- Átkozott kutya! Mihelyt magához tér (Dobjátok a vízbe, hogy ocsúdjék fel!), azonnal hozzátok elém! Gaz kutya! Minden csontját összetöröm! (Most észrevett egy szemközt jövő férfit.) Kicsoda az úr? Galban lovag? Akasztófáravaló gazember! (Annak a gaz kutyának mondtam, nem az úrnak.) Hát mit akar? Hogy Arakcsejeff megérkezett? Az ördög... (majd mit mondok!) Nekem borbély kell most, nem miniszter! Nem látja, hogy kitörött a fogam? Átkozott kutya! disznó! varangyos béka! - Mi tetszik még, Galban lovag?
Most sietve jött eléje a nő, félretaszítva Galban lovagot. - Az Istenért, mi történt veled? - sikolta a nő, s odaveté magát a férje keblére. - Lelkem! szerelmem! meg vagy sértve? Mi bajod?
S megcsókolta azt a véres ajkat.
S arra a szörnyeteg arca elkezdett egyszerre mosolyra térni. Valami mély fájdalommal vegyült öröm északfénye volt az a mosolygás, ami azt a rút arcot egészen átváltoztatá. Megszűnt ijesztő lenni. A kuszált vonások keresték az összhangzatot egymás közt, a rút száj igyekezett tetszetős lenni.
- Semmi sem, galambom - mondá olyan hangon, mint mikor az oroszlán hízeleg a nőstényének. - No, ne sírj, ne ijedj meg. (Mindig halkabban suttogott.) Semmi baj sincs.
- De igen. Ajkad vérzik! Fogad kitört!
Zsebkendőjével igyekezett letörölni a vért róla.
- Nem tört ki... - dörmögé Constantin. - Csak a koronája tört le. - S vigye az ördög azt a koronát!
- Hogyan, fenség? - szólt közbe Galban lovag, beavatkozva a szelídítő társalgásba. - Vigye az ördög a koronát?
- Még most csak a fogam koronájáról van szó! - szólt recsegő, döcögő hangon az alkirály. - Csak menjen ön, Galban lovag Arakcsejeffhez. Pihenjék ki az út fáradalmait. Majd ráérünk beszélni ebéd után. Amíg nem eszem, iszom, addig államügyekről nem beszélek; nem rontom el az étvágyamat. - Zdravtvujtye! - Ti pedig azt a semmirekellőt, ha felocsúdott, rögtön elém hozzátok; egy pár pofonnal meg akarom próbálni, hogy hát az ő foga áll-e oly erősen a helyén, mint az enyim? A tökfilkó! Ha nem fogom jól a pipát a fogam közt, beleüti a torkomba, hogy a nyakcsigolyámon jön ki a csutorája!
- Az ég szerelmére! - rebegé a nő, reszkető kezeit a nagyherceg szája elé tartva, babonahárító iszonyattal. Amiért az aztán megcsókolta a tenyereit. S átölelve a hozzá simuló alakot, bevonta magával a belső szobába. Galban lovagot otthagyta a faképnél.
- Hát igazán sajnálnád te, ha egyszer úgy hoznának eléd halva, keresztülszúrva... elöl-hátul?
- Óh, ne mondj ilyent! - rebegé a nő, keresztet vetve arra a helyre, ahova Constantin mutatott a mellén. S hogy elhallgattassa e szörnyű szavakat, lefojtotta ajkait egy forró, hosszú csókkal.
- Te-e! - dörmögé a szörny, két keze közé fogva a nő fejét s szemébe nézve: mint ahogy egy medve megfog egy bárányt, mielőtt agyonharapná. - Nem utálod az én számat megcsókolni? Nem undorodol a csúf pipabűztől?
A nő ártatlan tekintettel felelt.
- Azt hiszem, hogy minden férfiszájnak ez a szaga. Atyámé is ilyen volt.
A szörnyeteg e szóra oly erővel szorítá őt magához, mintha meg akarná fojtani az ölelésével.
- Óh, te csudatevő kép! Nem hazudik, nem hízelkedik, mint egy világi dáma; nem mondja, hogy ámbróziát lehelek ki. Azt mondja, hogy az apjától is ilyen csókot kapott; minden férfiajknak ilyennek kell lenni! - Te asszony! Az én apám is éppen ilyen csúf volt, mint én: s azt is éppen úgy szerette a neje, mint te engem. Pedig csúf volt, mint én!
- Te azt nem tudod, hogy milyen vagy!
- De tudom. Az anyám mondta. Engem szeretett legjobban; engem kényeztetett el; nekem volt minden szabad. S mikor a testvéreim panaszt tettek emiatt, azt mondta nekik: ,,Hagyjatok neki békét: olyan csúf, mint az apja; azért szeretem olyan nagyon." De én még rossz is vagyok, ami az apám nem volt. Igen, ő hevesfejű volt, hirtelen kezű; de én kegyetlen vagyok ösztönből. Rossz vagyok, mert örömöm telik benne.
- Az nem igaz! Ki mondja azt?
- Én magam mondom magamnak. Sokszor, mikor egy elnyűtt bottal hazatérek, amivel mindenkit összevertem, aki a kezem ügyébe akadt, szeretném utoljára magamat is agyba-főbe verni. (Csak akkor vette észre, hogy a hasadt bot még most is ott lóg a kézcsuklóján a káplárszíjnál fogva. Sietett azt eldobni.)
- Az nem úgy van - monda a nő. - Az emberek a rosszak, akik haragra ingerelnek. Durva emberekkel foglalkozol mindig, akik ostobák és sunyik, az tesz ingerültté. Ha jók volnának, szelíden bánnál velük.
A szörny megveregette tenyerével a nő arcát.
- És te csakugyan azt hiszed, hogy én jó vagyok? Csodálatos! Én azt hiszem, hogy eleget tettem már, hogy bebizonyítsam az ellenkezőt. Azt gondoltam, hogy egészen hasonlítok az ördöghöz.
A nő ezalatt azt végezte, hogy leülteté toalettasztalához a szörnyet, s mindenféle fésűcskékkel, kefécskékkel rendbe igazítá annak üstökét, pofaszakállát, liliomvizes kendővel megmosdatta, megtörülgette por- és izzadságlepte arcát, s ütődéstől vérző szája sebét beragasztá szépségflastrommal.
- Szép vagyok már? - kérdé az, a mosdatott gyerek arcfintorgatásával.
- Nekem mindig az vagy; de ma idegen urak lesznek az asztalodnál.
- Igaz, mégpedig finnyás urak, Szentpétervárról. A muszka Párizsból! Ezek bontonhoz vannak szokva.. Jól van. Nyalj ki hát szépen. Ezek a franciák nem tudom, hogy lesznek majd megelégedve a te lengyel konyháddal? Háziasszonyok szokása szerint szóld le magad előttük az ételeidet: hadd dicsérjék ők.
- Akarod, hogy én is az asztalnál üljek?
- Hát mit? És ha a cár maga volna is a vendégem. Nem vagy-e te az én kis feleségem? No felelj, nem vagy-e te az én kis feleségem?
A nő félénken rebegé: ,,igen".
- Be is verném a fejét annak, aki terád csak úgy az orra hegyén keresztül próbálna nézni, ha excellenciás úr is - kiálta az alkirály, saját képmását fenyegetve ököllel a toalett-tükörben: - Pedig ez az Arakcsejeff leghívebb embere volt szegény apámnak. Kutyája volt neki. De azért mégis jobb szeretném, ha ott volna azon a saját szigetén, amit Koczebue kapitány fedezett fel a Sárga-tengerben, s az ő nevére keresztelt, mint hogy itt van!
- Miért, kedvesem? - kérdé a nő, míg az esze ott járt, hogy új csokrot kössön a nagyherceg szétdúlt nyakkendőjén.
- Eh. Asszonynak nem kell államtitkokat megtudni - szólt az, azon törekedve, hogy egyformán idomítsa bajuszait; ami sehogy sem sikerült, az egyik fele mindig két ágba szakadt. (Pedig az volt a halála, ha rosszul kifent bajuszt látott a glédában valahol.) - Csak azt mondom, hogy ne legyen akkor bot a kezemben, mikor vele beszélni fogok.
- Ne ijessz meg.
- Csak tréfáltam. Hát nem szabad nekem enyelegni is? Nos, hát indulhatunk az ebédre? Én éhes vagyok. Úgy dolgoztam ma, mint egy káplár.
- Igen. Hát nem választasz a pálcáid közül? (A nagyhercegnek minden szobában, ahol időzni szokott, még a neje öltözőjében is, ott voltak az elhagyott pálcái, amiket arról a helyről, ahová ő letette, főbenjáró dolog volt elmozdítani.)
- Pálcát? Minek? Hisz nem sántítok.
- No, hogy azt a bűnöst megfenyítsd, aki miatt ily veszedelem ért. Az életedet veszthetted volna; megérdemli, hogy kikapjon!
- Igazán megérdemli? No hát válassz ki te egyet a botok közül. Ezt? Ezt a jó szívósat? No, ez nem szakad el. Hát jobban sajnálsz engemet, mint azt, aki engem megsértett? - Ejh, ez ritkaság a te fajtádnál. - Azok rendesen a bűnösért könyörögnek. - No hát menjünk.
Johanna a bal karjába fogózott Constantinnak; a jobbjában a botnak volt helye. - A fegyvertornácon már ott várt a delikvens, bekötött fejjel és dagadt pofával. Reszketett, mint egy kiskutya, mikor a nagyherceget meglátta kijönni.
- Te fickó! - mordult rá a szörnyeteg, megsuhogtatva nádbotját a légben. - Ugyan megérdemelnéd ma, hogy végigpáholjalak! - Hogy nem tudsz vigyázni, mikor hajtasz? - Aztán nagyon megütötted magadat? - Nesze öt rubel. Végy magadnak rajta orvosságot. - Akasztófáravaló. - Sántítasz is? - Nesze ez a bot, támaszkodjál rá. - Gézengúz.
Azzal tovább haladt nejével.
Egy szörnyeteg és egy nemtő karöltve.
- Hm, furcsa biz ez - dörmögé a nagyherceg. - Te fölfedezted bennem a jó embert, s most már úgy vagyok, mintha magam is kezdenék rátalálni.
A vendég urak már ott vártak az étteremben. Csak ketten voltak. Az alkirály nem volt nagyon vendégszerető; nem is igen lett volna ez erényét kin gyakorolnia, mert azok, akik között lakott, nem igen taposták a küszöbét. Annak meg igen nagy bizalmas emberének kellett lenni, akit akkor ültessen asztalához, amikor Johanna is ott van.
Arakcsejeff egy volt azok közül. Ők ketten látták egyszer egymást sírni. Csak egyszer és csak ketten egymást. Mikor Pál cár halála után összetalálkoztak. A hű ember (a kutya) éppen úgy szerette a megholtat (a meggyilkoltat), mint a szörnyeteg (a második fia). A többiek nagyot sóhajtottak, mikor becsapódott utána a kriptaajtó. Egy terhétől szabadult meg a föld. A gyilkosok amnesztiát kaptak, némelyik még magas hivatalba is jutott, hadtestek vezetője lett. Csak ők ketten nem bocsátottak meg nekik soha: Constantin és Arakcsejeff. (Mikor Austerlitznél Bennigsen tábornagyot a franciák körülfogták, Constantin mint egy Berserker hős rohant segítségére a testőrdragonyosok élén, s vadállati elszántsággal vágta őt ki veszedelméből; s aztán leköpte: ,,Kiszabadítottalak, pedig te is ott voltál apám gyilkosai közt!"). E közös gyűlöletért tűrhette Arakcsejeffet. ,,Tűrhette!" Már ez is nagy szó volt nála. Aztán meg az is, hogy Arakcsejeff olyan miniszter volt, akit meg lehetett verni, ki lehetett kergetni, s megint visszajött.
- Zdravtvujtye! - üdvözlé vendégeit a nagyherceg. - Ugye még veletek lehet oroszul beszélni? Nem vagytok egészen franciák? Csókoljatok kezet a feleségemnek!
Galban lovag a courtoisie legelegánsabb modorában hajtotta végre a parancsot, de Arakcsejeff a kézcsókot azzal az élvezéssel teljesíté, ami az orosz parasztnak a szokása, hosszan tartón és megcifrázva, s két kézzel szorítva a megcsókolt kacsócskát ajkaihoz, s aztán édeskésen sóhajta fel.
- Ah, e boldogság látása, ez a - ,,sweet home" emlékeztet engem a saját magam édes otthonára.
Csak a hölgy maga nem érté el azt a végtelen mély megsértést, mely e bókban rejlett. De annál inkább a nagyherceg. Ilyenkor még a homloka is veres lett. (Csakugyan jó volt azt a botot elajándékozni útközben, különben alighanem mondott volna annyit a spanyolnád a miniszter hátának: ,,ez itt nem Dajmona, héj!")
- Ne fecsegjetek-zördült közbe a nagyherceg -, hanem vágjatok be egy pohár pálinkát, jó orosz szokás szerint! Ki nem állhatom az idegen szokásokat. A francia bókolást, meg a német ,,wie befinden Sie sich?"-et. - Sohasem tudtam megtanulni semmi idegen nyelvet. Emlékezhetel rá, Arakcsejeff, milyen rossz tanuló voltam gyerekkoromban. Szegény hopmesterem, mikor szorongatott, hogy tanuljak már, azt vágtam oda neki: ,,Ugyan minek? Lám, kend mindig tanul, azért kend mégis csak egy likas mogyoró!"
- Sokkal emlékezetesebb mondása volt fenségednek az, amivel a földleírási tanárát kifizette: ,,Én nem tanulom a geográfiát: én csinálom azt!"
- No látod; pedig hát nem is csinálom.
- Még hátra van.
- Ne járjon a szád! Itt a leves. Dugjátok be a szátokat a kanállal, s ne beszéljetek. Legyetek csendesen, míg a feleségem imádkozik. Ő imádkozik helyettem is. Aztán semmi komoly ügyekről az asztal fölött. Adomázni szabad. Inni kötelesség. Káromkodni nincs tiltva. Hanem aki valami csintalan dolgot talál elmondani, mikor a feleségem jelen van, annak mindjárt ki kell öblítenie a száját a mosdóvízzel. Ha az ebéd rövid lesz, azért ki kell mentenem a feleségemet. Nem várt vendégeket a feleségem. Azért pedig nem mentegetőzöm, hogy az ételeink mind nemzetiek. Orosz és lengyel konyha. A francia szakácsokat ki nem állhatom; az ételek címeit se veszi be a fülem, hát még magukat az ételeket a gyomrom! A feleségem egészségének pedig ártanak.
A nagyherceg négyszer-ötször is elmondta egy megszólalásra azt, hogy a ,,feleségem".
Galban lovagnak mindjárt volt mit hozzákötnie ehhez a témához.
- Óh, a francia szakácsok különösen nagy urak - minálunk. A ,,Robert" család valódi arisztokráciát képez Szentpétervárott, s ehhez a családfához tartozni nemesség. A francia szakács nagyobb úr, mint a cár; mert az még a cárnak is parancsol, hogy mit egyék, s a büdzséjébe nem tűr betekintést. Ez nagyobb zsarnok az orvosnál, mert az egészséges embernek is praescribál. Amit ő megtagad, abból nem lehet kapni. Robert úr megteszi azt, amit csak a lengyel országgyűlés tehetett valaha, mikor még a ,,nyepozvolim" divatban volt, hogy mikor az ura leizen hozzá, hogy ma ilyen étel kerüljön az asztalra, az visszavágja a liberum vetót, csakhogy franciául: ca n'existe pas. A minap Nariskin herceg felhívatta a szakácsát, hogy személyesen ismételje előtte az írásban elvetett parancsot: hogy neki ,,blanc manger-t" készítsen.
- Hogyan? Ad audiendum verbum?
- A bizony. S monsieur Robert élőszóval is megtagadta azt. A herceg le akarta szidni, erre monsieur Robert fölemelkedett a két sarkán, s azt mondá: ,,Uram! Ön elfelejti, hogy kivel beszél!"
- Patvart! S mi lett belőle?
- Hát a herceg nem kapott blanc manger-t.
- No, nekem kellene az ilyen! A szakácsot enném meg! Nem az ételt.
Galban lovag kész fecsegő volt, ő tartotta az asztalt adomával és emberszólással.
- A napokban egy igen mulatságos eset fordult elő a fővárosban Popradoff hercegnél, akinek volt egy francia szakácsa meg egy francia nevelője a gyermekei mellett. A szakács középszerűen főzött, a nevelő még selejtesebben tanított. Egy közbejött betegség megakadályozta a szakácsot a főzésben: a ház zavarba jött. Ekkor a nevelő felajánlotta, hogy ő is ért valamit a főzéshez, s leküldték a konyhába. Hát igen pompás ebédet tálalt fel. Azalatt meg az ágyban fekvő szakács ajánlkozott a hercegecskéket a tudományokban oktatni. S azok bámulatos előmenetelt tettek. Utoljára megvallotta mind a kettő, hogy szükségből vállalt állomást, s el volt cserélve a szerepük.
- S ezt a herceg nem vette észre? - No majd ezt a históriát beszéld el a feleségemnek hosszasan, ha egyedül lész vele. Mi most beszéljünk nagyobb dologról: Arakcsejeff! Milyen egészségben hagytad felséges urambátyámat, Sándor cárt?
(E név kimondása alatt a nagyherceg félig felállt a székéről, s mindenki követte a példáját.)
- Sajnos, hogy nem adhatok egészen kielégítő feleletet e kérdésre, fenség.
- Mi baja van őfelségének, az én urambátyámnak? Nos? Vagy talán nem beszélhetsz a feleségem előtt? Jól van, jól. Helyesen teszed, ha nem akarod megijeszteni. Majd elmondod nekem magamnak. Hát őfelsége, Erzsébet cárné asszonynéném (felállás) hogy érzi magát? Nincsenek-e kellemetlenségek őfelségeik között? Ha jót nem mondhatsz, a rosszat hallgasd el a feleségem előtt. Ne szomorítsd meg vele.
Bizony Arakcsejeff e kérdésre jobbnak találta az ujjait leszopni a lekváros lepény után.
- Így van az, ha az ember nagyon korán házasodik - folytatá a nagyherceg, fogait piszkálva a kétágú villával. - Magamról tudom. Én is nagyon megadtam az árát. No de hála Istennek, csakhogy vége van. Ugyan sok bajba került, amíg az első asszonytól el tudtam válni. De ne beszéljünk erről a feleségem előtt. - Én voltam ott is a hibás. Amely asszony engem ki tud állni, az olyan ritka, mint az üstökös csillag az égen. Hát te Galban? Megakadtál-e már valahol? Tettél-e már egy asszonyt szerencsétlenné azzal, hogy elvetted? Ördög a csontod! Még most is csak a más boglyájából húzod a szénát? Ha én cár volnék, adót vetnék az ilyen nőtlen urakra, agglegényadót. Szerencsétek, hogy sohase leszek az.
- Fenség! Úgy volt mondva, hogy nem beszélünk komoly ügyekről az asztal fölött - jegyzé meg alázatosan Arakcsejeff.
- Igazad van. Vétettem a szabály ellen. Ezért engesztelésül igyunk egy poharat, az én feleségem egészségére.
A három pohár összecsördült a férfiak kezében. Aztán a negyedik is sorba hozzájuk koccant, attól a finom, hajlékony kéztől emelve, s egy vékony, halványpiros ajk megnedvesült a tűzláng tokajitól. Az ebéd vége felé járt; a csemegét hordták körül. Abból a nagyherceg csak a mogyorót válogatta ki, amit szeretett a fogaival feltörögetni; az első három így feltöröttet odarakta Johanna tányérjára.
Az asszony csak most szólalt meg először az asztalnál, azt is súgva ejté:
- Vigyázz, kérlek, a fogadra. Még egy másik koronát is le találsz törni.
- Az meglehet - mondá a nagyherceg az asztalra könyökölve, s kenderkóc szemöldei alól Arakcsejeffre vetve egy pillantást, amit az elértett.
Erre aztán a nagyherceg megcsókolta Johanna homlokát.
- Eredj, kedvesem, vitesd fel a feketekávét a teraszra, s vidd oda magaddal Galban lovagot. Ő szereti franciásan végezni az ebédet, feketekávéval. Mi ketten meg, jó lengyel szokás szerint, itt maradunk egy kicsit kvaterkázni.
A nő erre fölkelt az asztaltól, kezét az eléje lejtő Galban karjára tette, s kísérve a szolgától, ki ezüsttálcán a kávésüstöt vitte utána, elhagyta az éttermet.
A két férfi egyedül maradt, s jó lengyel szokás szerint, poharát egy negyedrészig töltve az arany tokajival, hozzá kezdett a kvaterkázáshoz.
- Az én felséges urambátyám Sándor cár egészségére.
Kiitták az áldomást, s újra töltöttek a pohárba.
- Bizony őfelségének nagy szüksége van erre a szent kívánságra - mondá nagyot sóhajtva Arakcsejefl:
- No, csak nem komolyan beteg? Mi baja?
- Olyan baj, amit legnehezebb orvosolni. Kedélybetegség. Akin az erőt vesz: azon az orvosok minden tudománya kudarcot vall. A cár néha hónapokon át nem alszik többet, mint ebéd után egy bágyasztó szunnyadási órát. Mindenféle rémképek kínozzák éjjel-nappal. Életunt. Nem is csoda. Mindent fokról fokra összeroskadni lát, amit fölemelt. Ifjúsága ragyogó ábrándjai mind elvesztek már. A szabadelvű intézményeket, amiket ő maga hozott létre, ő maga kényszerült egyenként eltörölni, saját magát megsemmisíteni. S arra, hogy újjáteremtse magát, hiányzik nála a lélekerő. Tudja, hogy gyűlöletet keltett maga ellen, s nem tud zsarnok lenni, hogy a gyűlöletet irgalmatlanul elfojtsa. Mindenütt orgyilokkal látja magát körülvéve, és nincs elhatározottsága a palloshoz nyúlni, hogy megvédje magát. És amellett családi boldogsága is le van tarolva. Fenséged ismeri a katasztrófát. A cár kedélyét vallásos búskomorság tartja fogva. Elítéltnek hiszi magát. Elítélve Isten és emberek, élők és halottak által. Retteg a végzettől, és mégis keresi azt. Ez a lélekállapot a legerősebb életszervezetet is képes felemészteni. A legkönnyebb betegség halálossá válik mellette, s ő nem gondol magával. Soha sem ereszt magához közel orvost. Eltitkolja, ha baja van. Én azt hiszem, hogy a halálvész csíráját hordja már a szívében, s a szív nem gyógyítható.
- Szegény bátyám - dünnyögé a nagyherceg, fejét elbúsultan hajtva az öklére. - Az a dicső, hatalmas ember! Akivel együtt voltam Lipcsénél a diadalban... a Niemen szigetén, mikor Napóleonnal összejött egyezni... és Párizsban a nagy bevonulásnál, ...és Bécsben a fejedelmek kongresszusán; és mindenütt hallottam a suttogást: ,,ah, ő az ott, az a délceg férfi, amellett a csúf mellett!" A fény és az árny, amik egymást követik: mi képeztük azt ketten!
- Készen kell lennünk a legrosszabbra. Ahhoz a gyönge lánghoz, ami ezt a fényt élteti még, csak egy fuvallat kell, és kialszik. S akkor az egész ország a legborzasztóbb végfelbomlásnak néz eléje. Százféle összeesküvés által van alattunk aláásva a föld. Százféle zivatar közeledik felénk. Ki lesz ura a kataklizmának, ha egyszerre ég, föld megmozdul? A cárnak nincs gyermeke. Ki lép utána a trónra?
- Akit a cár rendelni fog.
- És ha ő nem rendelkezik? Pedig nem vehető rá, hogy rendelkezzék. Azt mondja, hogy a törvény világosan szól. A cár után következik a caesarevics.
A nagyherceg elkezdett hahotával kacagni, hanyatt dőlt, úgy kacagott, hogy a fogsorai kilátszottak, mint egy ásító oroszlánnak.
- Hahaha! A caesarevics! Nem, barátom. Az nem ül fel neked - a trónra! Engem te Iván gyémántos sipkája alatt nem látsz!
- Miért nem, fenség?
- Azért, mert sokkal jobb szeretem, ha ez a te vállszalagod a te derekadon van, mint ha az én torkomra kerül.
(Pál cárt a hadsegéde vállszalagjával fojtották meg.)
- Hová gondol, fenség?!
- Az apámra - meg a népemre. No, hiszen én kellenék a legjobban a szentpéterváriaknak! Tavaly, mikor felséges urambátyám, a cár beteg méltóztatott lenni, s engem kegyesen felparancsolt magához, s én megjelentem a székvárosban: huj, milyen ijedtség támadt Izraelben! Azt hitték, már én következem! Mikor végigkocsiztam az utcán, minden járda kitisztult egyszerre. Az emberek bebújtak a kapuk mögé, hogy ne legyenek kénytelenek köszönteni. Hej, hogy járták a templomokat! Soha sekrestyés annyi kopeket össze nem szedett a perselyébe, mint azalatt, míg én ott voltam. A pópák majd lehúzták az angyalokat lábaiknál fogva az égből, csak hogy gyógyítsák meg a cárt! - Minden utcaszegletre felrajzolták szénnel a profilomat ezzel a nagy orral csúfságnak, szitkokat írtak alá. S mikor aztán felséges urambátyámat, a cárt kegyelmesen meggyógyítá a mindenható Isten, hogy egy szép napon kikocsizhatott: micsoda öröm volt akkor a városban! Minden ember tódult a kocsijához, majd a levegőbe emelték, s csaknem eltemették virágokkal. S mindezt azért, mert engemet gyűlölnek! Nem azért, mert őtet szeretik; hanem azért, mert tőlem félnek. Most mondtad, hogy őt is orgyilkosok fenyegetik mindenünnen. Csak az a különbség, hogy őtet a mennyországba akarják elküldeni, engem pedig a pokolba. Azt hiszik, hogy én leszek az apámnak a fia! Olyan vaskezű ember a vasnyakúak fölött, mint amilyen az volt.
- S valóban arra volna szükségük. Az orosz vasnyakat csak egy vaskéz tarthatja meghajtva.
- No azt még megérhetik - de az Isten őrizzen meg tőle engemet is, meg őket is!
- Pedig minden igaz férfinak a reménye fenségedbe van vetve.
- Ejh, messze van az még. Minek beszélünk ilyen bolondokat? Minek élném én túl őtet? Hiszen csak másfél évvel vagyok gyermekebb, mint ő. - Még egy kvaterkát. Éljen az én urambátyám, a felséges cár. Mi dologért kerestél fel különben? Erről ne beszéljünk többet.
- Éppen őfelsége megbízásából jövök. A trónöröklést rendbe kell hozni. Ez az ő akaratja. A cárnak trónörököse nincs.
- No hát nekem sincs. De még lehet. Látod, hogy megházasodtam újra.
- Igen, hanem csak balkézre. Morganaticus házasság.
- Ez ideig. De ha gyermeke lesz a feleségemnek, egészen törvényes hitvesemmé fogom tenni.
- Azt nem teheti fenséged.
- Miért nem?
- Azért, mert az első felesége, Anna Feodorovna még él.
- De hisz elválasztott tőle a synodus; ő már le is tette az Anna Feodorovna nevet, s visszavette a Szász Koburg Juliánát. Hisz új házasságomat a cár helybenhagyásával kötöttem.
- De csak balkézre.
- Hát cseréljük át jobbkézre.
- Azt nem lehet. Az ország alaptörvényeibe Sándor cár alatt egy ukáz lett beiktatva, mely azt rendeli, hogy a cári trónra csak uralkodócsalkdból eredt hitvesek emelhetők, s nem uralkodócsalád sarjának gyermekei a trónt nem örökölhetik.
- Hát ha én cár leszek (amitől őrizzen Isten), majd adok ki egy más ukázt, amelyik az előbbit eltörli.
- Van egy más akadály még, amit a cár nem törölhet el egy ukázzal. Azt tudja fenséged, hogy a cári trónon nem ülhet más nő, mint aki az ortodox vallás híve. Hiszi fenséged, hogy Grudzinszka Johanna elhagyja a római katolikus hitet egy koronáért?
- Nem hagyja el a cárok valamennyi koronáiért sem! Ebben a nőben nincs annyi hűtlenség, hogy egy vén lovát fölcserélje egy újabbal; nemhogy a vallását elesküdje. Ezt meg se kísértse nála senki.
- De van még, ami a vallásnál is nagyobb akadály: a társadalom. Száműzve legyen-e a szentpétervári társaság a cári palotából? Grudzinszka Johanna lehet egy angyal: azért mégsem fejedelemnő, akiről a kevély Ghedimin, Nariskin, Trubeckoj, Muravjeff, Aprakszin úrhölgyek elismerjék - bár csak azt, hogy velük egyenrangú; hagyján még, hogy rangban fölöttük áll.
- No hát maradjanak maguknak!
- Hogy érti ezt fenséged?
- Hát úgy, hogy ők tartsák meg maguknak a koronájukat, én meg megtartom magamnak a feleségemet.
- Fenséged csak nem mondja ezt komolyan?
- Komolyan és egész hidegvérrel - szólt a nagyherceg, kezét Arakcsejeff karjára téve. - Egész világi életemben nem találkoztam soha szeretettel. Azt hiszem, hogy már a dajkám, aki szoptatott, megütlegelt, amiért olyan formátlan vagyok. - Egy kutyát nem tudtam magamhoz szoktatni soha. Akárkire ránézek, azt látom, hogy meg van tőlem ijedve. Akárhogyan szelídítem lágy megszólalásra a hangomat, úgy recseg az, mintha szitkozódnám. Amióta a gyermekcipőimet elnyűttem, amiket az anyám húzott a lábamra, ezt a szót nem hallottam hozzám intéztetni: ,,kedves!" És most elém hoz a sors, mint vak tyúknak az igazgyöngyöt, egy kedves gyermeket, aki engem szívéből szeret. Nem mondja, de érzi; - sőt velem érezteti. Bennem él, mint a saját lelkem, s követi a gondolataimat. Fölfedezi bennem, ami kevés jó van, s megtanít önmagamat szeretnem! Egész sötét életemnek ez az egy napsugaras része. Ha beteg vagyok, ő az ápolóm, ha dühös vagyok, ő a megszelídítőm. Nála van a jobbik felem. S ti azt hiszitek, hogy van a világon ár, amiért én ezt eldobjam magamtól? Hogy van trónus a világon, amiért én azt a kis karosszéket elcseréljem, amelyiken olyan szűken férünk el egymás mellett, hogy az egyiknek a másik ölébe kell félig ülni? - De bolondok vagytok, ha azt hiszitek!
- Fenséges úr! Én régóta tanulom fürkészni az emberi indulatokat, s előttem nem új tudomány az, hogy a szerelem erősebb hatalom a világon mindeneknél. Erős; de nem örökkévaló. ,,Ma" az így van, ahogy fenséged mondá. Hanem az emberi szív változandó, mint az ég. És annak örökké ellentéte marad a föld; a haza. Ma úgy hisszük, hogy az egész mennyországot áldoztuk fel az égben; amidőn visszatértünk tőle a földhöz, holnap rájövünk, hogy az bizony csak egy felhő volt, mely ragyogott, de ma már nincs ott. Ellenben ez a föld mindig ott van alattunk. S ennek a vonzereje meg nem szűnik soha. Micsoda? Fenséged szét hagyná omlani ezt az egész birodalmat? Lángba borulni, romokba dőlni egész hazáját, csak azért, hogy a feje nyugton pihenjen egy szerető asszonynak az ölében?
- No! És ha mégis úgy volna?
- Hát - ha úgy volna, arra az esetre is van határozott utasításom. Fenséged ura a saját terveinek; de az orosz birodalom is ura a saját sorsának. Ha a caesarevics magasabb célnak találja maga előtt a csendes polgári, családi boldogságot, mint az őseitől alkotott birodalom fenntartását, akkor ezt az ajánlatot kell eléje terjesztenem. Őfelsége a cár, Grudzinszka Johannát, a caesarevics morganaticus hitvestársát fölemeli lengyel hercegnői rangra: ,,Lovicz" családi névvel. Adományul adja neki a masovi vajdaság loviczi koronauradalmát örök hűbérül, s erre a törvényes hitvesül nyilváníttatik ki a nagyherceg által. Leendő gyermekeik Loviczi hercegek és ,,anyjuk" uradalmának örökösei lesznek orosz bojári ranggal. - Ellenben Constantin nagyherceg lemond a ,,caesarerevics" címről, a trónörökösödési jogról maga és leendő gyermekei nevében, utána következő öccsei javára.
Constantin a tenyerével ütött az asztalra.
- Inkább ma, mint holnap!
- Ne siessen a válasszal, fenség. Az ég változandó, a föld örökkévaló. Én nem kétkedem benne, hogy mindaz úgy van ma, ahogy fenséged mondá. De adjunk neki csak egy kis időhaladékot. Kísértse meg csak fenséged egyszer, csak. egy hétre, egy hónapra távol lenni az imádott lénytől. Tegye meg például azt, hogy engedje őt elmenni, amit gyöngéd egészsége úgyis megkíván, valami gyógyfürdőbe: Karlsbadba, vagy Emsbe, hogy ne lássák egymást egy ideig; hogy lássanak más alakokat is azalatt, mint örökké egymást, s akkor engedje magának ezt a kérdést föltenni.
- Hát te azt hiszed, hogy mi el tudnánk egymástól idegenedni, ha sokáig távol volnánk?
- Régi történet ez, s örökké új marad.
- Hogy egy új arc kitörülné valamelyikünk szívéből a másiknak a képét, rövid egy hónap alatt?... Bolond vagy!
- Kísértse meg fenséged.
- Megtehetem. De előre mondom, hogy csalódni fogsz. Ne is törd rajta magadat tovább. Mi nem csetlünk-botlunk, mint más hétköznapi ember. Engem megszeretni, határos a képtelenséggel. Az chimaera. De aki egyszer belém szeretett, az el nem hagy! Bizony mondom! S hogy én elfelejtsem őt; az nevetséges. Akkor igazán én volnék a vak tyúk, aki zabszemet kér a talált gyöngy helyett. - Készen van az a lemondási oklevél? - Remélem, hogy magaddal hoztad? - Add elém. - Ma, vagy holnap, vagy egy év múlva - vagy az örökkévalóságnak akármelyik napján, mindig ezt a választ fogod nálam találni: ,,Aláírom!"
- Adjunk egymásnak határidőt, fenség. Nem gyermekjátékról van szó, nem ifjúkori szenvedély leküzdése a feladat. S gondoljon fenséged arra, amiről le akar mondani: Oroszország tizenkilenc koronájára! Iván Alekszievics kilencszáz gyémánttal terhelt koronájától kezdve az egyszerű ,,süvegig", melyet Nagy Péter cár tett fel a fejére; a novgorodi koronára a Dessus-val; a köztársasági koronára, amit Rurik viselt; az asztrakáni süvegre, ami Feodorovics Mihályé volt; a szibériai süvegre, amit Alekszievics Fedór viselt, s a legrégibb, a legszentebb ereklyére, a Monomachos koronára, aminek eredete a mesék világába megy fel. Erről mind le akar-e mondani - egy asszonyi főkötőért?
A további beszédet félbeszakítá Galban lovag belépte.
A lovag egy balettáriát dúdolva lépett be, két kezét dolmányzsinórjába akasztva.
- Nos: Galban! - kiálta eléje a nagyherceg - hát szépnek találtad a Belvederét?
- Gyönyörű! - felelt a lovag. - S méghozzá valódi bevehetetlen vár...
E két utóbbi szó Arakcsejeffhez volt intézve, egy jelentékeny pillantással. Lehet, hogy a nagyherceg is észrevett belőle valamit.
Csípősen monda Galbannak:
- Bevehetetlen vár? Azt sem tudtam, hogy te az erődítvényekhez is értesz.
- Óh igen! - válaszolt a lovag, szintolyan gunyoros hangon. - Volt szerencsém sok bevehetetlennek hitt várat ostrommal elfoglalni.
Arakcsejeff aztán hirtelen tréfás fordulatot adott az allegoriázásnak ezzel a szóval:
- Ismerem az általad bevett várakat jól. Az egyik Château Lafite, a másik Château-Margaux.
(Mind a kettő ,,grand vin" a bordeaux-i borok közt.)
Ezen aztán a nagyherceg elnevette magát, s felkelt az asztal









Jókai Mór: Szabadság a hó alatt


A vak tyúk igazgyöngye
Mi szépet látott hát Galban lovag, s mi bevehetetlent tapasztalt a Belvedere teraszán?
Csakugyan fölséges egy látvány! A közelben a Laziénki őserdő egymásra boruló fái, a tavasz mosolygó zsengéjében, ami az iharfák aranyzöldjétől a szömörcék bíborpirosáig minden tarkaságban váltakozik. A gömbölyű fák közül a Laziénki vár, Szobieszky János őskastélya, csak cinktetőivel emelkedik ki, mulatólakok piros és zöld tornyocskái tarkítják a lombszőnyeget, mely közt az ezüstlevelű nyárfák szegélyező sorai jelölik a kanyargó utakat. Távolabb az ős lengyel királyi város (élve maradt szíve egy eltemetett testnek), egymásra tornyosuló kőépületeivel, miknek tömege menetelesen emelkedik fel a hajdani királyi palotáig, melynek függőkertjeit még jelölik a hosszú kőteraszok. A Szent János-templom gót tornyain ragyognak az aranykeresztek (még azok nincsenek megkettőztetve). A város alatt kanyarog végig a Visztula, közepén a zöld tavaszpompában viruló kis ,,Szász sziget"-tel. A túloldalon a nagy beliani erdő, közepén a kamalduli barátok ó-kolostorával, aminek falai lángolnak az alkonyfénytől: - a királyválasztó nagy Wolja rónatér, annyi nagy történelmi jelenet ködlepte néma tanúja. S a láthatáron az alkony aranyos ködében elmosódott álomképe egy várnak. Az Mariemont, Szobieszky Máriájának hajdani kastélya.
- Ugye mily fölséges szép látvány? - mondá Johanna Galban lovagnak, mikor azzal a Belvedere legmagasabb teraszán együtt széttekintének.
- Fölséges egy börtön! - mondá Galban lovag.
Johanna rábámult okos, nagy, barna szemeivel, amik nem voltak lángolók, csábítók; de tele lélekkel, érzelemmel.
- Börtön? Kire nézve börtön? - kérdé csodálkozva.
- Egy szentre, egy mártírra nézve, ki nemzete javáért feláldozza magát.
- Ki az a mártír? S mi az az áldozat? Nem értem önt, lovag.
- Bizonyára nem az a nagyobb mártír, ki az izzó rácsra engedte vonatni magát; hanem az, ki szívét áldozza föl egy olyan kínpadon, aminél kegyetlenebbet emberi fantázia ki nem gondolt. S széttépetni egy fenevad által nem olyan iszonyú áldozat, mint megölelni, megcsókolni azt a fenevadat. Ilyet csak lengyel leány tehet meg, s csak a lengyel népért teheti meg.
- Vagy én nem értem önt, vagy ön értett félre valamit - szólt Johanna, megkínálva a lovagot a porceláncsészével, amiben elkészíté számára a mokkát. Azzal leültek egymással szemközt.
Galban lovag régi, tapasztalt hadvezér volt az ilyen ostromnál. Szokta tudni, hol van a vár leggyöngébb oldala.
- Hercegnő! Amilyen messze csak Lengyelország alkirályának híre elhat, olyan messze földön emlegetik Grudzinszka Johanna nevét is. Hódolattal szól róla mindenki. Az üldözöttek védője, a szenvedések enyhítője e név.
- Én nem tudok erről semmit. Itt csak az szenved, aki valamit vétett. S én a büntetést meg nem akadályozom.
- Lehet, hogy szóval nem. Talán nem is tudtával. De öntudatlanul bizonnyal. Azt mindenki tudja, hogy amióta önnek bűvszerű varázsa veszi körül Lengyelország ijesztő rémét, azóta az egészen átváltozott. Vannak világos órái, amikben népével úgy bánik, mint egy atya. Ez órákat a hercegnő varázsolja elő.
- Lovag úr, kérem, nem veszi ön észre, hogy egy olyan magasztalás, mely férjemet gyalázza, nekem csak visszatetsző lehet?
- Távol legyen tőlem, hogy én a caesarevicset, az én uramat kisebbíteni akarjam. Ő olyan, amilyennek lennie ,,kell". A kormányzás se nem poézis, se nem keresztény hittan. Annak a szabályai szigorúak. A magas diplomáciának nincsen szíve, s aki tökéletes államférfi, annak ilyennek kell lenni. Az egész világ tudja, hogy a caesarevics alattvalóinak zsarnoka.
- De nekem férjem! Akihez kötelesség csatol és szeretet.
- Ez a szó az, ami véremet fellázítja. Őszintén szólok ön előtt. Mikor e küldetést, mely bennünket Arakcsejeffel együtt idehozott, elvállaltam, megvallom, egészen más fogalmakkal voltam a hercegnő felől, mint most, midőn előttem látom. Nagyon sok nőt tanultam ismerni a küludvaroknál, kik azt hitették el magukkal, hogy a koronás fők szerelme másforma, mint egyéb halandóké. Mindannyian tudták magukat vigasztalni, mikor csalódásaikból fölébredtek. Mikor az állam magasabb érdekei azt kívánták, hogy az ő szerelmük áldozatul essék, egy grófi, hercegi címmel, egy fényes birtokkal meg lettek vigasztalva, s nem haltak bele.
- Mi hasonlat lehet azoknak a sorsa és az enyim között, ki ünnepélyes szertartással lettem feleségévé a férjemnek? Az oltár előtt nyújtottam neki a kezemet legelőször, s viselem azóta az ő nevét, s bírom igaz szeretetét.
- Ah, hercegnő! A diplomácia szívtelenségéről önnek még sejtelme sincsen. Ez mind igaz. Ön bizonyosan észre sem vette, hogy esküvéskor a pap a nagyhercegnek nem a jobb, hanem a bal kezét tette az ön kezébe, de hát ez nem csalás, nem megalázás. Szokásos az fejedelmeknél, s nő és utódok lehetnek erre büszkék. Hanem - most következik az infamia: - Arakcsejeff a caesarevicsot akarja a cár trónörökösévé kineveztetni. - Neki a nagyherceg az eszményképe. - Úgy, de annak múlhatlan föltétele az, hogy a nagyherceg vegye vissza első feleségét, aki még él, aki uralkodó fejedelmi család tagja; - mert másforma nőt az ország alaptörvényei a trónon el nem tűrnek, s azon esetben tudja hercegnő, hogy mi sors fog önre várni?
- Bármi legyen az, nyugodtan fogom azt elviselni.
- Önt meg akarják fosztani férje nevétől, s miután Grudzinszky gróf sem hagyja nála a magáét, meg fogják önt tenni Lovicz hercegnőnek - s akkor - képzeli ön, hogy mi lesz önnek a sorsa?
- Türelem és megnyugvás.
- Nem vette ön észre, hercegnő, azt a kegyetlen mosolygást Arakcsejeff arcán, mikor önnek kezet csókolva, azt mondá: ,,Ah, ez a boldogság, látása emlékeztet engem a saját magaméra." Ő egy sorba akarta önt állítani azzal a nővel, akinek neve Dajmona, s aki neki csak szeretője: egy markotányosné!
- Nem éreztem a sértést.
- Nem! nem! Az lehetetlen! Hiszen mikor e tervet velem közölték, én is azt mondám: Eh mit? Hát az történik vele, ami annyi más asszonnyal. Ő sem hal bele, mint amazok sem. De amióta megláttam önt, e tiszta szent tekintettel, amiből nem olvasni ki egyebet, mint nemes lelkét és hallgató szenvedést, azóta megszűntem a józan észtől kérni jó tanácsot, mely azt mondaná, ha hallgatnék rá, hogy fussak innen száz mérföldnyire, s hitessem el magammal, hogy amit láttam, az csak álomkép volt. Azóta nem gondolok egyébre, mint hogy önnek a sorsát megfordítsam, ha a saját fejem utánavész is. Az nem lehet, hogy ön ily pokoli cselszövénynek áldozatul vesse oda magát! Az nem lehet, hogy egy lengyel nő így meg hagyja fertőztetni apja nevét, őseit, címerét, minden védelem, minden megtorlás nélkül.
- Mit akar ön?
- Mit akarok? Tudatni akarom, hogy van önnek módja a bosszúállásra. Van önnek módja megelőzni a cselszövőket, s válaszul a megalázó ajánlatra azt felelni: tartsátok meg Lovicz hercegnői címeteket a főrangú kéjhölgyek számára; engem, lengyel nemes nőt, lesz aki becsületes nevével, egész szívével mindazok fölé emelni kész; egy egész férfi, aki engem imád és megbecsül!...
Galban lovag arca, szemei, teátrális mozdulatai illusztrálták e beszédet; Johannának nem lehetett kétsége aziránt, hogy mi értelme van e hódolatnyilatkozatnak?
Még csak gyönge pír sem gyulladt ki érte az arcán. Igen csendes, nyugodt hangon felelt:
- Galban lovag. Látja ön ezt a körfalat, mely a Belvederét és a Laziénkát körülveszi? E falon belül ön az én vendégem. És szabadsága van önnek e falakon belül mindenre, még arra is, hogy engemet megsértsen; - amíg kedve tartja önnek, hogy vendégem maradjon... De amint egyszer túl fog lépni ezeken a falakon, megszűnik vendégem lenni... Én nem szólok senkinek arról, amit ön most nekem beszélt. - Lengyel nő nem árulkodik soha; még a férje előtt sem, maga vesz megtorlást magának... Én önt ezért a vakmerő megbántásért, amint e falakon túllépett - megbotoztatom. - Parancsol még egy kis cukrot a kávéjába?
Galban lovag felkacagott.
- Ma foi! Ez nem új dolog. Három eset közül kettőben az ember sikert arat, a harmadikban megverik. Kérek még egy kis cukrot a kávémhoz.
Aztán még lekísérte Johannát a parkba, megdicsérte a tulipánjait, mély, alázatos bókkal búcsút vett tőle, s visszatért a mesteréhez, nagy dúdolva. Ott tudjuk, mivel fogadták.
- Hol hagytad a feleségemet? - kérdé tőle a nagyherceg, mikor az asztaltól fölállt.
- Lekísértem a parkba; ott váltunk el az Eremitage-nál.
- Jer, Arakcsejeff, keressük őt fel, te indulj el az egyik úton, én majd a másikon. Amelyikünk hamarább rátalál, a Belvederébe visszahozza.
A nagyherceg szerencsésebb volt: ő talált rá Johannára. A nő a fűben térdelt, s a tengeri nyulakat etette a markából: Constantin kedvenc állatait.
A nagyherceg is odadűlt le mellé a fűbe.
- Vigyázz magadra - dörmögé -, a föld nedves még, fel találsz hűlni. Este lesz már: harmatos a fű.
- Nem árt az nekem meg, én edzett vagyok.
- Az nem igaz. Nagyon is gyönge vagy. Alig várom az időt, hogy elküldhesselek, ahova olyan nagyon vágytál, Emsbe, fürdőkre.
- Már nem kívánok odamenni.
- Miért nem?
- Hát: elgondolkoztam rajta; - te nem jöhetsz velem. Nehéz állásod itt lekötve tart. S hogy én hetekig, hónapokig távol legyek tetőled; ne lássalak, ne legyek veled: azt én nem állom ki. Inkább itt maradok. Hiszen nagyon jó itt.
- Mit? - kiálta fel a nagyherceg szenvedélyesen. - Hát te oly nagyon szeretnél engem, hogy nem tudnál nálam nélkül meglenni, hogy nem volna semmiben örömed, ha engemet nem láthatnál? Óh, te egyetlenegy igazgyöngyöm!
S azzal felkapta a nőt karjaiba, mint egy bábut, s ahol érte, ott csókolá; nevetve, hízelkedve, gyügyögtetve.
- S ezt az asszonyt akarják, hogy én dobjam el magamtól! Ugye jó lesz? Majd ide beledoblak a tóba! (Úgy tett vele, mint tréfából ijesztgetett gyermekkel szokás, egyet lódítva rajta karjai közt). Félsz-e, hogy beledoblak? Hahaha! Hát attól félsz-e, hogy el hagylak magamtól választatni, kineveztetlek Lovicz hercegnőnek; kifizetlek, amért szerettél, amért hívem voltál, egy uradalommal, s aztán más feleséget veszek? Hát attól félsz-e? No, beledobjalak a tóba? Huss!
Johanna átölelte a férj nyakát, s megcsókolá annak homlokát, szelíden suttogva:
- Ha meggyalázasz, ha elkergetsz magadtól, én még akkor is visszatérek hozzád. Ha leszállítasz feleségből szeretővé, szolgálóvá, szolgállak, szeretlek: nem tehetek róla...
- Hahaha! És ezt akarják éntőlem elvenni. Arakcsejeff! Héj, erre tarts! Arakcsejeff! Rátaláltam!
Amint Arakcsejeff az útkanyarulatnál meglátta a nagyherceget, ölében Johannával, egészen megértette, hogy mi történt.
- Mondd meg nekik! - kiálta messziről a caeseravics, lihegve az indulattól.
- Mondd meg nekik - odafenn -, hogy én nem adok oda cserében egy asszonyt, aki szeret, egy országért, aki gyűlöl. Mikor mégy vissza Galban lovagoddal együtt?
- Fenséged engedelmével még ma itt maradok; de Galban lovag már odábbállt; most értesülök a cédulájából. Nagyon sürgős útja volt. Johanna hercegnő azt ígérte neki valami szaváért, hogy megbotoztatja.
- Megbotoztatja! - kiálta fel a nagyherceg. - Mit? - Az én Johannám? - Botoztat? - Jer a jobbomra, feleség!
S azzal letette Johannát az öléből, s a jobb karjára fűzte. Semmi sem hiányzott már a tökéletességéből!
- Eredj hát haza, jó barátom, s mondd meg otthon, hogy én Lovicz hercegnőt törvényes, jobbkézről való hitvesemmé teszem. S minthogy neki nem szabad engem Szentpétervárra követnie, hát majd én kísérem el őt Emsbe. Nekem szabad. - Aztán azt a bolondságot majd készítsd el, amit alá kell írnom.
Azzal továbbment; de hogy mit beszélt még Johannával, azt a csókoktul és a nevetéstül nem lehetett kivenni...
Amit Krizsanovszky ígért a ,,Szojus blagodensztojga" gyűlésén, megtörtént. A képtelenség, hogy a világ egyik legnagyobb birodalmának trónörökléséről lemondjon valaki önként, lemondjon úgy, hogy később, még ha maga megbánná is, vissza ne vehesse, amiről lemondott - lehetővé lett és beteljesült. S a talány neve ,,Johanna" volt: ahogy azt Zeneida kitalálta még akkor.
Hanem erről nem tudott senki meg többet, csak akik érdekelve voltak, és azok a vén fák ott körül.
*
S ez az idill - vajmi világrendítő katasztrófának lett az okozója!









Jókai Mór: Szabadság a hó alatt


Aki mindennél nagyobb úr
Amíg a ,,Zöld könyv" titkos társulata a maga messzelátó tervén építgetett, azalatt a ,,Medvesonka" egyesültjei mást gondoltak ki. Ők oldalt hagyták a katonaságot, hátat fordítottak a főnemesek szövetségének, s terveztek a saját szakállukra.
Elnevezték magukat ,,napóleonistáknak".
Ugyan miért választották azt a különös nevet?
Hát - szegény emberrel nem nehéz elhitetni azt, hogy rosszul megy a dolga. Abban az időben keletkezett az az orosz népdal:
,,Lelkem az Istené;
 A fejem a cáré;
 Hátam az uramé; 
Enyém csak a sírom."
Különösen az utóbbi négy esztendő alatt rendkívül sok istencsapása nehezedett az országra, rossz termések voltak: a gabona nem adta meg a vetőmagot. Iszonyú tűzvészek hamvasztották el a legnagyobb városokat. Valami eddig ismeretlen dögvész beszabadult a határon, s végigtizedelte az országot. Apró patakocskák megnőttek özönvízzé, s egész városokat sepertek el néhány óra alatt. Sáskák, férgek, minőknek ember hírét nem hallotta soha, jöttek elő táborszámra, megkínozni embert és állatot. Nagy hadihajók süllyedtek el a tengeren minden legénységgel együtt.
Mindez pedig Isten büntetése azért, hogy a szabadságukért harcoló görögöknek nem megy segítségükre a cár.
S a csodák ellen csak csodák segíthetnek.
Van egy csodája e századnak, emberi alakban, akinek neve ,,Napóleon".
Nem igaz, hogy az angolok elfogták Waterloonál! Nem igaz, hogy fogva tartják Szent Ilona szigetén! Itt van ő, jól elrejtőzve, de nem szabad elárulni, hogy hol. Csak annyit szabad tovább adni, hogy Irkuck környékén. Onnan fog ő előjönni, mikor a nép keserű pohara színültig megtelt, s összetöri a hatalmasokat, s felszabadít minden népet!
Ez volt általánosan elterjedve.
A ,,Medvesonka" szövetségben volt egy gipszalakkészítő művész (,,a mi Canovánk"), aki maga kétszázezer Napóleon-szobrot küldött szét a világba a műhelyéből. - A muzsiknak az lett a szentképe, akit a feszület helyébe állított. Az volt a Messiás, aki elé családostul letérdelt imádkozni; attól várta minden bajainak megorvoslását.
Még mai nap is igen sok orosz kunyhóban ott lehet találni azt a kis gipszalakot a keresztbe tett csónakkalappal a fején, mellén összefont karokkal, hosszú kabátjában, kurta derekú frakkjában. Még halála után negyven év múlva is várták, hogy eljön.
Ez tehát egészen megérthető jelszó volt: ,,Majd eljön Napóleon!"
A nép csak annyit tudott, hogy tizenkét év előtt, mikor a Napóleon eljött, az urak nagyon meg voltak ijedve, bezzeg kedves volt nekik a paraszt! Hej, hogy futottak, otthagyva prédára a kastélyaikat. Aztán volt pénz, mint a polyva! Nem lehetett olyan árt kérni, amit meg ne adtak volna a zabért meg a rozsért! Hát még a fényes ígéretek! Azokkal bántak még csak bőkezűen. Eget-földet ígértek a muzsiknak. Azt persze mind elfeledték. Hát csak jöjjön még egyszer az a Napóleon.
A ,,Medvesonka" vezéreinek tehát ez volt a tervük. November 8-án lesz orosz naptár szerint Mihály őrangyal ünnepe. Ezen a napon az Izsák téren s a Néva jegén nagy népünnepet szoktak tartani. Belevegyül az egész lakosság; úr és paraszt. Mikor aztán már jól össze lesz a világ keveredve, egyszer csak elkiáltják a jelszót minden téren: ,,Itt jön a Napóleon!" Arra a sokaság közül kiválik, a lelkesült nép vállain emelve, a hős korzikai ismeretes alakja, személyesítve Dobujoff (a mi Rosciusunk) által, aki igen jól tudja mímelni a nagy császárt, s erősen is hasonlít hozzá. Több aztán nem kell. Ezzel a szóval: ,,itt van Napóleon", fel lehet fordítani Szentpétervárt, s az innen kiinduló hógörgeteg meg nem áll Novgorodig, ahol a régi ,,köztársaság" népe rögtön csatlakozik hozzá, s ez eltemeti Moszkvát és mindent, ami ellen akar állani ennek a szónak.
A terv egészen bizonyosra volt számítva. A néptől el lehet venni a szabadságot, el lehet venni a kenyerét, de a mulatságát ne próbálja elvenni senki. Amely nap a nép megszokta, hogy mulasson, azzal a nappal nem rendelkezik semmi hatalom.
Amellett az egész csataterv is jól ki volt főzve. A részvételből minden ember ki volt zárva, aki az urakkal bármi összeköttetésben áll.
Még egy körülmény kedvezett vakmerő tervüknek. Október közepén már a Néva beállt, s azontúl folyvást erős fagyok voltak, de hó még nem esett, mely más évben már november közepén lábnyi magasan fedi a tetőket, s csak májusban olvad le róluk. Most tehát könnyű leendett a város több helyén vésztüzeket gerjeszteni, ami különben télen Szentpétervárott nem olyan könnyű, mint Moszkvában, ahol sok a faház. Ha tíz helyen egyszerre kigyullad a város, a zűrzavar tökéletes lesz.
Ezen a napon az Izsák tér egész búcsújárás képét ölti fel (a Mihály őrangyal ünnepét még akkor itt tartották, nem a Mars-mezőn). A máskor puszta térség helyén egy éjszaka egész új város emelkedik, utcákra sorakozott bódékkal; amik között eltehenkedik a bódék apja, a sok népszerű színház. És minő színházak! Fabábok, amik úgy játszanak, mint az igazi emberek, s egész harcjátékokat adnak elő. És az az egész csapatja a művészeknek, akiknek védistene nem Apolló, hanem Pán; a nép mulattatói, akik nem hívogatják a nagy urakat, a finnyás tudósokat deszkából összeütött szentélyeikbe, hanem vándorolnak vásárokra, búcsúkra, ünnepekre, s nem szégyenlik leszállni a nép közé, s levett csörgősipkáikba szedni össze a rézkopeket. A nép hívei a pojácák! Akik nem olyan orcátlanok, hogy a halhatatlanság számára dolgozzanak; beérik vele, ha ma kikereshették a tegnapi kocsmai számlát, s azért éppen olyan jól játszanak, mint Talma vagy Macready, megeszik a csepűt, s pántlikát húznak elő az orrukból végszámra, elnyelik a tüzes parazsat, az éles kardot, s a lábujjuk hegyével megvakarják a füleiket. Csinálja ezt utánuk Sulliván, vagy Kean, vagy a mindkettőnél híresebb Dimitriefszki!
Ott mutogatják egy bódéban a valóságos vízileányt, akinek halfarka van, és eleven halat eszik, s csak annyit tud mondani, hogy ,,mama" és ,,papa". A másik sátor alatt a kötélen táncoló elefánt tiszteletére ütik az öreg dobot; - ki mellett négykezű erdei emberek vicsorgatják a fogaikat. Az óriáshölgy is itt látható, akinek hóna alatt a legmagasabb férfi elmehet; pedig nem visel ám sarkos cipőt, s megmutatja a lábikráit, hogy nincsenek kitömve. A panorámamutogató énekelve magyarázza a nagy harcok, Vezúv-kitörések, tengeri viharok és rémes gyilkosságok történeteit, amiknek hű képmását mindenki megnézheti két kopekért egy nagyító lyukon. Hát még azok az élvezetek, amik nincsenek födél alá rejtve. Itt egy banda kürtzenész játszik, akik közül mindegyik csak egy hangot fúj, mint az orgona a sípjait, s mégis nóta lesz belőle; amott cigányleányok táncolnak énekkíséret mellett; keringelők, hinták, szélmalomalakra röpítik a légben ujjongató terheiket; az orosz csúszkán szánkóval, korcsolyával iszánkodik alá a jókedvében sivalkodó ünneplő nép, s valamennyi dicső mulatságon felülemelkedve fogja bámultatni csodaművészetét a kötéltáncos, aki egy szál kötélen, ami az Izsák-templom tornyától az admiralitás erkélyéig van kifeszítve, fog egy talyigát keresztültolni, s abban a talyigában a saját kisfia fog ülni.
Van is dicső kedv: a szamovárok nem győzik a forró teát ontani, s a teára nyomban cukros jeget meg sós uborkát fogyaszt, aki igazán jól szeret élni: s hallgatja a népénekesek dalait, s maga is beleénekel, s ha elhozta a háromszegletű balalajkát, muzsikál is hozzá; ami nem nagy tudomány, mert csak két húrja van a szerszámnak.
De nemcsak a köznép mulat ma; az úri rend is kijött az utcára a maga pompájával. Arról ugyan gondoskodva van jól, hogy a fekete nép (a csort narod) meg az úri rend össze ne keveredjék. A ,,nyári kert" el van zárva ez alkalommal, s ott vágtat körben az előkelő világ, mindenféle alakú hintóiban, a batardtól kezdve a nemzeti proleotkiig, s mutogatja drága prémeit és boglárait meg bolognai kutyácskáit. A Néva jegén pedig ezernyi meg ezernyi szánka futtat versenyt, szabadon vágtatva a széles folyam tükre felett, aranyozott szánok angol telivérekkel, s egyszerű lappon vasokok, amik elé széles szarvú iramszarvas van fogva. Az észak Bábele van együtt.
S majd amikor le fog szállni az est, akkor a nyári kert pavillonjának teraszán meggyújtják a bengáli tüzeket: a vásártéren kátrányos máglyákat lobbantanak fel, s tarka tűzijáték eleveníti meg a zsibongó népünnep képét.
S erre a tűzijátékra három ágyúlövés a vár fokáról fogja megadni a jelt, akkor valamennyi toronyban megszólalnak a harangok Mihály őrangyal hódolatára.
Ez a három ágyúlövés meg az a harangszó lesz jel az összeesküvőknek is, hogy előrohanjanak odúikból késeikkel, fáklyáikkal, elkiáltva a jelszót: ,,Itt van ő! Itt van Napóleon!" Amikor aztán a harangbömböléstől elnyomott csataordításban, az úri néppel és a katonasággal összekeveredve, az általános zűrzavar közepett egyszerre juthatnak be a várba, leölve mindenkit - kiről a ,,kés dala" szól.
Egészen tiszta munka volt.
Délután erős délnyugati szél támadt a tenger felől, mely sok mulatságot elrontott. Az ilyenre ugyan itt mindenki el van készülve; ha nem elég egy bunda, felvesz kettőt; hanem a szegény komédiásoknak sok bajt okozott; felforgatta a sátoraikat, félbeszakította a legmulatságosabb tréfákat; a kötéltáncos nem is merte megkísérleni nyaktörő útját; az erős szél úgy lefújta volna arról az egy szál kötélről fiastól együtt, mint egy pár legyet. A nyári kertben kocsikázó hölgyek is panaszkodtak, hogy a fátyolaikat mind letépi a kalapjaikról a szél, s különösen nagy volt a panasz amiatt, hogy a tűzijáték egészen dugába dől, mert a bengálitűzön s a tűzkerekeken kívül semmi sem fog sikerülni.
A szél pedig estefelé nemhogy csillapodott volna, hanem valóságos orkánná növekedett.
Ekkor megdördültek a vár fokáról az ágyúk, s azokkal egyszerre megszólaltak a harangok. Háromszáz harang egyszerre. Az aztán a carillon!
A harangozáson a népzaj nem törhetett keresztül, hanem az ágyúdörgések igen.
A nép szokta számlálni, hogy hányat lőnek.
Három lövés volt a jeladás a bengálitűz ellobbantására.
Hanem az ágyúk tovább dörögtek.
Mikor huszonegyig elszámlált a nép, akkor azt kérdezték az emberek egymástól: ,,Nini! Mi ez? Hercegasszony született tán a téli palotában?"
Nem biz az, az ágyúk csak tovább dörögtek.
Az ötvenedik lövésnél azt kérdezte minden ember: ,,Ejha! Valami tengeri csatát nyertünk meg valahol?"
Annál sem állt meg az ágyúdurrogás, tovább dörgött a harangzúgás között.
Mikor aztán a százegyediket dörögte az érctorok, akkor minden ember bámulva kérdezte egymástól: ,,De hát a cár születésnapja van-e ma, vagy micsoda!?"
Az sincs! A dörgést folytatta a rézszörnyeteg. Százkettőt, százhármat, száznégyet. - A százötödiknél aztán senki sem kérdezte, hogy mit jelent ez, hanem felordított az egész város, oly hangon, mely túlharsogta a harang bömbölését:
- ,,Itt jön! Ő jön!"
De nem ,,Napóleon jön", hanem még annál is nagyobb úr: a Néva!
Jön visszafelé, s hozza magával a tengert! Az egész darabokra tört jégtengert, kristály torlaszaival, hullámsáncaival; sebesen, rohamosan, ordítva, harsogva, tombolva.
Ezt jelzi a szakadatlan ágyúlövés a várfokról.
       
Mikor I. Péter cár hozzáfogott annak az eszmének a létesítéséhez, hogy a finn mocsár közepett egy új világvárost emeltessen, s az őserdőket, amik a mostani palotasorok helyét elfoglalták, kezdé kiirtatni, talált egy vén veresfenyőfát, aminek a kérgébe mély vonalak voltak vágva körül. ,,Mit jelentenek ezek a vonalak?" - kérdé egy vén paraszttól. - ,,Ezek jelzik, uram, a Néva magasságát, mikor megárad, s a vidéket elönti." - A cár levágatta a fát is, a parasztot is. Azok pedig igazat mondtak mind a ketten. A Néva a hatalmas cári városnak örök ellensége maradt.
       
Jön, visszafelé folyva, már nem a medrében, hanem a medrén kívül, nem is a Néva már, hanem a tenger. Maga a keserű tenger, s majd mikor le fog futni a víz, a paloták falai odáig be lesznek húzva sóval, ameddig a víz emelkedett.
Úgy jön az óriási hullámszörnyeteg, mint egy útnak indult hegylánc. Egész délután ostromolta, a nyugati széltől korbácsolva, azt a torlaszt, amit saját maga rakott maga elé a kronstadti öbölben felszaggatott jégből, estére legyőzte azt, s akkor aztán omlott be hömpölyögve a nagy Névába és ott tolta maga előtt a jégzajt.
Legelsők voltak, akik az ítéletnapi vészt észrevették, a nagy Néva jegén versenyszánkázók. Akik a jobb partra menekültek szánjaikkal, azok jól jártak, mert ott tiszta volt az út a menekülésre; de akik a bal partot találták legközelebb, s arra akartak kiszabadulni, azok egyszerre az ádáz rémületet vitték magokkal az ünnep mámorában tomboló sokaság közé.
,,A Néva jön!"
Ez az egy kiáltás elég ijedelmet önteni a legbátrabb szívébe, s nyavalyássá rémíteni a gyönge szívűt, mert az elől nincs menekülés. Ez mikor haragba jön, végigönt az egész városon, s aki előle fut, az utca túlsó végén már szemközt találja őt.
A zűrzavar egy perc alatt általános lett. A hintók serege az elkerített nyári kertből csak a rendes kapukon keresztül szabadulhatott ki. S ott a bejáratoknál összetorlódott. Akik aztán nagy nehezen kiszabadulhattak a térre, az utcára, ott az eszeveszettül rohanó népgomoly közepébe jutottak, s az vitte őket magával, amerre maga rohant, nem tekintve a címert a hintóajtón s a paszomántos inast a bakon. Nem volt most se herceg, se muzsik, csak ijedt ember. S mielőtt ki bírtak volna egymás közül keveredni, már ott volt a vízár.
Az első hullámcsapás mint egy halom szemetet kapta fel a nagy Izsák tér bódéhalmazatát. A lebujokból kiöntött dőzsölők ordítva jöttek elő pinceodúikból; a vásárosok úszó bódéik tetejére kapaszkodva, kiabáltak segítségért; az óriásnő a sátora tetején dugta ki a fejét meg a két kezét, s legjobban meg volt ijedve, a majomnak öltözött komédiások fölfutottak árbocaikra, a vízileány is megtalálta a lábait, s igyekezék a szárazra jutni halfark nélkül; a betanított elefánt bömbölve gázolt a népen keresztül, hátára kuporodott gazdájával, s az állatsereglet fenevadai rivalltak, mint az őserdőkben.
S a rémjelenet szatírájául a nyári kert pavilonja teraszán elhelyezkedett tűzijátékos meggyújtotta piros és zöld bengálitüzeit, s azok messze bevilágíták az özönvízi zűrzavar képét. Csak ő maga és segédei nem láttak semmit, elvakítva a fénytől, míg egyszer aztán a harangok, az addigi ünnepi zengésből áttértek a vészjelző kongatásra. Akkor vették csak észre a nagy veszedelmet. Akkor meg aztán siettek kioltani minden görögtüzet, s arra az egész város sötét lett. A vihar nem engedte a lámpásokat meggyújtani, s a jégzaj, amerre előnyomult, mind kidöntögette a lámpásfákat.
A zűrzavarhoz, a vészhez még az éjsötétség is hozzájárult. Az ész nélkül menekülő tömeg között ott volt Ghedimin hercegnő is Bethsábával. Orosz divat szerint két egymás elé fogott ló volt a hintójuk előtt. Egy ilyen fogattal nagyon nehéz kikeveredni egy kocsitömkeleg és futó sokaság közül. Az első ló alig fékezhető. Kivált az ilyen tüzes angol mén, aminőt ma a hercegnő kocsijába fogatott. Be akarta mutatni, hogy neki mégis pompásabb fogata van, mint Zeneidának. Pedig hát nem ért vele célt, mert Ilmerinen kisasszony meg sem jelent a népünnepen.
- Térj ki valami mellékutcába! - parancsolá a hercegnő kocsisának.
Ezt könnyű volt parancsolni, de nehéz végrehajtani. A népgomoly minden oldalról körülfogta őket.
- Szállj le - parancsolá ekkor a vadászának - s csinálj helyet a csőcselék között!
A vadász, egy óriási finn legény, aztán megfogta zablájánál fogva az első lovat, úgy akarta azt a néptömeg között vezetni jobbjával ütlegeket osztva az útjába tóduló muzsikok fejére. No, a muzsiknál még az megjárja, mert az hozzá van szokva, mert ő paraszt; de az ostorhegyes ló nemes vér, s az angol paripa nem engedi magát a zablájánál fogva cibáltatni. Egyszer csak felágaskodott, s a patkójával olyat csapott a vadász fejére, hogy az eszméletlenül rogyott össze.
- Most mit csináljunk? - szóla megrémülten a hercegnő, s elkezdett sírni.
- Én tudok rajtunk segíteni - mondá ekkor Betshába. - A gyeplőst lehet nyeregből vezetni.
- De ki ül fel rá? - szólt kezét tördelve a hercegnő.
- Hát én! Megszoktam a lovaglást.
- Jó lesz - mondá a hercegnő.
Mindenekfelett önző volt. Nem gondolt rá, hogy Bethsábának, ha az első lóig akar eljutni, előbb térden felül érő jeges árban kell végiggázolnia; azután kitenni magát fagyasztó viharnak, bunda nélkül, csupán a könnyű prémes kacabajkában, s azonkívül egy őrjöngő néptömegnek, mely a sötétben nem ismer se Istent, se urat! És hogy elvégre is az egy király leánya, aki nem azért lett bízva Ghedimin hercegnőre, hogy őnála fullajtári szolgálatot teljesítsen.
Azt mondta neki: ,,jó lesz."
S arra a leány hirtelen leveté nyusztszőrmés bundáját, kiugrott a kocsiból, bele a vízbe; odafutott az első lóhoz, azt szépen a nevén szólította, megveregette a nyakát, s aztán egy acélruganyosságú szökéssel ott termett a hátán, a gyeplőszárt kantárnak fogva a kezébe.
Most aztán meg lehetett indulni.
A leány szelíd szóval kérte az útjába tódulókat: ,,Kedves bátyám! Kérlek; áldjon meg az Isten!" s ez többet használ, mint az erőszakoskodás. Az emberek szorítottak utat előtte, s a hintó kivergődött az Izsák térről és a széles utcákról, s sikerült azzal befordulni egy mellékutcába, amit nem leptek el a futó tömegek.
Hanem annak is meg volt a rossz oka, hogy miért nem jött azon szemközt ember.
Azért, mert a túlsó utcán már megkerülte őket az áradat. Mentől inkább haladtak azon az utcán, annál bizonyosabbak lehettek afelől.
A hullám már becsapott a hintóba, s a hercegnőnek fel kellett állam a kocsi ülésére, hogy a lábai fel ne ázzanak. Ő tehette azt; de Bethsábát az előrevágtató paripa csuromvízzé fecskelte, s a hullám folyvást a térdéig csapkodott fel.
- Csak a Nyefszki prospektre kiérjünk! - lihegé a hercegnő. - Siessetek. Siessetek. Ott van a palotánk mindjárt közel.
Oda ugyan jó helyre értek. Amint a keresztutcából kijutottak a tágas, egyenes sugárútra, mintha a Névát magát látnák maguk előtt, mikor megindul rajta a zaj. Itt már nemcsak víz volt, hanem jég is. A sötét víztükör felett ott feküdtek az úszó jégtáblák. Az áradat a Mojka-csatornán át eléjük került.
- Szent Mihály arkangyal! - kiálta fel e látványra a kocsis a bakon. - Szabadíts meg bennünket a magad neve napján!
- Ne imádkozz most, hanem hajtsd a lovakat! - kiálta rá a hercegnő.
- De asszonyom, nem szabadít ki innen bennünket más, mint vagy angyal, vagy az ördög!
- Ne ugass! - kiálta a hercegnő, fejbe vágva a kocsist. - Én egyikben sem hiszek; hanem bízom a jó lovaimban, azok hazavisznek. Vágtassunk, vágtassunk.
S a nő vágta a kocsist, vágta a lovat, a ló meg vágta a haragos elemet, a jeges árt: haragudtak mind a hárman. Csak a királyleány könyörgött. ,,Én Istenkém, kis Istenkém: küldj valami szabadulást!"
Érezte, hogy nem soká fogja kitartani, tagjai megdermednek.









Jókai Mór: Szabadság a hó alatt


Az ördög
Egyszer csak derengő fény kezdett egy mellékutcából a sötét hullámra vetődni; a vérveres sugár élesen sütött ki a magas házak sorai közül.
Egy dereglye jött elő a mellékutcából. A hajó orrába volt letűzve egy fáklya. Két férfi evezett; egy a hajó orrán állva, hosszú csáklyával hárítgatva félre a sebesen közelítő jéghasábokat, egy pedig a kormányrudat fogta. A dereglye közepén állt egy nő, kurta prémes bundában, feje és csaknem egész arca elburkolva a bashliktól, aki azzal foglalkozott, hogy egy csoport apróbb-nagyobb gyermeket mindenféle pokrócokba takargatott, s piskótákat osztogatva ki közöttük, csitítgatta őket, hogy ne kiabáljanak annyit a ,,tata", meg a ,,baba" után. (Az orosz kisgyerek mama helyett babát mond.)
Hja, biz a tata meg a baba azt szokta tenni, hogy mikor maga elmegy a népünnepre, hát akkor a sok mihaszna apró porontyot bezárja otthon a szállásán. - Hát a hátára csak nem veheti, mikor a ,,korsóba" megy.
Mikor aztán beüt a szerencsétlenség, hát biz akkor a tata meg a baba (ha ugyan ura még a két lábának) hát csak elszalad valamerre; de a bezárt aprósággal mi történik? - Ha tűzi veszedelem van, biz azok odaégnek; ha azonban csak az árvíz jön, hát akkor jó az Isten, majd csak küld innen-amonnan holmi jószívű uracskákat, akik mulatságot csinálnak maguknak abból, hogy a bennrekedt gyerkőckéket ablakon, padláslyukon át összeszedegessék; hisz azoknak az uraknak ez olyan jó mulatság, mint a kacsavadászat. - Lám, ezek is hogy megtöltötték már a dereglyéjüket, pedig még csak egyet fordultak.
A dereglyések észrevették a vízár közepett küszködő hintót, azzal egyszerre arra vette a jármű irányát. A fáklya szikrázva lobogott az erős szélben, s tűzvilágot kölcsönzött az ifjú férfi arcának, ki a csónak elején állva, mint egy szellemhős közeledett a fekete víztükör felett.
A torló jég harsogott a közeledő dereglye alatt.
Az ifjú férfi nekifeszíté csáklyáját, s odafaroltatta a dereglyét az úri fogat mellé.
Már ekkor Bethsába alig bírta magát tartani a lovon.
Az ifjú nem vesztegette a szavakat, hirtelen átkarolta a leány derekát, aki ösztönszerűen ragadta meg mindkét kézzel a karját, s a másik percben a leány a ló hátáról a dereglyébe volt emelve.
Bethsába e pillanatban az ifjú szemei közé nézett: és akkor megtudta, hogy mi gyönyör van abban, amikor egy ember a másiknak a szemeiben elveszti a lelkét. Ő már egyszer találkozott e szemek lángjával; akkor még csak a szárnyait égette el náluk, most azután egészen beléjük hullott.
- Takarja ön ebbe a bundába! - szólt a dereglye közepén álló hölgy a férfihoz, s saját bundáját levetve válláról, odaveté a didergő leányra. Aztán odalépett a hintó szélére, s kezét nyújtá a bennülő hölgynek. Eközben hátrahullott fejéről a bashlik, s Bethsába ráismert az arcára. ,,Ez az ördög, ez Ilmerinen Zeneida!"
A hercegnő is ráismert.
Vad szenvedéllyel taszítá el a felé nyújtott kezet, s rekedten kiálta:
- El innen! Nem kell az ön segítsége! Inkább a jégárba, mint önhöz: a pokolba!
S azzal kikapta a kocsis kezéből az ostort, s közévágott vele a lovaknak; azok vadul vágtattak előre, neki a jeges árvíznek, a tajtékzó hullámnak, mely szügyeiket verte már. Nem kellett neki ez a segítség.
Bethsába pedig ott maradt.
Reszketett, nemcsak a hidegtől, hanem attól a rémgondolattól, hogy most az ördög keze közé jutott. Már viszi magával, már az övé.
Még a bundáját is ráadta a martalékára, hogy annál biztosabban elvihesse. Milyen jó meleg bunda. Bizonyosan ez is a pokolból jött.
- Ön meg fog fázni - mond a csáklyás férfi Zeneidának.
- Evezni fogok, s majd kimelegszem - viszonzá a nő, s azzal kezébe kapva a lapátrudat, elkezdé azt feszíteni, hogy keble csak úgy emelkedék bele. Így tesznek az ördögök, mikor sietnek a martalékukkal. Ezt a sok gyermeket is bizonyosan mind a pokolra viszi most.
A dereglye sebesen sikamlik végig a sötét utcákon.
Majd egy nagy kert elé jut, melynek kőfala gátat vet a hullámnak. Bethsába megismeri azt a cifra, aranyozott vaskerítést. Itt lőtték le a szarvast, amit ők hajtottak a múlt tavasszal. Az ördög odaviszi őt most magához!
A dereglye kiköt a palota küszöbe előtt, egész odáig tódul az árvíz, a márványlépcsőkig. Hanem az a palota jó menedék. Alapja úgy fel van emelve, hogy a pálmakert növényeinek a tövét sohasem érheti el az árvíz. A tornác fényesen ki van világítva, s cselédsereg fényes bérruhában siet lámpásokkal az érkezők elé. Benn nagy sürgés-forgás van. A nagy táncteremben végtül-végig ágyak vannak vetve, s közepett asztal terítve, gőzölgő szamovárokkal; egy csoport gyermek már fekszik az ágyakban; néhányat most itatnak meleg levessel, teával. Sok ember van itt, akiknek arcát Bethsába, úgy rémlik, mintha látta volna valahol.
Azok úgy kerültek oda, hogy a Mihály arkangyal-napi ünnepi sokadalmat szokás szerint felhasználta a ,,Zöld könyv" társasága az ország minden részéből összebeszélt gyűlés megtartására. Ilyenkor a rendőrség figyelme meg van bénítva.
A vezetők alig kezdtek a tanácskozáshoz, amidőn berohant Puskin azzal a hírrel, hogy a Néva kiáradt, s elöntötte a várost. Erre a hírre mindenki elfeledett politikát, alkotmánytervet, összeesküvést, csak a közös vész állt előttük. - ,,Siessünk menteni, amit lehet!"
Zeneida parkjában volt egy nagy halastó, amelyen tavasszal egész regattákat szoktak rendezni a vidám vendégek; a csónakok, dereglyék ott voltak télen a félszerben. Azokat hirtelen elővontatták, s azzal felosztva egymás között a feladatokat, mindannyian csáklyát, evezőt ragadtak, s indultak szerteszét ár ellenében, segélyt vinni a nyomorultaknak. Néhány csónak már megelőzte Zeneida járművét. Az volt a jelszó, hogy a veszélyben forgó házakból a gyermekeket kell legelébb megszabadítani, meg az olyan nőket, akik gyermekeikkel otthon maradtak.
Zeneida egész kastélyát, konyháját, ruhatárát rendelkezésükre bocsátá.
Neki jutott az oroszlánrész; nem is bocsátotta ki a kezéből. Felkapta az ölébe bundástól a királyleányt, úgy vitte fel maga a lépcsőkön, egy virágillatos, langymeleg szobába, mely puha szőrmével volt szőnyegezve. Az nem is tudott volna a maga lábain ide feljönni. Nem volt semmi önakarata; engedett magával mindent tenni - az ördögnek. Az ellen úgyis hiába minden dacolás.
Zeneidának első dolga az volt, hogy letépte Bethsábáról a testére fagyott ruhákat mind; ollóval vágta, körömmel hasította; nem hagyott rajta semmit. Hát hisz az ördög így szokott bánni a martalékával.
Hanem egy különös dolog mégis feltűnt Bethsábának. Gyakran szokott ő Corynthiával együtt fürödni, s olyankor keresztanyja sohasem mulasztja el, hogy azt ne mondja neki: ,,ejh, milyen szép vagy!" s eldicséri gyönyörű idomait. - Ez a másik nem teszi azt. Összehúzott szemöldökkel tekint rá, mintha haragudnék, s aztán fog egy durva gyapotszövetet, s azzal kegyetlenül végigdörzsöli a levetkőztetett leány minden tagját, anélkül, hogy egy szót szólna hozzá, mindaddig, míg a dermenet eloszlik izmaiból, s jótékony melegség váltja fel a reszketést. Akkor aztán bepólálja őt a kandallónál megmelegített patyolatlepelbe, s lefekteti jó puha ágyba, odahelyezve a fejét a vánkosra, melyen szétbontott haját körül elteríté, hogy könnyebben megszáradjon, s azzal betakargatja paplannal. - Hát hiszen az ördög így szokott bánni eleinte azokkal, akiket elragad!
Akkor aztán finom porceláncsészében hoz neki valami párolgó italt, amiből Bethsába, amint egy kortyot lenyel, az mint az olvatag tűz járja végig az ereit. Ez bizonyosan az ördögök bűvitala! S aztán ennek az a tulajdonsága van, hogy ha az ember egy kortyot lenyelt belőle, a másikat utána kívánja, mindaddig, míg csak az utolsó cseppben tart; s mikor az egészet megitta, lecsukódnak a szemei, akárhogyan iparkodik ébren maradni, nem bír magával, elalszik. Akkor aztán az ördög elviszi őt álmában mindenféle tündéri tájakra, amik eleinte nem nagyobbak, mint egy férfinak a szemszivárványa, hanem aztán egyre tágulnak, míg egész leírhatatlan paradicsomok válnak belőlük, amikben az ember nem járkál, hanem repül. - Egyszer olyant is álmodik, mintha az ördög odajönne hozzá, megtörülgetné homlokát, lebontogatná testéről az átizzadt burkot, s friss inget adna rá. Reggel aztán, mikor fölébredt, látta, hogy az ing csakugyan rajta van. Ha ez sem volt álom, akkor a többi sem volt az.
Felült az ágyában és körültekintett az ördög szobájában. Csakugyan ilyennek kell annak lenni; mert nincs benne semmi szentkép, ellenben kínai és japáni bálványszobrok nagy választékban. Ezek a Belzebub szobrai, meg az Asmódié kétségtelenül.
Amin még jobban elbámult, az, hogy öltönydarabjai mind oda vannak szépen egymásra rakva az ágya mellé egy alacsony karszékre. Hogy lehet az? Hisz azokat tegnap az ördög diribről darabra tépte, szaggatta, vagdalta; s most itt vannak épen, szárazon. Hejh, az ördögnek sok szolgálattevő szellem áll rendelkezésére. Ehhez értenek azok. Megkísérté felvenni ez öltönyöket, hátha nem égetik meg? Nem mulasztá el, valahányszor egy kapcsot összeakasztott, rámondani ,,Christ' eleyson, Kyrie eleyson", hogy megrontsa a gonosz varázst.
Aztán, mikor fel volt öltözve, elkezdte fürkészni, hogy mi lehet ezen a szobán túl az ördög kastélyában?
Végigjárt két-három szobát, azok mind nem olyanok voltak, aminőket ő keresztanyjánál szokott látni, aki pedig gazdag hercegasszony. Egy szoba éppen tele volt eleven madarakkal meg kitömött állatokkal.
Egyszer aztán valami hangokat hallott meg, amik hasonlatosak a gyermeknyafogáshoz. Aha, itt kínozza az ördög az elrabolt kisgyermekeket.
Odavitte a kíváncsiság. Egy szőnyegajtó mögül jöttek a hangok, ami félig nyitva volt. Bekandikált rajta. És ott látott egy csoport apró porontyot, akiket Zeneida mosdatott, fésült, öltöztetett. A mosdatottak nyafogtak, akik pedig már fel voltak öltöztetve, azok örültek az új ruhájuknak. Különös foglalatosság egy ördögtől!
Az volt Zeneida fürdőszobája.
Bethsába bátorságot vett magának belépni. A kíváncsiság vakmerő.
- Ah, ön már fel is öltözött, kis hercegnő? - szólt Zeneida, amidőn őt meglátta.
- Mit csinál ön a kisgyerekekkel? - kérdé Bethsába kíváncsian.
- Látja ön: fürösztöm és öltöztetem őket. Az anyjaik ki tudja merre vannak? Az áradás még egyre nő; az egész város víz alatt van. Amíg az el nem múlik addig ezeket ápolni kell. - No, aki hamar felöltözik - szólt azután a gyerekekhez Zeneida -, az majd mehet az étterembe, s kap a mamzeltől jó levest reggelire.
Bethsábának valami jutott eszébe. Ki akarta próbálni az ördögöt.
- De hát ezeket a gyerekeket nem imádkoztatja meg valaki, mielőtt reggelit kapnának?
- Nem ám, kedvesem; mert ezek sokkal inkább éhesek, mint áhítatosak.
- De imádkozni mégiscsak jó - mondá a királyleány.
- Mire jó?
- Hát most éppen arra, hogy múljék el ez a nagy szerencsétlenség a városról.
- Kedves kis hercegasszonykám - szólt Zeneida. - Azt a szelet, ami a Névát ide felhajtja, úgy hívják, hogy ,,Auster". És ha az egész földet lakó ezerkétszázmillió ember mind elkezdene a szájával fújni, még az sem volna elég arra, hogy visszafúja az Austert, ha az megindul.
Ez már csak igazi ördöghöz illő észrevétel! Az imádkozást nem tartani egyébnek, mint a szájból kijövő fúvásnak! Bethsába a vakmerőség legszélsőbb eszközéhez folyamodott.
Megkísérlé az ,,Isten" nevét kimondani az ördög előtt. Hátha erre rögtön kén- és szurokfüst közé feloszolva, elveti csábító külsejét, s átváltozik szarvas, kecskelábas ősalakjává?
- Hát ön nem hiszi, hogy e szörnyű csapást Isten mérte rá az emberekre?
- Nem, kedveském! - monda Zeneida, éppen egy kis pityergő leánykának a fejére kötve fel a meleg főkötőcskét. - Mert ha Isten küldené az elemi csapást büntetésül az emberekre, hát akkor gondoskodnék róla, hogy az árvíz ne menjen be a jó emberek házaiba, hanem csak a rosszakéba.
(Bizony csak ördög vagy te! Különben nem mondanál ki ily rettenetes szavakat.)
Bethsába még tovább vitte a bátorságot. Rá akarta szedni az ördögöt.
- Ej, önnek sok dolga lehet most; nem könnyíthetném meg a fáradságát? Ha nekem megengedné, én is meg tudnám e kisgyerekeket mosdatni, fésülni; én nagyon szeretem azt; az nagyon mulatságos lehet.
- Igazán! - szólt Zeneida derülten. - Dehogynem! Így önnek is adok valami foglalatosságot. Nekem úgyis gondoskodnom kell, hogy ennyi embernek legyen mit enni. Hát vegye magára a gondját az apróságoknak!
Azzal odaültette Bethsábát a maga helyére, s a sok piszkos gyerekre ráparancsolva, hogy szót fogadjanak, még egyszer szívesen mosolygott a királyleányra, s aztán otthagyta őt a fürdőszobában.
Bethsábának első gondja volt valamennyi gyermeket rögtön letérdepeltetni, s aztán közéjük térdelve, elmondatni velük a Miatyánkot. ,,De szabadíts meg a gonosztul: Amen!"
No most ezzel az ördög ugyan fel lett tromfolva.
Akkor aztán hozzáfogott a kis árvák mosdatásához, fésülgetéséhez.









Jókai Mór: Szabadság a hó alatt


A zöld szemű ember meséje
Hanem az apró porontyok nem viselték ám magukat olyan csendesen az ő keze alatt, mint mikor az a másik nő bánt velük. Annak egy ránézése elég volt a nyafogást, szepegést egyszerre elnémítani; ez a másik pedig csak olyan gyermek volt előttük, mint maguk; egy cseppet sem féltek tőle; egyik rákezdte, s arra aztán valamennyi folytatta, hogy ,,hol a baba, hol a tata?" S aztán, hogyha összemázolják a könnyeikkel a képeiket, akár újra mosdassa őket az ember.
Hát bizony a tatát, babát ő sem tudta nekik előteremteni; hanem ekkor eszébe jutott, hogy mit szoktak ővele csinálni a dajkáló asszonyok, mikor kisgyerek volt, aztán sírt az anyja után. Mesélni szoktak neki.
- No ne sírjatok, viseljétek magatokat szépen, majd mindjárt mondok nektek egy szép mesét a ,,zöld szemű emberről". Az ám a szép mese, hallgassatok csak rá.
A Sisera hadja erre az ígéretre rögtön elcsendesült; odatelepedtek Bethsába körül, odatették az állaikat a térdeire, belekapaszkodtak a szoknyájába, úgy hallgatták.
- Hát hol volt, hol nem volt, volt egyszer egy kis királyfi; akkora, mint te, bozontos fejű, itt a lábamnál. Annak volt egy jó apja, meg egy még jobb anyja, akik őtet nagyon szerették. Egy napon aztán a király is meg a királyné is egyszerre elutazott. Nagy, hosszú, cifra ércládákba feküdtek le, amiknek a tetejeit rájuk csukták. Azután feltették őket nagy-nagy aranyos-ezüstös szekerekre, amikbe hat-hat ló volt fogva, s aztán sok ember meg katona, meg ágyú kíséretében elvitték őket, nagy muzsikaszó mellett. - A kis királyfi, mikor egyedül maradt a kastélyában, azt kérdezé a nagyvezértől:
- Hová utazott az én apám meg az én anyám?
A nagyvezér azt mondta neki:
- Jaj, kis királyfi, azok elmentek messze-messze; egy másik világba.
- Hát minek mentek abba a másik világba? - kérdezte a királyfi.
- Azért, mert az sokkal jobb világ, mint ez az innenső, amiben mi lakunk - felelt neki rá a nagyvezér.
Azt mondta erre a királyfi:
- De hát akkor engemet is miért nem vittek el magukkal abba a másik világba, ha az a jobbik?
- Jaj, kis királyfi - mondá a nagyvezér -, teneked még előbb sokat kell fáradni, küzdeni, szenvedni ezen a világon, amíg megérdemled, hogy abba a másik világba eljuthass, ahova az apád meg az anyád elutaztak.
Hát sehogy sem tetszett ez a biztatás a kis királyfinak, hogy ő még fáradjon, küzdjön és szenvedjen is sokat, s azt mondta magában: ,,no megállj, majd utánamegyek én az apámnak, anyámnak abba a másik, jobbik világba, s itthagyom nektek ezt az innensőt; kínlódjatok benne, ha nektek úgy tetszik."
S azzal azt tette, hogy fogta a kis puskáját, s kiment az erdőre, mintha madarakat akarna lődözni. Ott azután addig ment a sűrű rengetegben, míg egyszer utolérte a záporeső. Aztán, hogy meg ne ázzék, keresett egy odvas fát, hogy majd abba meghúzza magát. Hát - jól van - amint az odúba bebújt, akkor látta, hogy ott már van egy ember elrejtve. - (No te borzas, mit csináltál volna, ha te jártál volna így?)
- Nagyot sikoltottam volna.
- Bezzeg a kis királyfi nem azt tette ám, hanem megszólította bátran az idegen embert: ,,Hallod-e ember, ez az erdő az én erdőm, ez a fa az én fám, én nem engedtem meg neked, hogy benne lakjál. Hanem ha megmondod nekem, hogy merre van az a jobbik világ, ahová apám, anyám elutazott, akkor neked adom a fát is, az erdőt is; nem bánom: lakjál benne."
Azt felelte neki erre az idegen ember az odvas fában:
- Nem úgy van az, kis királyfi: hamarább itt laktam én, mint ez az erdő felnőtt, s innen engem senki ki nem űzhet. Azt meg, hogy merre van az a jobbik világ, csak akkor mondhatom meg, ha én is megszeretlek téged, s te is megszeretsz engem. Én már megszerettelek ám.
- No én ugyan nem szerettelek meg! - monda a kis királyfi.
- De hát miért nem? - kérdé az erdei ember.
- Azért, mert zöld a szemed.
Az idegen embernek csak úgy világlottak a szemei, mint két szentjánosbogár.
- No hát eredj, Isten hírével - mondá neki az ismeretlen; amiből a királyfi megtudhatta, hogy ez nem valami gonosz szellem, mert különben nem tudná az Isten nevét kimondani.
- El is megyek! - szólt a kis királyfi - megtalálom én az utat a jobb világba nálad nélkül is. Hallottam én már elégszer, hogy merre van annak az útja!
Hallotta sokszor a kis herceg, úgy fülheggyel, mikor azt beszélték, hogy ott a sziklák között lakik egy kegyetlen nagy vérszopó vadállat, egy tigris, amely sok vadászt, kecskepásztort elvitt már a másvilágra. No az majd őtet is elviszi.
Ment, csak ment, amíg csak el nem ért a sziklák lábához, ahol a vadállat barlangja volt, amire rátalálhatott arról a sok elszórt csontról, amikkel annak a bejárata be volt terítve. A tigris akkor is otthon volt, a barlangban hallatszott a mormogása. (No te borzas, oda mertél volna-e menni a barlangba?)
- Nem én, ha a labdám beesett volna sem.
- No látod, a kis királyfi nem volt ám olyan gyáva, bátran bekiáltott a barlangba: ,,Hej te, tigris, gyere elő! Itt vagyok én: a királyfi! Jer, vígy el engem is a jobbik világba, gyorsan!"
A szörnyeteg előmászott az odúból, körülnyalta a véres száját, hosszú farkával megcsapkodta az oldalait, s aztán lesunyta a fejét, hogy egy ugrással elkapja a kis királyfit. (No ne sírj, na, te kis pisze: hiszen nem kapja el!)
Mert abban a percben egy sziklahasadékból előrohant egy óriáskígyó, az a tigrisre vetette magát, átszorította rettenetes gyűrűjével a szörnyeteg derekát, torkát; beleharapott a nyakába. A tigris ugrált, ordított, fetrengett; a két szörnyeteg elkezdett egymással élethalálharcot küzdeni, s utoljára lehengeredtek egymásba tekergőzve a mély szakadékba, a sűrű bozót közé, ahonnan csak a nagy csörtetés és ordítás hangzott aztán elő. Azok bizonyosan megették egymást.
A kis hercegnek vissza kellett térni a palotájába.
Az útban találkozott egy vadásszal, akinek tegez és puzdra volt a vállán.
- Ejnye, de furcsa vadász ez, aki még most is nyíllal, kézíjjal vadászik! - mondá magában, s jól a szemébe nézett.
Az volt a zöld szemű ember.
- No ugye, hogy nem találod meg az utat a jobbik világba, hacsak engem meg nem szeretsz! - mondá neki a zöld szemű, s azzal egyszerre eltűnt, mintha a föld nyelte volna el.
- Megálljatok csak - mondta magában a kis királyfi. - Tudom én még annak másik módját is, hogy hogyan lehet eljutni a másik világba! Sokszor hallottam, hogy van egy nagy tenger: sok ember, aki arra rászállt hajóval, nagy szépen megtalálta az utat a jobb világba. Hátha én is megtalálom.
Azzal mindjárt kiadta a nagyvezérnek a rendeletet, hogy készíttessen fel egy nagy hajót a Fekete-tengeren, azon ők el fognak utazni a tűzimádók országába, ahova a herceg anyja való volt; odamenet nem történt velük semmi veszedelem, hanem mikor visszafelé jöttek volna, útközben megkapta őket egy szörnyűséges nagy zivatar. Villámlott, mennydörgött, az egész ég beborult, s mikor a villám végighasította az eget, meg lehetett látni benne a fényes angyali sereget, s mikor a szél kettészelte a tengert, meg lehetett látni a tengerfenéken a vízitündéreket. ,,No most mindjárt, no most mindjárt! - mondá magában a kis királyfi. - Akár ott fenn, akár ott lenn; de most mindjárt megtalálom én az utat abba a jobbik világba."
A nagy hullám már a kormányt is összetörte, a kormányost is leseperte a hajóról, s vitte azt sebesen neki egy nagy sötét sziklapartnak, ahol annak bizonyosan össze kellett törnie.
Ekkor azt veszi észre a királyfi, hogy valaki elfoglalta a kormánypadot. Egy idegen ember, aki egy régi formájú timonnal kezdi kormányozni a hajót.
- Ejnye, de furcsa kormányos ez - mondá magában a kis királyfi -, aki ily ócska timonnal akarja kormányozni ezt a gályát!
Hanem arra egyszerre lecsendesedett a vihar: az ég is, a tenger is becsukódott, a hajó kikerülte a fenyegető, nagy sziklákat, s szerencsésen bevitorlázott az otthoni kikötőbe.
A kis királyfi szétnézett a furcsa kormányos után, akiről senki sem tudta, hogy honnan került ide. Hanem az nagyot nevetett.
- No ugye, hogy nem találod meg az utat a másik világba, amíg engem meg nem szeretsz
A kis királyfi a szemébe nézett, akkor vette csak észre, hogy ez volt a zöld szemű ember. De már akkor, köd előttem, köd utánam, sehol sem volt. Eltűnt egyszerre, mintha a víz nyelte volna el.
De már akkor igazán megharagudott a kis királyfi.
Hát már az én számomra semmi útja sincs nyitva a másik világnak! Azért is csak megkeresem! - Hallotta ő, hogy sok derék vitéz megtalálta már azt a világot, ki elment a csatába, s kiadta a nagyvezérének a rendeletet, hogy mindjárt izenjen háborút a tatár királynak!
Nos hát a nagyvezér - élni-halni - összeszedte a seregeit, s betört vele a tatár király országába.
Jaj, de az igen hatalmas király volt, csak hagyta mind beljebb jönni az országába a kis királyfi seregeit, akkor aztán egyszerre körülfogta azokat minden oldalról.
No megijedt erre a nagyvezér: ,,Odavagyunk, királyfi, se életünk, se halálunk. A tatár egy lábig levág bennünket, vagy rabságra fűz; annyi a serege, mint a sáska."
A kis királyfi nemhogy szomorkodott volna, de még inkább örült rajta.
- No hát csak mentül előbb hozzá kell kezdeni a csatához. hogy essünk át rajta.
De a nagyvezér úgy meg volt ijedve, hogy közkatonaruhába elbújt, s nem állt a sereg élére; a katonák még jobban megijedtek, s arról beszéltek, hogy mind megadják magukat. Ekkor megjelent a sereg előtt lóháton egy idegen lovag, olyan öltözetben, amilyent nem látott soha senki. A kardjának az alakja olyan volt, mint a láng vagy a kígyó, s az a vitéz felbátorította a többi vitézeket, s nekivitte a tatároknak. - Hát alighogy megfújták a trombitákat, jön ám a tatár király a maga táborával, gyalog, mezítláb, zsákruhába öltözve, kard nélkül, ajándékkal tele a marka: s elkezd szépen könyörögni, hogy kössenek vele békességet; ő nem hadakozhat; mert az éjjel minden katonája megbetegedett: csak úgy hevernek a földön, kezüket, lábukat rázva.
A kis királyfi megint megismerte a zöld szemű embert. Az volt az ismeretlen hadvezér.
Ekkor aztán elbúsulta magát nagyon. Látta, hogy a zöld szemű ember nélkül soha meg nem leli az utat abba a másik világba, ahol apját, anyját feltalálja; hát csak rászánta magát, hogy felkeresi hát a zöld szemű embert a maga odújában, s megmondja neki, hogy no hát inkább szeretni fogja.
El is ment: meg is találta, kihítta az odvas fából. A zöld szemű embernek taplóból volt az öltözete, gombából a kalapja, s hosszú, zöld penész volt a prém rajta, a képe sárga volt, mint a viaszk, s a szája kék, mint a szeder.
- No kedveském, hát szeretsz-e már? - kérdezé a királyfitól.
- Szeretlek, csak mutasd meg az utat a jobbik világba.
- Megmutatom, ha megeszel egy szem szilvát ebből az én kosaramból, s megcsókolod az ajkamat egyszer.
Egy kosár volt a kezében szederindából fonva, és azon hosszúkás szilvák, éppen olyan viaszkszínűek, mint az ő arca. A kis királyfi kivett belőlük egyet, kettétörte és megette. No meg egy csókot! Azt is megtette. - Jaj be hideg volt az a te ajkad! mondá, összerázkódva tőle.
S attól az egy szilvától meg egy csóktól aztán megtalálta a kis királyfi, amit olyan nagyon keresett, az utat a jobbik világba, ahol atyja, anyja vártak reá. Most is ott van, onnan köszöntet benneteket.
A mesélés alatt egy kis szöszke leánynak a haját fonta be a királyleány, aki szemét-száját felnyitva, nyelte a mesét, s mikor vége volt, azt kérdezé: ,,De hát mi van abban a másik világban?"
- Hát kicsikém, ott igen jó élet van; mindig süt a nap, örökké tavasz van, senkit nem bántanak, semmi dolog nincsen, mindennap Mihály őrangyal ünnepe van, minden lélek örül és szereti egymást, ember soha meg nem szomjazik, s angyalokkal játszik.
- De lelkecském - petyegé a kis szöszke -, ha abban a jobbik világban se nem esznek, se nem isznak, akkor oda tata, baba nem megy.
Bethsába felkacagott, s összecsókolta a kis porontyot.
Amire a másik szobából hangos tapsok csattantak fel.









Jókai Mór: Szabadság a hó alatt


Hisz ön nem az...
A mesemondót kilesték.
A szőnyegajtó kinyíltával három ismerős arcot látott maga előtt Bethsába. Az egyik volt Zeneida, a másik Puskin, a tegnapi megszabadító, a harmadik Jakuskin, aki ugyanakkor kormányozta a dereglyét. A két férfi ma is fülig sáros volt. Látszott, hogy dologból jönnek. - Oh, milyen szép ilyenkor a férfi.
- Kilestük a mesemondót! - szólt Zeneida. - Ön elragadta vele a hallgatóságot.
- Nevezetes az - szólt Jakuskin -, hogy ezt a mesét én is hallottam már, mikor a Kaukázusban jártam. A zöld szemű ember allegóriai jelképe a kaukázusi láznak. A mesének az értelme az, hogy aki a kaukázusi láz incubatióját megkapta, azt semmi más halál nem érheti, azt fegyver nem fogja, vad meg nem tépi, tenger el nem nyeli, a zöld szemű rém nem engedi másnak a választottját.
Bethsába ismét maga előtt látta Puskint. Azt a két szemet, amiben elveszni olyan édes halál! Sietett a kezét nyújtani neki.
- Még én meg sem köszöntem önnek, hogy megszabadított. Ugyan jókor hozta az Isten. Már nem álltam volna ki sokáig, hogy a lovon üljek.
- De hogy engedhette önnek azt a hercegnő? - mondá Puskin szemrehányólag.
- Én kértem rá. Sajnáltam, hogy olyan nagyon félt. Ő sírt is, s azt nem tudom nézni. Nem tudja ön: szerencsésen hazaért-e?
- Nincs semmi baja. Utánajártam. Bizony higgye el, hercegnő. Csak azért eveztem oda a kapujához, mert tudtam, hogy önnek az első kérdése az lesz, hogy nincs-e baja a keresztanyjának? Semmi baja. Még az éjjel elvitette magát dereglyén Peterhofba, ahol biztonságban lesz. Itt kellett neki a palota előtt végigeveznie. Bizonyosan azért nem küldött fel önért, mert tudta, hogy ön itt nagyon jó helyen van.
És Bethsába nem vette azt a szót gúnynak; mert ő csakugyan nagyon jó helynek találta azt, ahol Puskin szemeibe lehet nézni.
- Mármost én nem tudok önnek semmit se adni azért, hogy engem megszabadított; mert én olyan szegény vagyok.
- Éppen, mint én - mondá Puskin.
Zeneida odasúgott Puskin fülébe.
- Ha ezt a két szegénységet összetennék, milyen nagy gazdagság lenne belőle.
Puskin visszasúgá
- Azt mondanám, hogy ,,köszönöm", ha nem te kínálnád azt!
Bethsába azonban ismét visszaült a mosdató márványmedencéhez.
- No mármost, kérem önöket, engedjék továbbfolytatnom a kötelességemet, mert még nem vagyok valamennyivel készen. Megengedjenek, ha annak elsőbbséget adok.
- Áldottak legyenek a kezek, amik abban fáradnak! - mondá Puskin, s szavának minden hangja olyan volt Bethsába előtt, mint az üdvösség.
(No, mármost én tudom, hogy őtet szeretem - mondá magában. - Én már készen vagyok vele. De hát vajon ő szeret-e engem?)
- Mi most búcsút veszünk önöktől - mondá Puskin -, csak a Ghedimin-palotából hozott izenetet átadni jöttünk fel. Megyünk vissza. Az ár egyre nő. Egész Szentpétervár víz alatt áll már. Sok dolog vár ránk. De még a nap folytán többször meglátogatjuk önöket. Önnek, kedves hercegnő, én még sok ajándékot fogok hozni.
(Ajándékot. Ott van ni! Mondta a keresztanyja, hogy a szerelem azon kezdi nyilvánulását az orosz ifjaknál, hogy a férfi ajándékot hoz választottjának. Hát mégis!)
- Ajándékot? - szólt gyermeteg örömmel, s az ártatlanság hajnalpirulásával arcán. - Miféle ajándékot?
- Hozok önnek még egy csoport piszkos, rongyos gyereket mosdatni, felöltöztetni.
A leány örömtelten kacagott fel, s tapsolni kezdett.
- Azt! Azt! Ilyen ajándékot! Csak hozzon ön nekem mentül több rongyos, piszkos gyereket! Kérem! Nagyon kérem. Azt szeretem majd nagyon.
A két, matróznak öltözött férfi sietett ki sáros csizmáival a szőnyeges budoárból.
- Te! - szólt Puskinhoz Zeneida, kikísérve őket a szomszéd terembe. - Ezt a leányt az Isten is neked teremtette.
- Hát te mióta hiszesz Istent?
- Eredj! Bolond vagy! Hát Ghediminről mit tudsz?
Puskin vállat von.
- Otthon van. Nincs semmi baja. Láttam az erkélye ablakán keresztül, de nem nyitotta ki, hát nem beszélhettünk egymással. Tudod: ő jó, becsületes ember, még bátor is, ha benne van. Hanem magától nem szánja el magát, hogy belemenjen. Ő téged bizonyosan nagyon szeret és félt is, de tudja jól, hogy a palotád az árvíz felett fekszik, s vannak jó barátaid, akikkel parancsolhatsz. Ő vendégszerető, bőkezű, s majd utólagosan százezreket fog aláírni az ínségesek számára, de hogy a házába bevigye őket, a termeit összesároztassa velük, s egy csésze meleg levest adjon nekik, ahhoz - egy feleség kellene a háta mögé, aki rábiztassa. Olyan pedig nincs. Ő emberszerető is: de a lábát nem akarja feláztatni, mert okvetlenül csúzt kap utána! Ő egy nagy ,,eszme". S ő azt tudja.
- Te rágalmazó vagy! Bizonyos vagyok felőle, hogy beteg.
- Remélhető, hogy nem halálosan, mert akkor a hercegnő csak nem hagyta volna itt a víz közepett, s nem ment volna egyedül Peterhofba.
- Ne fuss még! Hát a cárról mit tudsz?
- Ő folyvást jár dereglyével. Jer ide, Jakuskin! Te találkoztál a cárral. Mondd el a dolgot.
- Eh! - szólt kedvetlen, artikulálatlan hangon Jakuskin.
- De csak mondd el. Zeneida szereti az ilyent hallani.
- Hát hiszen nincs titkom előtte. Ő ismer engem kívül-belől. Tudja, hogy én a tett embere vagyok. Az éjjel kétszer találkoztam a csónakomon a cár dereglyéjével. Ott haladt el mellettem egy kar távolságnyira. A testőreitől emelt lampionok egészen megvilágították az alakját. Ő maga húzgálta ki a vízből az ablakon keresztül a jajveszékelő embereket. - A legbiztosabb céltábla egy jól irányzott pisztolycsőnek. - Ott volt a zsebemben az enyim megtöltve. Én kivettem azt a zsebemből, s nehogy kísértetbe jöjjek, belemártottam a vízbe, hogy el ne sülhessen.
- Látod, Jakuskin! - mondá Zeneida.
- Ne következtess belőle semmit. Abból, hogy nem akartam őt megölni, abban a helyzetben, amidőn népe nyomorultjaival jót tesz, nem következik az, hogy szándékomról lemondtam. Egy ilyen pillanatban véghezvitt tett fellázítaná az emberiséget. Nem. Semmi érzelgés; - kiszámított önzés volt az indok. Még többet is meggyónok, amit még Puskinnak sem mondtam el. Másodszor - és nem éppen véletlenül - a ,,Medvesonkánál" találkoztam a cár dereglyéjével. A ,,Medvesonka" abban a városnegyedben fekszik, ami az Aniskoff hídon túl a Jelagnája utcával kezdődik, s aminek létezéséről a szentpétervári előkelő világnak még csak sejtelme sincsen, pedig a szép, elegáns Nyefszki prospekt ebben a rondaság és nyomorúság tömkelegében vész el; hanem odáig a nagyságos urak fogatai nem szoktak elhatolni. Ott párosul Ázsia szemete Európa söpredékével. S mikor nagy katasztrófa jön, akkor az áradatban a szemét úszik legfelül. Tisztelt barátainkat nagyon mal à propos lepte meg ez az improvizációja a Névának: ők más előadásra voltak készülve. A lucsok kiönté őket a barlangjukból, s felszorítá a padlásra. Kiabálni pedig fölségesen tudnak. A cár azt látta, hogy ott sok ember forog veszedelemben, s odaeveztetett a dereglyéjével. Én követtem csónakomon, s aztán elnéztem, hogy szedi le a padlásról egyenként azokat az urakat, akik egészen másforma találkozásra voltak készen, s abban a pillanatban nagyon alázatosan viselték magukat. Az öklömet kellett harapnom, hogy el ne kacagjam magamat. A ,,Medvesonka" társaságát a cár maga szedi fel a roskadozó barakkból, s haza fogja vinni a téli palotába, s Mlarat úr is fog tőle kapni egy csésze ,,kvasz" levest, s azt fogja rá mondani fogvacogva: ,,köszönöm!" De tökéletes kacajdüh fogott el, mikor a spelunkából végre előkerült Dobujoff barátunk, Bonaparte Napóleonnak álcázva. A cár felkiáltott: ,,Diantre! Est-ce que vous étes retourné de Saint Heléne?" Mire Napóleon megvallotta - hogy nem tud franciául. Most azonban majd bekövetkezett a katasztrófa. Nem emberi kéztől, egy oktalan darab fától. A ,,Medvesonka" előtt volt felállítva egy magas fenyőszál, annak a tetejében volt egy szurokkoszorú. Annak egy lecsüggő salétromos kötél segélyével meg kellett volna gyújtatni: alkalmasint valami jeladás végett. Az áradás jégtáblái kimozgatták azt az árbocot a helyéből, s az egyszerre csak elkezdett dűlésnek indulni, de egyenesen úgy irányozva, hogy ha végigzuhan az utcán, okvetlenül összezúzza a cárt és kísérőit; szerencsére volt ott egy ember, aki azt a fenyegető veszélyt jókor észrevette, s megragadva a lelógó kötelet, hirtelen nagyot rántott az árbocon, s arra az félrelódulva, a dereglye mellé csapott le.
- Az a valaki pedig te voltál! - szólt Zeneida.
- Hagyjuk abba! Nemes ember nem tud komisz orgyilkos lenni: azt már látom. Az válogat a helyzetekben. Majd jobb alkalommal!
- Mondj még egyet! - szólt Zeneida. - Járt-e a cár a Petrovszki-kert táján is?
- Nem járt.
- Jól van. Nem tartalak vissza tovább.
A két férfi sietett le csónakjaikhoz. Zeneida pedig visszament Bethsábához. A királyleány mind felöltöztette már a muzsikgyerekeket, azok készen voltak.
- No gyerekek - mondá nekik Zeneida -, most szépen párosával fogjátok egymás kezeit, aztán induljatok szép sorban a télikertbe. Ott aztán, ha reggeliztetek, majd játszani is lehet.
Télikert! Pálmaliget! A szegény muzsikgyerekeknek.
Azután Bethsábához szólt:
- Ön pedig, kedves kis hercegnő, most maga marad a fürdőszobában. Bocsásson magának forró vizet a márványmedencébe, s maga is végezze el a fürdését, amire szüksége lesz a tegnapi áthűlés után. Egy óráig nem jövök vissza. Ha szüksége lesz valamire: ott a csengettyű, adjon jelt a cselédnek.
Bethsábának csakúgy zsibongott egész szívén keresztül érzés és gondolat. Új és szokatlan minden.
A fürdő után valami kéjelmes bágyadság lepte el idegeit, ilyenkor a képzelem legelevenebb, az ösztönök életre ingerelvék.
Az a legnagyobb baja, hogy nincs kinek elmondja, amit kigondolt, ami érzelmeiben feltámad. Pedig milyen jólesnék azt elmondani valakinek.
Ha például itt volna Zsófia.
Hiszen ha az itt volna, akkor mindjárt nem lenne semmi félelme.
Két ifjú leány együtt maga a bátorság jelképe.
És ekkor eszébe jutott, hogy ugyan mit is csinálhat ilyenkor Zsófia ebben a nagy veszedelemben? Magára hagyatva, az árvíz közepett, gondol-e a világon valaki arra, hogy őt megmentse? Nem esik-e kétségbe, ha azt a folytonos félrevert harangkongást, ezt a megújuló ágyúzást hallja, s aztán mikor kitekint az ablakából, meglátja a jeges árvizet maga előtt.
Összeborzadt. Látta képzeletében a kétségbeesett leányt térdepelni a nagy szentkép előtt, és felemelt kezekkel könyörögni a szabadulásért. Vajon használni fog az ő imádsága? Vagy az is csak egy gyönge fuvallat az Auster ellen?
Összetette a kezeit, hogy segítsen neki; talán ha ketten egyszerre teszik, nagyobb ereje lesz. Nagy hiánya volt, hogy ezekben a szobákban sehol sincs egy szentkép; be kell hunynia a szemeit, nehogy valamelyik Buddha-bálvány azt gondolja, hogy őhozzá szól a könyörgés.
A visszatérő Zeneida ezen kapta rajt.
- Már megint imádkozik, hercegasszony? Tenni kell most!
- De hát mit tehetek én?
- Legelőször is igya meg ezt a borlevest, amit önnek hoztam. Nem ok nélkül szeretném önt egész erőre kapatni, mert szükségem van az ön segélyére.
- Az én segélyemre?
- No csak üljön le ide az asztalához, és költse el a reggelijét, majd én azalatt elmondom, hogy mi tervem van.
Bethsába reszketett. Eszébe jutott a mesebeli sárkány, aki az elfogdosott gyermekeket elébb mandulával és mazsolaszőlővel hizlalta, s csak azután öldöste le. Alig akart a torkán lemenni az a borleves.
- Ön jól fogja ismerni azt az egyemeletes házat a mérnökségi palota melletti kertben, ahol egy magányos leányka lakik egy öreg nőcseléddel.
Most már nagyon odafigyelt.
- Az a hely, a hivatalos helyszínelés adatai szerint, éppen négy arsinnal mélyebben fekszik, mint ez a lak. Következőleg, ha ennek lépcsőit mossa az áradat, akkor már annak a földszintjét egészen megtöltötte, s az első emeleti ablakokig érhet, s ha még egy arsint nő - pedig nőni fog - az árvíz, akkor az be fog törni az első emeleti ablakokon. Ez az áradat eltarthat - el is fog tartani - még két-három napig is. Azalatt az a szegény gyönge leány ott kétségbeesik. Az az egy ember, aki neki pártfogója, nem fog odamehetni hozzá, hogy megszabadítsa. Mást pedig hiába küld oda maga helyett, mert a leány makacs. Idegen emberre rá nem bízza magát. Gyanakodó: azt hiszi, hogy el akarják tenni láb alól, mint Tarrakanoff hercegnőt. Semmi más mód nincsen őt kihozni e veszélyeztetett házból, mint ha ön is odajön hozzá, hercegnő, önt ismeri, szereti. Önnek a hívására kiszáll az erkélyéről a csónakba, s akkor azután idehozzuk őt e házba; önök ketten elfoglalják ezt a hálószobát, amíg a vész tart: ön sem lesz egyedül ez ijedelmes idők alatt, ő is jól fogja magát ön mellett érezni, s mikor aztán elmúlt a vész, megint visszavisszük őt a lakába. Senki sem fogja rajtunk kívül tudni, hogy itt volt.
De az egész beszéd alatt éppen nem gondolt Bethsába arra, hogy reggelizzék. A szemei egyre felnyíltak, az orcái gömbölyödni, pirosodni kezdtek, az ajkai mosolyra feslettek, s mikor Zeneida elmondá a tervet, odaugrott hozzá, megfogta kezeivel Zeneida vállait, s annak a szemeibe nézve, az öröm nevető hangján mondá:
- De hiszen ön nem az ördög!
Zeneida elnevette magát.
- Ki mondta önnek, hogy én ördög vagyok?
- Hát keresztanyám. De hát ez hazugság!
- Óh, ez csak beszédmód. Ha az ember valakire haragszik, arra könnyen rámondja, hogy ,,ördög".
- A lelőtt szarvas miatt, ugye?
- Igen. Amiatt.
- De azért mégsem kellett volna engem azzal rémíteni, hogy ilyen az ördög.
- Ön bohó, ördög nincs a világon. Csak az emberek szeretik ráfogni, ami rosszat maguk tesznek, egy eszményi lényre, akinek semmi érdeke nincs az ő bűneikben.
- De ön mégis valami tündérnő. Mert ön a lelkemben tudott olvasni. Ön kitalálta azt a kívánságomat, amin most legjobban töprengtem. Hiszen éppen azért imádkoztam most, hogy bárcsak megmentené az Isten az én szegény kis Zsófiámat, bárcsak ide jöhetne ő énmellém. S erre ön csak betoppan, mint az evangéliumi hírnök és hozza a választ az imádságra, ,,hogy gyere érte magad, s hozd ide mindjárt". No hát meri ön tagadni még, hogy jó az imádság?
- Annak, aki hisz, jó - szólt Zeneida, megcsókolva a leányka homlokát, mire aztán az egész szerelmesen ölelte át a hölgyet mindkét karjával s azt mondá neki:
- Tegezzük egymást.
S aztán megcsókolták egymást.
Akkor aztán dévaj örömmel futott Bethsába a reggelizőasztalkához, s egy nagy hajtással megitta egyszerre az egész párolgó borlevest. Valami maradt a fenekén még a pohárnak. - Ezt neked kell meginnod; neked hagytam: Zeneidának.
Azzal lett szentesítve a kehelyszövetség.
- Én készen vagyok, mindjárt mehetünk - szólt a királyleány.
- Várj csak egy kicsit. Hadd menjenek elébb el az urak a háztól. Mi a kertajtón át fogunk kicsónakázni, s nem viszünk magunkkal mást, mint egy kormányost meg egy csáklyavivőt.
- Ugye, mi magunk fogunk evezni? Óh, nagyon erős vagyok, tudok hozzá.
- Nem lesz rá szükség. A jégzajlás miatt csak csáklyával lehet haladni, kivált ár ellenében.
- De megállj csak, Zénikém (s ugye, te is úgy fogsz engem hívni, hogy: ,,Betszi!") Neked mégis valami varázslófélének kell lenned, valami tündérnek. Nekem azt meg kell mondanod. A jó tündértől már nem félek. Óh, az én hazámban nagyon sok van. Tamára volt a királynéjuk. Különben, ha az nem volnál, hogyan tudhatnád előre, hogy ez az árvíz még két-három napig el fog tartani?
- Az nem varázslat, Betszikém, a légsúlymérő (nézd, ott áll a falon) megmondja, hogy tartós vihar lesz. Aztán a város krónikáiból is mind azt olvassuk, hogy mikor a Néva kiönt délnyugati széllel, akkor az a vész mindig több napig eltart.
- No ez nagyon egyszerű! Hát nem jövendőmondás? De még egy másikat is mondtál. Hogy az az úr, aki Zsófia egyedüli pártfogója, nem fog odamehetni hozzá. Hát ezt melyik légsúlymérő mondta meg itten?
- Hm. (Zeneida összeszorította ajkait, s pár percig elgondolkozott.) Tudod te, hogy ki az a magas úr?
- Hát hogyne? Sokszor ott talált engem Zsófiánál, s meséltetett is velem magának, Zsófia pedig mindent elmondott nekem; de mindent, még olyan dolgokat is, amiket senki sem tud. Azokat én neked mind el fogom mondani, mert akik egymást szeretik, azoknak mindent el kell mondani egymásnak, amit tudnak. Nem igaz?
- Az ám. Hát kedvesem: eddig az ideig azért nem mehetett az a magas úr Zsófiához, mert a vész a ,,nagy Névánál" keletkezett; s neki úgy illett, hogy a legveszélyeztettebb helyeken jelenjék meg, a mentés munkáját jelenlétével sikeresíteni. Ha ahelyett elébb Zsófiához sietett volna, aki a kis Névánál lakik, ugye milyen nagy háborúság lett volna ebből? Érted te ezt, ugye?
- Nagyon értem - szólt Bethsába szomorúan.
- Ma pedig már azt a magas urat nem eresztik ki az árvízlepte utcákra.
- Kik?
- A tanácsosai.
- Mért nem eresztik?
- Azért, mert nyomára jöttek, hogy összeesküvés van az élete ellen.
- Istenem! - sóhajta fel Bethsába, s egyszerre eljutott a gondolattársulás utolsó láncszemére.
- A cár élete ellen összeesküvés; - ezt Zeneida tudja: kitől tudhatta meg oly hirtelen? - Ettől a két férfitól: - de melyiktől? - Odalépett félénken Zeneidához, s vállára hajolva, súgá neki:
- De ugye - nem ez - ez az ifjabb mondta ezt meg neked?
- Nem! Nem! - szólt Zeneida, keresztüllátva a gyermek egész lelkén. - Azt te ne féltsd. Annak tiszta a keze és szíve ettől.
- Hát te benne vagy-e? - kérdé a leány, ujjahegyével érintve Zeneida keblét.
Zeneida meg volt lepetve az egyenes vallatástól. Gyermekkíváncsiság-e ez vagy egyéb? Bethsába vette észre a megütközést.
- Mert, látod, azok között, akik egymást szeretik, nem szabad titoknak lenni. Én is elmondom ám neked, amit én tudok, s amit senkinek sem mondtam el, még a keresztanyámnak sem, mert attól, azt hiszem, hogy inkább félek, mint szeretem. De téged egészen szeretlek, hát neked elmondom, hogy én is tudom, milyen szörnyű összeesküvés van ,,ő" ellene. Maga mondta el Zsófiának. Petrovszkon a fellázadt parasztok és katonák nem engedték továbbutazni; megcsúfolták, fenyegették, vissza kellett térnie. Az emberek rongyosak és éhesek; elhiszem, hogy haragusznak. De miért haragszol te őrá? Te gazdag vagy, szép vagy, ünnepelt vagy; miért vagy mégis az összeesküvésben? Ha ezt nekem megmagyarázod, akkor el fogom neked hinni, hogy az összeesküvés jó.
Zeneida lelkében egy eszme villant meg. Ez a gyermek még képezhetne egy gyűrűt, mely a láncból hiányzik.
- Jer. Beszéljünk suttogva, hogy még a falak se hallják meg. Én is megszerettelek téged, s elmondok neked mindent, amit tudok, igazán. Én is benne vagyok az összeesküvésben: nagy szerepem van benne.
- Mi okod van rá?
- ,,Kalevaine" vagyok.
- De hát mi az a ,,Kalevaine"?
- Suomaleinen nyelven az, ami te vagy a grúziaknál. Egy leány, akinek, mikor született, még volt hazája, és most már nincs; akinek a nemzete még akkor Suomalain volt, s most már úgy híják, hogy ,,finn" ,,csud". Te éppen úgy emlékezhetel mint én, azokra a tájakra és alakokra, amik hatéves korodig körülvettek, s amiket sohasem láttál többet, és amiket mégsem tudsz elfelejteni soha.
- Óh, igaz.
- Ugye? Hogy mikor a legfényesebb ünnepélyeken az udvarnál körülvesz a világ minden dicsősége, hát egyszerre csak megfájdul a szíved, mikor eszedbe jutnak a sötét puszpángerdők, összefolyva az ős vadszőlővel, s a lovagok, akik keresztülvágtatnak a zuhatagos bérci folyón, s a messze kéklő hegyek és az ős palota, ahol atyád trónja előtt a murzák fejhajtva jelentek meg. - Óh, igaz, igaz!
- S még most sem felejted el a dajkameséket, amiket a grúzi patakok mormogásai mellett hallgattál?
- Úgy van. Egészen úgy.
- Hát lásd, éppen így vagyok én azokkal az emlékekkel, amik az Imatra-zuhatag morajával együtt dönögnek örökké a lelkemben. Éppen úgy nem tudom én elfelejteni a mohfedte sziklákat, az óvilág legrégibb bérceit, a finn rónák délibábját, a piros tetejű házakat, a mestergerendáról lefüggő, kötélre fűzött kenyereket; a Kalevala ősregéit s a nemzet szabadságát, amiről apám annyit beszélt. Akkor nem értettem, hogy mit beszélt; de most visszaemlékezem rá - és értem.
- Én is emlékezem rá; de most sem értem.
- Ez a cár elvette tőled is, tőlem is a hazánkat; elvette népünktől a szabadságot. És aztán, mikor árvákká, hontalanokká tett bennünket, akkor pártul fogott; atyánk helyett atyánkká lett; kis hazánk helyett adott nagy hazát; csendes otthonunk helyett a világ dicsőségét! Mint ember atyánk volt; mint cár zsarnokunk. Nem tudok hozzá háladatlan lenni az egyikért, nem tudom neki megbocsátani a másikat. S itt állok a kettős kötelesség közé lebűvölve. Mint fogadott atyámnak, oltalmaznom kell érzékeny szívét orgyiloktól, bánattól, keserűségtől; mint zsarnoknak, ki kell csikarnom vaskezéből hazámat, népemet és a szabadságot. Megértettél-e?
- Látlak előttem repülni, de nem érlek utol. Szólj. ,,Ez" is benne van-e az összeesküvésben?
Zeneida elértette, hogy kinek a címe az ,,ez"?
- Nincs. - Nem szabad neki. - Én nem akarom, hogy legyen. - Óh, akkor engedd meg nekem, hogy én se legyek ott! Ha azt mondtad volna, hogy ott van, akkor én sem tehetnék másképp.
- Úgy lesz. Tinektek egymást kell visszatartani. De mégis segítenetek kell a nehéz kötelesség egyik felében.
- Mondd, mit tegyek? Azt teszem.
- Legelső dolgunk Zsófiát idehozni, hogy megizenhessük, akinek a szíve fáj miatta: ,,ne fájjon!"
- Megengeded, hogy én lépjek be Zsófiához legelébb?
- Csak egyedül te. Más szavát úgysem fogadná meg.
Bethsábának pedig nem lehetett annál nagyobb öröme, mint hogy ő léphetett be a petrovszki kert rejtett házikójának az erkélyére legelébb a csónakból. Az árvíz az erkélyig ért már, s ő siethetett a kétségbeesett leányhoz e szóval: ,,Meg vagy szabadítva."
Szegény leánynak már akkor nem volt sem ennivalója, sem fűtőszere, mert azt mind ott lepte az árvíz a pincében és a földszinti kamrákban. Ott ült bundákba takargatva az ablakában, s az üveglapokra lehelve, bámulta azon a világos folton át, hogy úsznak a nagy jégtáblák a végig ledöntött kerítésen keresztül, némelyik élével súrlódva, mint a fűrész, vágja ketté derékban a nagy szálfákat, a másik meg hosszában felágaskodik az útjában álló törzs előtt, a többi a hátára torlódik, s egyszer csak recsegve törik le alattuk a vastag nyírfa; majd ha az egész parkot összetörte a jég, akkor kerül a házra a sor.
Az íróasztalkán el volt készítve a cédulka, szalmapapírból, mellette az irón. Zsófia írni akart valamit.
Egy postagalamb volt nála kalitban. Azt az atyja hozta neki, hogy ha valami igen nagy bajban lesz valaha, tudósítsa általa.
Várt a tudósítással a legvégső határáig a veszélynek. Hiszen tudja jól, hogy milyen nehéz annak az ő szabadítására jönni. Az volt aztán az öröm, mikor Bethsába beugrott hozzá az erkély ajtaján.
Zsófia rögtön fogta az irónt, e szavakat írta dermeteg ujjakkal a szalmapapírra: ,,Meg vagyok szabadítva, jó kézben vagyok, légy nyugodt!"
Nem kérdezte, hogy hová viszik. Elég volt, hogy Bethsába hívta.
A cédulát a galamb szárnya alá kötötték; a szárnyas posta csattogva repült a magasba, s aztán sebesen vágott el a téli palota felé.









Jókai Mór: Szabadság a hó alatt


Góg és Mágóg
A cár le sem vetkőzött ezen az éjszakán. Ruhástól feküdt le egyszerű, medvebőrrel terített nyugágyára.
Reggel már napfelkölte előtt talpon volt, s új öltönyt sem váltva, legelőször is az ablakához lépett. Az be volt fagyva, tehát ki kellett nyitnia. Egyszerre becsapta újra. Ah, az iszonytató kép volt, amit látott.
Lázas izgatottsággal vette fel köpenyét, s indult kifelé.
Az előszobában várt az orvosa, Sir James Wylie. Eléje állt a sietőnek
- Sire! Felségednek nem szabad kimenni az árvíz közé.
- Nem szabad? Tehát nekem parancsol valaki?
- Csak ,,rendel". Ez a joga az orvosnak a fejedelmek irányában is fennáll.
- De én nem vagyok beteg.
- De bizonyosan az lesz. Egészsége veszélyeztetve van.
- Isten kezében van az.
S nem hallgatott rá, továbbment.
A kihallgatási teremben találta Arakcsejeffet.
- Sire. Felségednek nem lehet ma kimenni az áradatba.
- Hát már te is rendelsz, nemcsak az orvos?
- Felséged élete forog veszélyben.
- Nem első esetben. Aki megvédett tegnap, megvéd ma is. Légy keresztyén, s ne tarts engem gyermeknek, akit mesékkel meg lehet ijeszteni. Te maradj a helyeden. Én megyek oda, ahol az én helyem.
Arakcsejeff ismerte már Sándort, hogy azt az ellentmondás csak makacsabbá teszi, s félreállt az útjából.
A cár egyedül haladt végig a folyosón, mely megvívott csatáinak képeivel volt tele. A folyosó végén vár reá egy kis szerecsen groom egy levélkével, amit szótlanul nyújtott át neki. A cárnő emberkéje volt az; születésnapi ajándék valamikorból.
A cár elolvasta a levelet, aztán lecsüggeszté a fejét. Nem szólt semmit, visszament a szobájába, leveté a köpenyét s otthon maradt.
A levelet a cárnő írta, s csak annyi volt benne:
- Én félek a palotában egyedül; kérem, ne hagyjon most magamra.
Ez már parancsolat! Ez előtt a világ urának is meg kell hajolni. A feleség fél!
Most azután el van ítélve az otthon maradásra; jobban, mint a bebörtönzött rab.
Van tizennégy éve, hogy a feleség nem mondta neki ezt a szót: ,,kérem!" Soha. Semmiért. Se nagy dologért, se kicsinyért. Ma teszi először. Ezt nem lehet megtagadni.
Pedig nem csak az uralkodói kötelesség ösztönzi a cárt odamenni, ahol nyomorultjai veszedelemben vannak, hanem az a nyugtalan futási vágy, mely lelkét untalan sarkantyúzza, mely birodalma egyik szélétől a másikig kergeti, mely éjjel felkölti az ágyából, kocsira ülteti, s utcáról utcára hajszolja. Az egy helyben maradás ránézve kínpad. Ezen a héten érkezett vissza egy útból, amit a kirgiz pusztákig nyújtott, odáig kergette valami! Most bele kell magát törnie a helyben veszteglésbe. A feleség ,,kérte".
Hiszen nem kért sokat. Nem kérte, hogy menjen oda hozzá, az ő szobájába, legyen vele, biztassa, vigasztalja: csak azt, hogy maradjon vele egy födél alatt.
Most azután járhat szobája egyik végétől a másikig, hallgatva a harangkongást, a vihar bömbölését s a hullámok csattogását palotája falain, amiknek a tajtéka egész az ő ablakaihoz felfreccsen.
Egyszer csak felkiált:
- Hol vagy, Zsófia?
Jó, hogy nem hallotta senki; egyedül volt.
A lelke ott járt a hullámtól körülcsapkodott kis házban; végigfutotta az üres szobákat, amiken keresztül-kasul fújt a szél, amiken végigjárt a köd, s mikor nem találta sehol, akkor kiáltotta a nevét: Hol vagy, Zsófia?
Ez a képzeletbeli rémlátás még kínzóbb volt, mint az igazi rémkép, amit a haragvó természet támasztott odakinn. Inkább azt nézte.
Kisietett a téli palota erkélyére, s felszakítva annak nagy, üveges ajtajait, onnan bámult ki a pusztulás képébe.
Az rettenetes látvány volt!
Szélesen, mint egy tengeröböl, hömpölygött visszafelé a Ladoga-tóhoz az óriás folyam. A távol ködéből mint rémlátványok bontakoztak ki egymás után a vízió képletei, miket a szélesen rohanó víztükör végigtüntetett előtte.
Mikor Napóleon nézte a Kremlből Moszkva égését, ahogy a lángtengert hömpölyögteté felé a vihar, elkeseredve kiálta fel: ,,de hát mi az a szél?" Most Sándor kérdezé ezt az égtől, midőn a vihar a tengert hajtá fővárosába fel: ,,de hát mi az a szél?"
Felfordított faházak, összeroncsolt tetővel, a szarufákba félmeztelen emberek kapaszkodnak: egy-egy kicsiny kéz könyörögve emelkedik elő anyja öléből. Valaki egy szál deszkával evez, s nem talál partot, amerre tartson.
A látványt tovaviszi a szél és a hullám.
Aztán jön egy állatsereglet roncsa. Az egymáshoz csatolt kalitkákat körben forgatja az örvény. Egy királytigris kitör a kalitkájából, s az most ordítva vágtat végig, egyik kalitról a másikra ugrálva. A rácsozatokba emberalakok kapaszkodnak, s nem mernek fölmászni a födélzetre a fenevadtól. Ott fognak elveszni. Ember és vadállat rikácsol és bömböl.
A hullám tovahömpölygeti azt is.
Azután jön egy híd. Az álló fahídnak egy darabja. Nagy tömeg jég közé szorulva, az tartja fenn magasan. A gerendák között ott van még egy hintó, rúdjával az ég felé, alóla egy rózsaszínű női köntös látszik elő. Az is elhalad előtte. A hollók kárognak körülte a jégen és a légben.
Ki mehetne utána e képeknek?
A folyam oly sebesen vágtat, mint a kilőtt nyíl, s a paskolt hullám játszik a jégtorlaszokkal. Pyramidokat emel szemlátomást a folyam közepén, s megint ledönti azokat, s forgatagot hágy a helyükön. A gránitrakpart szét van már tépve nagy messzeségben, nincs part: tenger ez itt.
A téli palota közelében van az admiralitás palotája. Annak ércből van a teteje. Az iszonytató vihar felszakította egy helyen a tetőt, s oly dörömbözéssel, mely a mennydörgést utánozza, fölgöngyölítette azt, mint egy ív papirost, s azután megint kiegyenesítette azt, fel a levegőbe, s ott rázza, ropogtatja és tépi le róla az egyes táblákat, amiket messze elhajít, mintha kártyát osztana, míg utoljára el bírja azt szakítani, s lecsapja a piac közepébe nagy zuhajjal.
Majd meg ezernyi ezer hordó úszik, megrakva liszttel, cukorral, gyarmatárukkal, miket a börzeépület raktáraiból söprött el az áradat. Egy egész világvárosnak egy télre felhalmozott élelmiszere vész ott a hullámok közé! - Most egy új változat következik. Jönnek egymás széltében, sorakozva mint egy flotilla, hadirendben olyan csónakok, amik nem arra készültek, hogy azokkal valaki a víz felett utazzék, hanem a föld alatt. Koporsók! Az áradat keresztültörte a Szmolenszkája katonasírkert falait, s az ezernyi sírdombot felvájva, hozza vissza magával azokat a szomorú lakóit a városnak, akik már rég elbúcsúztak innen. Az eltemetett katonák jönnek, még egyszer végigvonulni a cár előtt! A trombitaszót harsogtatja az orkán, a dobot veri a hullám! A sok sírkereszt kiáll a jégtorlat közül; maga a fakápolna is jön!
S a rettenetes cyclorámának nincs vége, nincs szünete, nincs csillapodása: egyre fokozódik az iszonyat. - Most a távol ködében egy háromárbocú rémalakja kezdi körvonalait felmutatni. Egy gálya szellemképe! A vihar elszakított horgonyairól egy hadihajót a kronstadti kikötőben. S most azt az áradat behozza Szentpétervár közepébe!
E pillanatban a cár elfelejtkezett koronás voltáról, s kezével eltakarta arcát, és sírt.
Nem is gondolt rá, hogy látja-e valaki.
Látták sokan.
Akiket az éjjel a külvárosok roskadozó házaiból összeszedett, akik a népünnepi zűrzavarból nem tudtak hova menekülni, mindazoknak a számára megnyittatá a cár a téli palota nyugati lakosztályait, s a fényes termeket átengedte a nyomor képviselőinek.
Még ilyen vendégsereget nem látott a téli palota!
Pedig újesztendő napján meg szokott abban fordulni negyvenezer látogató, s mikor nagy ünnepélyek vannak, selyemmel seprik, gyémántokkal világítják ezeket a márványtermeket.
Ezúttal a rongy teljes pompája volt ott összegyűjtve. A szegénység, a nyomorúság világtárlata volt ott együtt. Minden, ami egy világvárosnak a fenekén rejtőzik, amiről a pompás utcáknak tudomása nincsen, ami nappal el nem hagyja bűzös pinceodúját, a keserű ínségnek, az elvetemült süllyedésnek keveréke volt az. A cár küldött nekik ételt és italt. Azok aztán egész éjjel danolták a ,,kés dalát". Eltanította azt nekik a ,,Medvesonka" társasága - Sándor hallotta a dalt odafenn a maga lakosztályában, s örülhetett neki, hogy a vendégeinek olyan jó kedvük van.
Azok kinyitották a palota ablakait, s aki odafért, kidugta rajtuk a fejét, s kiabálta, amit látott, hogy más is hallja.
A téli palota homlokosztályának két kirúgó szárnya van. A megmentettek a nyugati osztályba voltak letelepítve. A két szárny között, mint az E betűnek a középső ága nyúlik ki az az erkélyszerű csarnok, ahonnan a cár nézte a romlás panorámáját.
Mikor az erkélyen meglátták a palota vendégei, akkor elcsendesültek.
Megragadó alak volt, kopaszodó, magas homlokával, mely fedetlenül fordult a vihar felé. Amíg mozdulatlanul állt, mint egy szobor, a mozdulatlanság a nézőkre is áthatott.
Hanem amint egyszer azt látták, hogy összeroskad, hogy sír! Amikor azt látták, hogy ez nem cár, hanem csak ember! Akkor egyszerre felzúdult az egész tömeg. A gyöngeség a düh felébresztője.
Egy férfi, Marat öccse, kapva a hangulaton, felugrott az ablak párkányára, s onnan kiáltott a cár felé:
- Sírhatsz már! Sirathatod a szép városodat! Ezt a pusztulást is a te bűneidért küldte ránk a bosszuló Isten. Dögvészt, szárazságot, éhhalált, mind temiattad bocsát fejünkre az ég. Mert siket vagy dicső testvéreink, a hellének jajkiáltásait meghallani. Engeded, hogy büntetlenül lemészárolják a mi hitsorsosainkat! Az ő ártatlan vérük kiált ellened az égre. Te vagy az oka ennek a romlásnak! Miattad ver minket az Isten!
A népzaj elnyomta a végszavakat. Az ordítás túlzengte a vihart. A lázító beszéd az úgyis ingerült szerencsétleneket dühre gyújtá. A késdal refrénje hangzott, s közbe heves döngetés. A nyugati szárnyépületbe összegyűlt nép megkísérté betörni a nehéz ajtókat, amik a cár lakosztályába vezető folyosókat elzárták.
A cár ott, az erkélyen, kettős rémület által volt lebűvölve. Háta mögött a vesztét ordító néptömeg, előtte a sebesen közeledő gálya. Egyike volt a nagyobb hadihajóknak. Télen azokon nem lakik hajós személyzet, mikor be vannak fagyva a jég közé. Ami őrség volt rajtahagyva: az talán elmenekült, mikor látta, hogy nem bírja a hajót feltartóztatni, s az most jön teljes erővel a száguldó víz tetején. S úgy látszik, mintha egészen a téli palotának tartana.
A lármahangra azonban a középosztály ablakai egyszerre mind feltárultak, s valamennyiből háromszoros szuronycsoport meredt elő. Egyik ablakban ott állt Arakcsejeff, s kegyetlen, recsegő hangon kiálta át a lázongókra:
- Elcsendesülj Góg és Mágóg hada azonnal! Vagy visszahánylak benneteket a jeges árvízbe, ahonnan uratok kiszabadított: hálátlan, vad nép!
Ez még olaj volt a tűzre.
- Hahó Arakcsejeff! - ordítá ezernyi ezer torok. - Ott van a gonosz szellem
- Jöjj hát ellenünk! - kiálta Marat. - Meglássuk, a te ezer szuronyod ér-e többet vagy a mi tízezer késünk? Kezdd el! Vagy mi kezdjük!
A gálya egyenesen a téli palotának tartott.
Mikor már csak három fonalnyira volt tőle, a cár észrevette, hogy a kormánykerék házikójában egy ember van, aki a kereket forgatja.
- Mit csinálsz, ember! - kiálta rá haraggal a magasból.
Az tudta, hogy mit csinál. Barbatussof volt az, a mellőzött tengerésztiszt. Hogy jutott a hajóra, azt nem tudta meg soha senki. Egyenesen neki akarta azt rohantatni a téli palotának, hogy rászakítsa a bennlevőkre, s a romjai alá temessen mindenkit: magát is. Az árbocra veres zászló volt felhúzva.
A feleselő néptömeg és a testőrök nem láthatták azt az előttük álló erkélycsarnoktól.
Most mindjárt kitűnik, hogy a faház erősebb-e vagy a kőház.
A víz sodra azonban erősebb volt, mint az emberi akarat, s az orra helyett az oldalával vitte neki a gályát a téli palota szegletének. A hajó mély járatú volt, s a fenekét betörte a gránitrakpart feldúlt párkányzatán, úgy hogy rögtön oldalra dőlt, és félig elmerült, s akkor aztán az árbocait előreszegezve, mint a torna lovagja a kifeszített lándzsával, rohant az összecsapásra kőellenfelének. Egy irtóztató roppanás, recsegés hangzott, két árboc összetört az oszlopokon, a harmadik keresztültört az ablakon, egész az árboc kosaráig, amire az egész tömör épület a fundamentumaitól az ormójáig megrendült: hanem mégis ő maradt a győztes. A nehéz gálya derékban törött ketté; a roncs egyik felét a hajó orrával kidobta a víz a Sándor térre, a hajó fara a kormányossal együtt hanyatt bukott az örvénybe, s azután a fenék, élével felfelé fordulva, rohant tovább az áradatban.
Az a taszítás olyan volt, mintha földindulás volna. Egyszerre elcsendesült minden. Mindenki térdre esett. A nép, a katonák, Arakcsejeff maga is.
Csak az az egy ember ott az erkélyen maradt állva. Ő valamit látott a levegőben.
Egy galambot.
A galamb egyenesen feléje repült, egyet fordult a légben, s aztán rászállt az ő vállára. Ez Zsófia postagalambja volt. Sándor meglelte a galamb szárnya alatt a levelkét: megtudta belőle, hogy Zsófia jó helyen van: s akkor a két kezét hálateljesen imára kulcsolva tartá fel az ég felé.
A galamb pedig az orosz népnek a csodatevő szent madara.
Amint a postagalamb a cár vállára leszállt, a nép haragja egyszerre átváltozott babonás áhítattá. A szentlélek megjelenését látták benne. Aki el nem akart kárhozni, annak meg kellett térni. Ez égi csoda!
,,Bozse carja hrani!" - kezdé rá egyszerre egy vén muzsik a dicsérő himnuszt, s valamennyi utánazendíté azt. Nem volt többé szükség Arakcsejeff szuronyaira. Marat utódja is eltűnt a rostrumról, s elvegyült a sokaságban. Ki kereste volna őt ki tízezer egyforma ember közül? S ha megtalálta volna is, az kitagadta volna magát, hogy nem ő volt.
A vihar és az áradat még aztán két napig tartott, s hagyott maga után háromezer ledöntött házat s meg nem számlált sokaságú halottat.
A nép közt tovább is azt híresztelték, hogy ez is az ég csapása volt, mert a görög szabadságharcosok segélyére nem húzza ki kardját a cár.









Jókai Mór: Szabadság a hó alatt


A pálmák alatt
Künn tíz fokú hideg volt, tomboló zivatar, árvíz, pusztulás, nyomor, népforrongás, rémjelenetek: - a pálmák nem tudtak arról semmit. A nagy, tágas, magas dómban, melynek üveg volt a teteje, folytonos tavaszi meleg van, s nagy, tejüveggel borított lámpacsoport pótolja a napvilágot. A tropikus növényzet meg hagyja magát csalni. A távol keletről elhozott növényfejedelmek elfelejtik, hogy nem hazájuk földében gyökereznek, s csak zöldülnek, de nem virítanak soha. Alagcsövekkel fűtik még a talajt is alattuk, s töveiket melegíti a gyapottrágya.
S a mesterséges pálmaligetben gyermekcsoport játszik, mely elfeledte, hogy apja anyja távol van: talán nem is nagyon bánja. Itt nem éhezik, nem verik meg. Karikába fogózva táncolnak és dalolnak.
Két szép kisasszony ügyel fel rájuk, miként a mesékben: a tündérkirálynő védencei. - Királyleányok, mint a regékben szokás.
Bethsábának most már van olyan elmondani való regéje, ami igazán megtörtént. A csodaszerű megszabadítás az iszonyú vészből: - a deli hős megjelenése a nagy baj válságos percében; annak a szép szemei, bátor tekintete, daliás alakja.
Zsófia egészen kíváncsivá lesz őt megláthatni.
- Hiszen majd meglátod. Ide fog jönni. Nekem megígérte. De soká késik az ígérete beváltásával; a késő dél veti vissza.
- Nem szabad neki megtudni, hogy én ki vagyok! - mondá Zsófia. - Az itt titok. Háziasszonyunk kívánja.
- Csak Zsófinak fogunk nevezni.
- Különös, hogy nekünk mind a hármunknak csak egy keresztnevünk van, nem úgy, mint nálunk szokás; az anyánk keresztnevét se nálad, se nálam, se Zeneidánál nem mondják hozzá. Ennek én nem tudom kitalálni az okát.
- Én sem.
- No most ő jön!
- Honnan tudod?
- Megismerem a lépteit.
Valóban ő jött. Zeneida vezette őt ide.
Most még sárosabb, vizesebb volt, mint mikor utoljára látta Bethsába. Hajfürtei szerteszét borzolva; arca kiveresedve a hideg széltől. De így volt szép!
Óh, azt már el kellett mondani Bethsábának Zsófia előtt, hogy a cár ellen itt is nagy forrongás, összeesküvés van; de hogy ,,ő" nincs ám benne!
De hátha mégis? Zsófia nem hisz, amíg nem Iát.
- Jer, jer, Puskin - szól Zeneida, valami sajátszerű ragyogástól sugárzó arccal. - Beszéld el őelőttük is, amit nekem említél. Beszéld el hosszasan.
Puskin elmondotta előttük azt, aminek szemtanúja volt, a téli palota jelenéseit. Egy költő ihletésével, kit a katasztrófa nagyszerű képei úgy fölhevítettek, mint a Pythiát a tripósz.
Ő nem ismerte azt a másik fiatal leányt. Ha tudta volna, hogy az kinek a leánya, talán nem szólt volna oly látnoki hévvel arról a rémlátványról, mikor a cár fedetlen fővel ott állt a viharos ég alatt, fenyegetve a nép dühe és a közeledő gálya rohama által.
Ah, milyen reszketve kísérte az ifjú ajkait a szenvedő leány figyelme. Szemei felitták annak tekintetét. Annak az arcvonásai parancsoltak az övéinek. Ajkai némán utána látszottak mondani, amit az beszélt.
Hogy takarta el arcát összeborzadva, mikor a hajó hozzácsapódott a palota szegletéhez. Ő is érezte azt a zuhanást, s megreszketett alatta.
De mikor aztán elkezdett a galambról beszélni - az ő galambjáról -, hogy szállt le az a cár - (az ő atyja) - vállaira; mily malaszttal emelé kezeit a hatalmas ember akkor az ég felé; hogy zendült fel rá egyszerre a háborgó nép ajkairól a himnusz: ah, akkor nem állhatta ki tovább a szegény, beteg ideges teremtés; felsikoltott az örömtől, s odavetve magát Bethsába keblére, kacagott és sírt.
Puskin költői előadásának számítá be ezt a sikert, s kezdett rá hiú lenni.
- De most már nincs semmi veszély? - rebegé Zsófia, fel merve emelni könnyező szemeit az ifjúhoz.
Az nem értette meg a kérdést.
- Óh, a vész még nem szűnt meg; bár a vihar már kezd alábbhagyni, s ha az megszűnik, akkor a Néva is visszatér majd a medrébe; de addig még igen sok baj van.
- Nem azt kérdeztem, hanem hogy ő nincsen-e veszélyben. Ő! A cár.
Puskin elbámult. Mit érdekli olyan nagyon a cár ezt a fiatal leányt, Bethsába barátnéját?
- Olyan veszély, ami embertől jön, nem érheti. Arakcsejeff minden intézkedést megtett, hogy meg legyen védve. A néptömeget, melyet a cár palotájába befogadott, átszállítják az admiralitás raktáraiba. - És ilyen időben a cárt, ha vannak ellenségei: azok védelmezik.
- Hogyan lehet az? - kérdé Zsófia, s oly áhítattal várta a választ Puskin ajkairól, aminővel hajdan az orákulumok kimondását lesték.
Puskin érezte, hogy erre egész szíve szerint kell megfelelnie ennek a leánynak.
- Ez úgy lehet, hogy az ,,emberiség érzete" erősebb, mint a ,,szabadságvágy", s ez védelmére kel a rabszolgának, ha azt a cár üldözi, s a cárnak, ha azt a rabszolga üldözi!
A két leány teljes sóhajjal szívta fél a levegőt, mely e szavakkal megterhesült.
- Te egész pusztítást követsz el a szívekben itt! - súgá Zeneida Puskinnak. - Eredj dolgodra már.
- Hát nekem nem hozott ön ajándékot, amit ígért? - kérdé szomorún Bethsába.
- Bizony mondom, nem feledkeztem meg róla, de reggel óta azzal vesződtünk, hogy az elszabadult gályát félretereljük és lekötözzük. Valakinek kellett lenni a hajón, aki átvetett köteleinket mindig elvagdalta. Ezért nem tudtam a kis gyermekek mentése után látni.
- Máskor, ha ígér ön valamit, ne felejtse el - mondá a leány a szemrehányás bánatos hangján.
Puskin nem értette, hogy miért ez a hang. Hiszen nem is érthette.
Megígérte, hogy estére majd visszajön ismét, s akkor hoz jó hírt és még valamit.
Zeneida sem mondta meg neki, hogy ki volt az a másik leány. Azután félrevezette a két leányt saját budoárjába. Közelgett az óra, amikor sok olyan ember gyülekezik össze nála, akiknek nem szabad őket meglátni. A ,,Szojusz blagodensztojgának" ez a katasztrófa kedvező alkalmat nyújtott a háborítatlan tanácskozásra. A ,,Zöld könyv" országos napja volt ez.
A két leány is megtalálta a maga ,,Zöld könyvét" azalatt. Addig kutattak (de hogyne tették volna?) Zeneida budoárjában, míg ráakadtak Puskin költeményére, a ,,Cigányleányra". Ezt természetesen eddigelé senki sem adta az ő kezükbe. Mert a jó társaság fogalmai szerint az előkelő ifjú leánykáknak tizenöt éves korukig regényt - in natura jó példákban - látni ugyan szabad, de olvasni nem szabad. Aztán még ekkor ez a költemény nem jelent meg nyomtatásban, csak írva volt kapható. Puskin Sándor egymaga egy egész osztályt hozott létre, ami azelőtt nem volt: a leírókét. Minden városban voltak emberek, akik abbul éltek, hogy Puskin költeményeit leírták, s a könyvárusok úgy árulták azokat a cenzúra dacára. Még most is sok költeménye az orosz Petőfinek, csak így, írott alakban forog a közönség kezén.
Most aztán kaptak a tiltott gyümölcsön a kisleányok. Egyszer Bethsába olvasta el azt Zsófiának, másodszor Zsófia Bethsábának; harmadszor meg ketten együtt - duettben.
Akkor aztán elnevezték Puskint magát a románchős nevével ,,Alekó"-nak.
Ha beszélni akartak róla, azt mondták, hogy Aleko.
Azám, megfordítva. Aleko úr volt, s a cigányok közé keveredett. Puskin pedig maga a cigány (,,poéta" vagy ,,bohéme" az egynek tartank), aki hercegasszonyok közé tévedt valahogy.
S aznap este csakugyan eljött hozzájuk az Aleko és hozott, ami az egész társaságnak szólt, jó hírt. A szél alábbhagyott. S arra a vízáradat rögtön csökkenni kezdett, két óra alatt egy arsint apadt, de azért sokáig fog tartani, amíg lefolyik egészen, mert nyolc versztnyire terül el a két part mentében.
(Bárcsak még tovább tartana! - dobogá magában egynémely leányszív.)
Bethsábának is hozott valamit. Ajándékot, amit megígért. Kis bubát, ahogy ígérte; csakhogy nem piszkosat, rongyosat, ahogy mondta, hanem egy szép, cifra cukorbábut - cukrásztól; több nem volt kapható, mert mind elolvadt.
Puskin azt várta volna, hogy Bethsába nevessen rajta; az azonban igen komolyan vette a dolgot: egész áhítattal fogadta a kapott ajándékot, s eldugta azt a keblébe. S látszott az arcán, hogy nem bánja, ha azért Zsófia irigykedik rá - egy kicsint.
Puskin rögtön vette észre, hogy ebből nagy apprehenzió lesz, s addig keresgélt a zsebében, amíg talált valamit, ami érdemes az elajándékozásra.
- Nézze, szép Zsófia (nem tudta más nevét), önnek is adok valamit; ön úgy érdeklődött a cárt fenyegetett katasztrófa iránt, nézze, ez a darab rézpléh abból a hajóból való, ami a téli palota sarkán összetörött.
Nagy hálával lett az fogadva. Urál platinabányái ahhoz fogható becses ércet nem termeltek soha.
(- Te! Ez nem lehet összeesküvő! - súgá Zsófia Bethsábának.)
(- Bizony nem is az ám - súgá vissza Bethsába.)
- A vihar egészen elcsendesült már odakünn - mondá Zeneida, kitekintve az erkélyre. - A harangok sem kongnak már. Ez az éjjel csendesebb lesz, mint az elmúlt volt. Jó éjszakát, Puskin. A csónakod szárazon marad, ha nem sietsz.
A leányok nem bánták volna még, ha az a víz nem apadt volna olyan nagyon.
Zeneida hazatuszkolta Puskint, s a két leányt is lefekteté. Ő a felelős az egészségükért.
De azok még sokáig nem tudtak elaludni egymástul. Annyi beszélnivalójuk volt Alekórul. Ők nem úgy csinálták volna azt a románcot, ahogy a költő írta. A cigányleánynak nem lett volna szabad hűtlennek lenni: s ha az lett, Alekónak meg kellett volna őt vetni, s hívebb szeretőt keresni. Nem úgy. A cigányleánynak meg kellett volna térni, s térden állva csúszni bocsánatért Aleko után, míg azt kiengesztelte volna. S akkor megbocsátani neki; - de bizony elkergetni magától! Egyszóval nagyon kiigazgatták Alekót olyanra, amilyen nekik tetszett inkább.
Zeneida, ki a szomszéd szobában vetett magának ágyat, nem győzte őket inteni, hogy aludjanak már! Amire elcsendesültek, s megint csak rákezdték a suttogást.
Végre a hosszú álompihegés jelenté, hogy elaludtak. Legalább az egyik: Zsófia.
De Bethsába szemét kerülte az álom. Még éjfélkor sem tudott a szívdobogásátul aludni. Pedig imádkozott is már.
Egyszer aztán úgy tetszék neki, mintha a szomszéd szobában felkelne valaki, s alig neszelő léptekkel kimenne a harmadik szobába.
Az éjszaka csendes volt. Se kocsi, se őrjárat nem járt most a vízlepte utcákon. Minden hang meghallszik.
A mély, alvó csendben egy halk zsoltárének döngése hangzott csendesen a távol szobákból át; szelíd, búbánatos női hangon:
,,Mindennemű ínségemben
Segítségem csak az Isten...
- - - - - - - - - - - - - - - - 
Mondjad ezt az én lelkemnek:
,,Tégedet én megsegítlek!..."
Ki énekel ott a csendes éjben? Mi bánata lehete annak? Ebben a házban?
Bethsába a fejére rántotta a takarót, hogy elnyomja reszketését.
       
Még három napot töltött a két leány Zeneida oltalmazó menhelyén. Ennyi idő kellett rá, hogy Ghedimin hercegnő vissza merjen térni Peterhofból, s a Petrovszki-kert kis lakának víz- és iszapborított földszintjét és pincéjét kitakarítsák. Elébb az öreg Helenkának ki kellett jól fűteni a hideg szobákat.
A két leány elíziumi napokat élt ezalatt.
Mikor Zeneida tudtukra adá, hogy haza fognak mehetni, Bethsába sóhajtva mondá neki:
- Úgy jöttem ide, mintha a pokolba hurcoltatnám, s úgy megyek el innen, mintha a paradicsomból taszítanának ki!
Mindennap láthatták Puskint; beszélhettek vele. Mindennap gyönyörködhettek nagy, nemes lelkének feltárulásában. A földi üdvösségnek is vannak revelációi; amik abban a percben, amikor megszűnnek titkok lenni, túlföldi boldogságot támasztanak.
Mikor magukra maradtak is, mindig Alekórul beszéltek. Bethsába azt hitte, hogy amikor Zsófia oly gyönyörrel magasztalja Alekót, az neki eggyel több ok arra, hogy még jobban szeresse.
De még nem merte azt neki megmondani, hogy szereti. Tartogatta a titkát.
Azt hitte, hogy olyan könnyű azt közölni mással. De az első szerelem titka olyan makacs. Nem akar bimbójábul kipattanni. Csak húzta-halasztotta a vallomást. Féltette, mint egy elásott kincset. Tettető lett a kedvéért. Megtanult legalább arcával hazudni, s nem mutatni azt a lángoló örömet, ami elárasztja keblét, mikor őt jönni látja. Ráfogta a fejfájásra arcának kigyulladását; pedig a fej egészen ártatlan volt abban.
De mégis abban a pillanatban, amikor egymást a búcsúvételnél megölelik, akkor meg kell tenni azt a vallomást: suttogva, csak annyi szóval, amennyi elég, aztán elfutni tova.
Abban az órában, amikor az értük küldött gyaloghintók megérkeztek (még kocsival nem lehetett járni az utcákon), alig akarta egymás kezét kibocsátani a két leány a magáéból. Mindig volt valami suttognivalójuk. Majd könnyeztek, majd nevettek. Bosszantották egymást, hogy kiengesztelhessék. Nagyokat sóhajtottak, hogy kicsúfoltassanak érte. Egyes szavakat mondtak, amikből csak a másik értett. Megígérték, hogy minél előbb látni fogják ismét egymást. Összecsókolóztak búcsút venni, s megint újra kezdték. Zeneida nézte őket nagy figyelemmel.
Végre mégiscsak el kellett válni. Az utolsó, a legeslegutolsó ölelés alatt ki kelle pattanni a titoknak: - ,,Én szeretem Alekót - halálba".
Ezt súgá - Zsófia Bethsába fülébe, s azzal elfutott.
Zeneida látta az elfutó leány arcán kigyulladni a tűzrózsákat, s az ottmaradt leány arcáról eltűnni az életpírt, mintha azt is elrabolta volna tőle az a másik. Bethsába csak állt ott megdermedve, halaványan, aláhajtott fejjel, lecsüggő karokkal.
Zeneida kitalálta a titkot. Odalépett hozzá; de alig nyúlt a kezéhez, a leány összeroskadt előtte, s arcát Zeneida öltönyébe takarva, elkezdett sírni hevesen.
- Óh, miért hoztál engemet ide?!
Zeneida fölemelte őt.
- Kelj fel! Ne sírj! A tied lesz
- Mit? ,,Ő"-tőle vegyem-e el?
- Hm... Ha még csak őtőle vennéd el?... Ne félj! Szeresd! Te léssz rá érdemes, senki más.
A szegény leány csak szomorúan ingatta fejét. Megtudta már nemcsak azt, hogy mi a ,,szerelem", hanem még azt is, hogy mi a ,,szerelemféltés" és a ,,lemondás".









Jókai Mór: Szabadság a hó alatt


Panacea
Nagy elemi csapásoknak sokszor kibékítő hatása van a felzúdult népforrongásra.
A ,,nagy ember": a nép, és a ,,kis Isten": az uralkodó, egyformán földhöz sújtva érzik magukat, s egymáshoz bújnak a mindkettőjüknél hatalmasabb korbácsa előtt.
Az 1824-iki novemberi vihar ilyen általános csapás volt a föld kerekén. A történelem évkönyvei nem jegyeznek fel ehhez hasonlót. Ugyanaz a vihar, mely Szentpétervárt elöntötte, keresztülzúgott egész Ázsián, s a kaliforniai partokat is hosszában elárasztotta. A tengerészek a máskor átlátszó tengert a magas óceánon zavargó iszaptól látták fel-felkavarodni. Indiától Szíriáig földrengés hullámai dönték le a városokat, a görög archipelagusban tenger alatti vulkánok törtek elő; Németországban sok helyütt egyszerre kiszáradtak a kutak. A föld maga volt lázban. Ilyenkor az emberek félejtik a magukét.
A politikai titkos társulatok egyszerre átalakultak jótékony egyletekké. Megszűnt a pártgyűlölet. A szegény ember odament a nagyok ajtajához segélyt kérni, s a nagyok nyitva tartották az ajtajaikat a szegények előtt. Az ,,engesztelhetlenek" izgatása nem talált termőföldre. Ghedimin herceg és Arakcsejeff vetekedtek egymással a nép ínségének saját vagyonuk által enyhítésében. Egyformán szórták százezrével a rubeleiket. Az egyik elfelejtette, hogy a népet fel akarja szabadítani, a másik, hogy el akarja nyomni. A népnek nem kellett most se kard, se lánc, hanem kenyér.
Az árvíz okozta ínség enyhítésére a szentpétervári úrhölgyek is minden áldozatot siettek meghozni. Ghedimin hercegnő odaajándékozta a gyémántjait, amiknek az árábul harmincezer rubel gyűlt be, Zeneida pedig adott egy hangversenyt az ínséges nép javára, a nagy börzepalotában, amire mesés áron keltek el a helyek. Bejött rá negyvenezer rubel. Ghedimin herceg aztán vett a feleségének az elajándékozottak helyett kétannyit érő gyémántokat; Zeneida pedig kapott a fiatalságtól egy babérkoszorút, s Puskintól egy ódát. S megint csak Corynthia volt az, ki a játékban megcsalva érezte magát, és irigykedett.
A cár kedélyét a vésznapok még sötétebbé tették. Búskomorsága különben is attól a naptól kezdődött, mikor birodalma egyik fővárosát, Moszkvát lángba borulni látta. Most végig kellett néznie a másik csapást a másik fővárosa felett. Azt a tűz pusztította el, ezt a víz. A régi víziókat most felváltották az újak. A látványokat visszahozza az álom.
A minden látványok közt legszomorítóbb az a halavány gyermekarc, mely csak nem akar föléledni.
Egyszer azt mondta a cár doktor Wylie-nak:
- Hiába akarsz gyógyítani engem. Az én bajom nincs bennem, hanem rajtam kívül. Gyógyítsd meg Zsófiát, s egészséges leszek.
Az orvos nem felelt rá semmit.
- Mondd meg igazán: nincsen remény?
- Nincs.
- Hát az egész orvosi tudományban nincs egy panacea, egy csodatevő szer, mely olyan életet, amihez ragaszkodunk, hosszabbra tudjon nyújtani? Mely napokat adjon a napokhoz, s a bekocogtató halált elalkudja egyik estétül a másik reggelig, a tavasztul az őszig?
- Arra van lehetség, sire. De az nem terem India gyógyfüvei között. Az ilyen bajnál sokat tesz a kedély. A bánat, a szomorkodás, az epedés sietteti a végkifejlődést, míg egy folytonos derültségben tartó öröm, egy édes remény, boldogságérzet feltartóztatja azt. Az életkedv megújítja az életet.
- Hm. De hát mindezt honnan adjam én neki, mikor magamnak sincs? Honnan vegyek én örömet, reményt?
Egyszer aztán jött egy olyan napja a cárnak, amit örömünnepei közé jegyezhetett föl.
Uráli kormányzója jelenté, hogy az Urál hegyei közt új arany- és platinabányákat fedeztek fel, amik dúsgazdag erekkel nyíltak meg. A talált platinadarabok közül elküldé a legnagyobbat. Ez tehát nagy kincs!
Ugyanakkor a jekaterinogradi kormányzójának a jelentése is megérkezett, aki azt tudatja, hogy a nagy sivatagon fedeztek fel egy bogárnemet, mely azon a tájon felburjánzó cikkszáron (polygonum) élősködik, mely növény semmi állatnak nem való, és ki nem irtható. Ez a rovar, a tudósok nyelvén ,,coccus polonorum", azonos a cochenillával. A belőle készült festék a legszebb bíbort és rózsaszínt adja. Mutatványul egy vég rózsaszín selyemszövetet küldött a cárnak, mely e bennszülött bíborbogárral volt festve.
Ez még az aranynál és platinánál is nagyobb kincs, mert ez kenyér a terméketlen pusztában, ami ingyen terem, s népet fog eltartani.
De a harmadik küldemény volt a legérdekesebb. Az Amur vidéki kormányzó küldte azt Szibériából; egy átalag bort, ami Szibéria Amur vidékén termett. Ez még az aranynál, még a kenyérnél is nagyobb kincs; mert ez diadal!
Diadal az egész világ ellen, mely azt hirdeti, hogy Szibéria a jégből csinált pokol. Íme, ez a bor megcáfolja azt. Szibériában bor terem. Édes és tüzes. Pezsgőbb a champagne-inál; édesebb a tokajinál! Legalább annak kell azt venni. Szibériában bor terem! Minden orosznak azt kell ezután inni. A szibériai bornak ki kell szorítani a főurak asztaláról a külföldi borokat; versenyezni kell Burgund, Rhenus és a Hegyalja vidékével. Szibériában bor terem! Nem lesz ezentúl a Szibériába küldetés neve büntetés; önként fognak letelepülni oda, akik áldott földet keresnek. Szibériában bor terem! Aki még kétkedni fog ez ország jövendőjében: nem vitatkoznak vele, poharat adnak a kezébe, teletöltik: ,,Igyál! Ez szibériai bor!"
A cár úgy örült annak, mint egy gyermek!
Volt hát már valami öröme!
Sietett is vele azonnal a Petrovszki-kerti házhoz. Maga után vitette a platinát is, a selyemkelmét is, az átalagot is. Azt hitte, ha ő örül, Zsófia is örülni fog annak.
A leány nagyon halvány színben volt. Az egész hosszú tél alatt ki nem mehetett a szabad levegőre. Az neki gyorsan ölő méreg volt; a szobalég pedig lassan ölő méreg. Furcsa ország ez, ahol a beteg ember nem szeretheti a hazáját. Gyűlölnie kell az eget, mely megöli, s a földet, mely fogva tartja. A hosszú télen át, aki élni akar, az mulat, s aki nem mulathat, az meghal.
Minden orosz hölgyszobában van egy kis sajátságosan berendezett zug, aminek az a neve, hogy ,,altana". Egy kis rácsozattal bekerített hely, mely be van futtatva örökzöld folyondárral, körülrakva délszaki bokrokkal, amik a hosszú, kilenchónapos télen keresztül, kályhameleg és lámpavilág hazug nyárszaka mellett zöldülnek és virágoznak, s elfelejtetik, hogy ez az egész ország egy börtön. Ilyen narancsvirág-illatos szobazugot rendeztetett Sándor Zsófia számára is, amint az árvíz után helyrehozhaták a lakházat; még azóta nem látogatta őt meg, amióta az udvari kertész az altanát elkészítette. Talán örült neki a lyány? Óh, nem örült az semminek.
A cár azt kérdezte Zsófiától: ,,Mi bajod, drágám?"
- Mondhatlan baj.
Azután hogy kedvet szerezzen neki, megmutogatta a magával hozott kincseket: az ércet, a selymet, a bort.
A leány arca nem derült fel, nem adta vissza a mosolyt; az örvendetes hírekre nagyon rövid válaszai voltak: - Nagyon szép! - Nagyon jó! Köszönöm.
- De szólj hát, mi bajod? Ez több mint betegség. Ez lélekfájdalom. Mondd meg, mi bánt. Kinek mondod meg, hogy mi fáj, ha még nekem sem? Kinek van hozzám bizalma, ha még neked sincs?
Ekkor átfonta a leány, karjaival atyja fejét, s odavonva őt magához, fülébe súgá: ,,Én szeretek!"
Azzal lebontá karjait hirtelen, s az arcát takarta el velük, keresztbe téve szemei előtt.
Sándor elámulva kérdezé:
- Hol találtál te valakire, akit megszeress?
- Az árvíz mosta ezt össze - suttogá a leány.
- S ki az az ember?
- Ha ily haraggal kérded, nem merem megmondani.
- Óh, nem. Nem a harag az, ami felindít. Akit te szeretsz, annak meg van bocsátva minden.
- Igazán? Te nem tiltanád meg azt, hogy én szeressek valakit?
- Csak érdemes legyen szerelmedre. Rangja?
- Testőrtiszt.
- Ezredet fogok neki adni, és herceggé teszem, hogy téged elvehessen.
- Csókollak! De ne adj neki semmit. Hagyd őt annak, ami most. Én úgy szerettem meg; úgy akarom szeretni. Ő több a hercegnél, több az ezredesnél. Fölöttük áll.
- De ki hát?
- Nos: Aleko.
- Miféle Aleko?
- Úgy? ,,Te nem ismered ezen a nevén. Hát hajolj ide, majd megsúgom. - S fülébe súgta a nevét.
A cár megölelte a leányt: - Akarod, hogy elvegyen?
A leány szemei nagy ragyogásra nyíltak fel: az volt a felelet.
- Felesége akarsz lenni?
- No, hát mit akarnék egyebet? Az ilyen szegény talált gyermek, mint én, örül, ha egyszer szerencsét tehet. S azt hiszem, hogy ez nagy szerencse. Mi igen boldogok leszünk. Engem nem fog megölni Aleko hűtlenség miatt. De hogy tudja ő ezt meg? Neki nem volt szabad eddig idejönni.
- Ezentúl szabad lesz.
- De ki mondja meg ezt neki?
- Én magam. Én hozom őt ide hozzád.
- Hiszen te olyan jó apa vagy, amilyenek csak Bethsába meséiben fordulnak elő.
- Én fogok előkészíteni mindent. Én rendelem meg a kelengyét. Én tűzöm ki a határidőt; én hívom el a solovecski pátriárkát az esketésre.
- Majd a nyáron, amikor a rózsák nyílnak. Eleven rózsákat akarok koszorúnak!
- Ebből a platinadarabból készíttetek számodra araékszert. Ugye most már te is úgy örülsz neki, mint én?
- Kétszerte jobban, mint te!
- És ebből a rózsaszín selyemből menyasszonyruhát.
- Igen, igen! Eltaláltad a kívánságomat. Én a rózsaszínt szeretem nászruhának, a fehér nagyon halaványít, s én így is eléggé az vagyok.
- Ezt az Amur-vidéki bort pedig megisszuk a te lakodalmadon.
- Az ám. Akkor én is megkóstolom. Mikor egymás egészségére fogunk koccintani: ,,Ahány csepp van e pohárban, annyi évig szeressük egymást!" Ugye így szokták mondani?
- Azután majd elmentek falura, az ő birtokára. Lásd, mintha sejtettem volna: visszaadtam elkobzott birtokát. Ősi kastélyát rendbe fogja hozni, odavisz magához, s ott sokszor meglátogatlak majd benneteket.
A leány tapsolt örömében, s halvány arca lángolni kezdett. Aztán elkomorult megint. - De hát nem tréfa-e mindez?
- Tréfa? Hát szoktam én tréfálni valaha? És teveled?
- Hogy engem Aleko meg fog kérni? s te hozzá fogsz adni? hogy a solovecski pátriárka fog bennünket összeesketni, hogy ez ki lesz tűzve a szép július hónapnak, a rózsák hónapjának legszebbik napjára? Ez mind komoly dolog, és nem tréfa?
Sándor kebléhez ölelte a kérdezőt, s válasza csak csókokból állt. Felelni oly nehéz volt erre.
Komoly dolog ez, nagyon komoly dolog, szegény leány! A tréfa benne csak az, hogy mire azok a szép rózsák nyílnak, akkorra már te
        
       
Sándor még aznap hívatta magához Puskint, s röviden bánt vele. - Te egy leányt szerelmessé tettél magadba. Most azt el kell venned. A leány neve Nariskin Zsófia. Holnap este hat órakor el fogsz hozzám jönni, s aztán együtt odajössz velem a kezét megkérni. Aztán mindennap eljársz hozzá, és azon lész, hogy neki szomorúságot ne okozz. A leány élete egy vékony selyemszál, s az a te kezedben van. - Vigyázz rá, hogy meg ne öld.
       
Puskin a legnehezebb helyzetbe jutott.
A cár kedvenc leányának a kezével lett megkínálva. Ő, az összeesküvő, ki az alkotmánykivívók sorába számította magát, s a cárnak mint egyedúrnak, természetes ellensége volt. Meg kellett kérnie egy leányt, aki őt megszerette, s akit ő is szán, sajnál, bámul, de nem szeret. És ennek a leánynak az élete csupán ez az ábránd. Életszikra és ábrándvilág egyszerre alszanak ki. Egy lehelet, ami e szó kimondásából áll: ,,nem szeretlek!" elég e szikrát kifújni. S a leány, aki meg meri vallani, hogy szeret, az már nagyon szeret. S a kínpad megnehezítéséhez hozzájárul, hogy mindennap ott fogja találni a leánynál, akit menyasszonyának nevez, annak egyetlen barátnéját Bethsábát, aki egész lelkét elfoglalta már. Két szívet fog kínozni, kettőt megcsalni egyszerre.
Csapodárságának büntetése ez, amin most az egyszer rajtavesztett.
Azonban itt nincs mit töprenkedni. Oroszországban vagyunk, s ha a cár parancsol, azon nem szokás gondolkozni. Másnap Sándor maga vezette el Puskint Zsófiához. A gyűrűváltás az ő jelenlétében ment végbe. Puskin meggyőződhetett róla, hogy egy olyan szív van rábízva, amilyenre e földön lakó ember nem érdemes. Annak valami más planétán kell keresni párját. És aztán napról napra jobban megtudta, hogy vannak magasröptű gyönyörök, amik túlemelkednek a földi élvezeteken, amiket két nemesen érző szív feltalál egymásban, a szenvedély emésztő vágyai nélkül; hogy vannak varázslatteljes rokonszenvek, amik nem föltételezik a bírást; a szellemek kölcsönös vonzereje még erősebb, mint a szerelem. Úgy érezte, mintha ez a földtől megválni készülő lélek az övét is vonná magával föl az ég felé.
       
Néhány hét múlva azt mondá sir James Wylie a cárnak:
- Sire. Zsófia hercegasszony egészsége szemlátomást javul.
- Én megtaláltam a panaceát!









Jókai Mór: Szabadság a hó alatt


A nászajándék
Ahogy maga megjósolá Sándor, leányának egészsége az övével szimpatikus összefüggésben volt, amint Zsófia arca elevenülni kezdett, az ő életkedve is visszatért. Elkezdett foglalkozni az államügyekkel. Dolgozószobájában halommal állt már a sok elintézetlen irat, amit tanácsosai felhordtak, vagy amelyek a Szent Zsófia postájával érkeztek hozzá, s amikbe az utóbbi hónapokon át bele sem tekintett. Elővette azokat, s a halmaz örvendetes apadásnak indult. ,,A Szent Zsófia postája" sajátszerű intézmény volt Sándor alatt. Carszkoje Zelóban volt egy iroda, ahova mindenki beadhatta a levelét, ami egyenesen a cárhoz volt intézve. A postás kért a levélért tíz rubelt; de se azt nem kérdezte, hogy ki küldi, se azt, hogy mi van benne. Lehetett az panasz, esedezés, vád vagy miniszterszidás; ajánlat vagy alkotmányterv; a cár azt megkapta egy óra múlva, ha otthon volt, s utána küldték, ha utazott.
Ami a kedélyváltozásnak legbiztosabb jelensége volt, felhagyott éjszakai kóborlásaival a város utcáin, s a böjt első estéjén a cárnéval együtt vacsorált. Föltette magában, hogy tudatni fogja vele azt az örvendetes eseményt, aminek az ő lelke úgy örül. Erzsébet lesz az első, aki azt meg fogja hallani tőle. Még eddig senkivel sem közölte azt. Maga a solovecski pátriárka is csak arról van értesítve, hogy június hó 21-ikén legyen jelen a Petrovszki-szigeten, Péter cár hajdani lakházánál: ott egy ifjú pár fog rá várni, akit össze kell esketnie.
A cár ez idő alatt minden folyamodást, amiben valami kegyosztásról volt szó, kedvezően intézett el. Száműzötteknek megengedte a visszatérést; politikai foglyokat kibocsátott börtöneikből.
Puskin nem hasztalanul áldozta fel szívét.
Az ő gyöngesége varázsolta vissza Zsófia arcára a boldogság mosolyát, s a boldogság oly csalókán tud hasonlítani a jó egészséghez. S ez a mosoly volt az, mely az egész ország fölé derült eget varázsolt.
Amikor ő pontosan megjelenve arra a percre, amelyen várták, hozta a maga virágcsokrát, s aztán az eléje szaladó leányt megdicsérte jó kinézéséért, melléje ült, és elmondta neki az egész város pletykáit; kihallgatta, hogy mit álmodott, s jóslatokat csinált belőle; leült vele kártyázni, s engedte csalni, és hagyta nyerni, s végül magát kinevettetni; regényeket, költeményeket olvasott fel előtte; megtanította mindenféle játékokra; - meghozta számára az üvegházak első gyümölcseit, ellátta nyalánkságokkal; lerajzolta, lefestette, akármilyen rosszul találta; s közben rabolt tőle egy-egy (olyan szívesen engedett) csókot, s engedte magát érte megcibáltatni: - hát akkor Puskin egy egész országot tett boldoggá!
Megérezték azt még a távol Bajkál-tó mellett is, akik az ólombányákban követ vágnak! Mert ahány csók hullott Zsófia arcára, annyi lánc hullott le az ő kezeikről.
A cár, ki szándékosan oly késő esti órákban jött látogatni Zsófiát, amikor már Puskin eltávozott, a leánynak az arcán láthatta az eltöltött órák boldogságát.
Mennyit tudott az beszélni felőle! Miket mondott neki Puskin! Néha még politizáltak is. A leány kivallatta Puskint, hogy mit akarnak ők azokkal a titkos társaságokkal? Puskin aztán megvallotta, őszintén, ahogy vőlegényhez illik menyasszonya előtt, hogy nekik bizony parlamentes alkotmány kell. Őközöttük vannak sokan, akik olyan szépen tudnának szónokolni, mint az angol alsóházi tagok, s ha kibeszélhetnék magukat a parlamentben, az nagy megelégedésükre szolgálna. Aki a kormányon van, majd gondoskodnék róla, hogy olyan többséget tartson kéznél tatár, kirgiz, kalmuk, jakut, baskir és csukcsi képviselőkből, akik az orosz karbonarikat leszavazzák, s azzal a rend fenntartva, az ország megnyugtatva lenne. Az ország pénzügyeit is ellenőriznék, s ha egy miniszterről észrevennék, hogy sokat lop, azt mondanák neki: ,,Pusztulj innen! Már most hadd lopjon más!" Sajtószabadság is lenne, s az újságírók egymást ütnék, ahelyett, hogy most mind egy embert szidnak.
Biz ők azt akarják kivívni.
A cár nagyon jól mulatott ezen. Nem úgy ám, mint mikor ugyanezeket a dolgokat Arakcsejeff adta elő neki.
Már kezdték azt hinni, hogy ismét visszakerülnek a boldog idők, mint ezelőtt tíz évvel, amikor az udvari estélyeken, a cár hallatára lehetett beszélni a főuraknak és tiszteknek alkotmányos szabadságról, s a szabadkőmívesek hírlapjaik útján hívták össze a páholyaikat.
Zsófia javulása még magát az orvost is megcsalta. A kórtünetek egészen megszűntek. Történnek egyes csodák (a természet hatalma kimeríthetetlen), hogy halálra szánt emberek megélnek. Komolyan lehet gondolni a menyegzőre.
Sándor meghozatta a pompás kelengyét Párizsból, amiben a rózsaszín menyasszonyruha és a platinából készült diadém is ott volt, s megvolt az öröme, hogy Zsófia ragyogó arcában gyönyörködhetett, mikor mindazt végignézte.
Egyszer aztán magához hívatta Puskint, és így szólt hozzá: - Fiam! Ha megadja Isten érnünk azt a boldog napot, ami életemnek éppen úgy napfordítója lehet, mint a csillagászi évnek -, mit adjak neked menyasszonyi hozományul?
Puskin térdre esett a cár előtt, s azt mondá neki:
- Atyám! Adj ezen a napon népeidnek alkotmányt.
A cár hallgatott. Ez jó jel volt. Puskin bátorságot nyert tovább beszélni.
- Fölség! Az egész világ forrong, s kitörésre készül, mint a Vezúv. Ezt a vulkánkitörést egy papírlappal le lehet takarni, amire ez van írva ,,Charta!" Nem én szólok: egész országod beszél így. Minden becsületes ember, minden hazafi, minden híve a trónnak így beszél, így gondolkozik. Nem kívánjuk, hogy rögtön, rohamosan felszabadíts mindent; nem kívánjuk, hogy idegen mintára építsd újra országodat. - Vezesd be népedet a szabadságba óvatosan, lépésenként, fejleszd ki alkotmányodat népünk szokásai, szükségei szerint. Töröld el a rabjobbágyságot.
Távolítsd el Arakcsejeffet, aki közéd és a nemzet közé ékelte magát; vedd el a népnevelés ügyét a szent synodustól, s bízd ismét Galicin kezére; hívd zsámolyod elé az ország notabilitásait, s parancsold nekik, hogy szóljanak szívük szerint. Törüld el az előleges cenzúrát, s engedd napvilágra jönni a titkos gondolatokat, s ami igazság lesz bennük, emeld fel, ami hazugság, tipord el. - Űzd el hűtelen sáfáraidat, kik kifosztják az országot, s kifosztanak téged. Szüntesd meg a katonai kolóniákat, amik a népre csapásul nehezednek. Hívd össze régi ezredeidet; add kezeikbe a zászlóikat, egyesítsd őket táborrá; állíts bennünket az élükre, s aztán küldj bennünket testvéreink, a hellének segítségére, akik vérük tengerében fuldokolnak. Látni fogod, mivé lesz egy nemzet, s minő csodákra képes, ha az saját szabadságát védve otthon, a más nemzetek szabadságáért harcolva ott künn, valamennyi népek fölé emelkedik. Adj szabadságot nekünk - s végy dicsőséget magadnak!
A cár végighallgatá a merész beszédet csendesen, s azt mondta rá:
- Kelj föl. - Megbocsátok neked, hogy így beszéltél...
Néhány nap múlva Arakcsejeff szép csendben elutazott grusinói falusi kastélyába. Beszélték titokban, hogy több hónapi szabadságidőt kapott - saját kértére. Eltávozását még jobban illusztrálta Ghedimin hercegnek meghívatása az Arakcsejeff után üresen maradt bizalmi állásra. Ő lett a cár tanácsosai között az, akinek minden órában szabad bejelentés nélkül a cárhoz bemenni.
Még több is történt. Magnicki, a leggyűlöletesebb tanácsos a felvilágosodási osztálynál szintén szabadságot kapott, s a vén cenzorok helyébe újak lettek kinevezve.
Azt is megtudta mindenki, hogy a portánál levő nagykövet utasítást kapott erélyesen szót emelni a görög szabadságharc alatt az emberiség szabályainak megtartása mellett, s azzal egyidejűleg el lett határozva egy tábornak az összevonása Bender közelében.
Végre, egy új korszak legérthetőbb jelenségéül, behívattak a katonai kolóniából a régi testőrezredek, s mindannyian Szentpétervárott lettek összpontosítva.
Ez a szabadság apostolainak mind új reményt adott. Az északi titkos társulatok mind azt határozták el, hogy ha a cár a szabadelvűség útjára tér át, akkor minden erejükkel támogatni fogják.
Csak a Déli Társulat fejei nem hagyták magukat megzavarni. Pestel azt izente vissza Ghediminnek: ,,Komédia az egész, bolonddá akarnak bennünket tenni, nem tart három hónapig az egész hűhó; én maradok a régi tervemnél!"
A ,,Medvesonka" vendégei azonban nagyon megfogyatkoztak, s Jakuskin a kése hegyét arra használta, hogy a fogát piszkálta vele.
Puskin pedig egészen a vőlegénységnek és a versírásnak adta magát.
Megírta a gyönyörű ,,Bákcsiszeráji forrás" című románcát. Azt is Zsófiának olvasta fel legelőször.
Az enyhített cenzúra mellett most már a kinyomatás sem járt nehézséggel.
Mikor a cár megtudta a költemény cenzúra alá bocsátását (az ilyesmi ,,esemény" volt Szentpétervárott, amiről a cárnak referáltak), azt mondá Puskinnak:
- Szeretném, ha költeményedet valakinek dedikálnád.
- Menyasszonyomnak?
- Nem annak. Hanem Ghedimin hercegnőnek.
Puskin elértette az intést. Valami módon kellett neki Zsófia anyjához közelítenie: ez volt a legtermészetesebb.
Tovább azt mondá a cár Puskinnak:
- Mikor elviszed hozzá a költeményedet, mondd meg neki, hogy június hó huszonegyedikén tartod a menyegződet Nariskin Zsófiával.
Ez így is volt rendén.
Puskinnak nem kellett magyarázat hozzá. Corynthiának értesülnie kellett arról, hogy Nariskin Zsófia férjhez megy. Magának a vőlegénynek kellett egy helybenhagyó csókot kapnia tőle. Ez igen helyes volt. A leánykérés és az odaadás mind a dedikáció felajánlása és elfogadása alakjában történik meg. A választott forma elég találó. Mind a ketten másról beszélnek, és mégis egyet gondolnak. Leánykérés költői formába öntve.
Puskin minden tekintetben a legkorrektebb utat követte, amidőn egyenesen Ghedimin herceget kereste fel.
- Makszimovics Iván. Nekem van egy új költeményem. Ezt szeretném Mária Alekszievna Corynthia hercegnőnek ajánlani. Kérlek, olvasd el, s ha érdemesnek találod, hogy a hercegnő nevét odakölcsönözze hozzá, légy szószólóm mellette.
- Nagy élvezettel fogom elolvasni a versedet - szólt a herceg -, hanem annyit olvasatlanul is mondhatok, hogy a hercegnő nagy megtiszteltetésnek fogja venni a dedikációdat, s büszke lesz rá, ha a neve a műved elé lesz nyomtatva.
Puskin még aznap kapott levelet a hercegtől, melyben tudatva volt vele, hogy a hercegnő holnap délutáni hét órakor kész őt elfogadni Néva szigeti nyári palotájában. (Korábban a hőség miatt nem szoktak járkálni sehova.)
Már ekkor az egész szentpétervári előkelő világ nyári kastélyaiba vonult ki. A gazdag polgárok is mind künn laknak már Néva szigeti ,,dacsá"-fikban. A cár maga is kedvenc tanyájára vitte Erzsébetet és udvarát ,,Monplaisir"-be, Nariskin Zsófia is ott volt egy közel fekvő nyári lakban. A cár igen ritkán látogathatta őt most meg; mert júniusban az éjjelek nem sötétek Szentpétervár vidékén. Hiszen ott volt neki a vőlegénye: gondot viselt az rá. Csak egy hét volt már a menyegzőig hátra.









Jókai Mór: Szabadság a hó alatt


Potifár felesége
Pontosan, a rendelt határidőre, ott volt Puskin a Ghedimin-hercegi nyári kastélyában; ott egyik komornyik a másik kezébe adta, míg a sok pompás termen keresztül eljutott Corynthia budoárjába.
A hercegnő mindig szép volt; de ma az is akart lenni. Azon év divatja nagyon emelte a női bájakat; a halványsárga selyemöltöny nagyon jól illett az arcához, összhangozva a magasra felsütött, s elöl csigákban leomló szőke hajjal, a fakó brüsszeli csipkékkel, s az arc és kebel incarnatjával. Még vállderékcsatja is csupa sárga gyémántokkal volt kirakva, s elöl egy halványsárga tearózsa tűzve a csipkék közé, a tündérvölgy elzárásául.
Egész lényén rejthetlen nyugtalanság árulta el magát. Elpirult és mosolygott, midőn Puskin belépett hozzá. S ez elpirulás és mosoly többször ismétlődött arcán, amíg az első beköszöntés tartott, amíg a szokásos üdvözlő csók kicseréltetett. Azután leülteté Puskint egy karszékbe, s maga szemközt vele foglalt helyet a selyempárnás kereveten.
Ő kezdé a beszédet.
- Gyönyörrel olvastam önnek a költeményét. Magam is annyit sírtam rajta, hogy odaillettem volna a bákcsiszeráji könnyforrás mellé.
- Nagyon örülök, ha szenvedő regényhősnőm megnyerhette a hercegnő rokonszenvét, mert abban én menyasszonyomat igyekeztem lefesteni, Nariskin Zsófiát...
Ah! Hogy átváltozott egyszerre ez az arc ott előtte!
A harag lángoló pírja futott át rajta; szemöldei kézíjakká alakultak, és szemeinek sugarai nyilakká.
- Ön Nariskin Zsófiát akarja elvenni? - kiálta indulatosan, s lecsapta az iratcsomagot az asztalra. - Az lehetetlen!
- Lehető pedig: már ki is van tűzve a menyegzőnk június 21-ikére.
- Egy hét múlva? Tehát már ki is van hirdetve.
- Nincs! Egyházi feloldás mellett esküszünk meg.
A hercegnő felugrott helyéből, s indulatosan hebegé:
- Az nem lehet! Az nem lehet!
Puskin nem követte őt a felállásban, ülve maradt. Ő nem volt az az ember, aki valakinek a haragjától meg szokott ijedni, még asszonyétól sem. Igen nyugodtan szólt:
- De hát kérem önt, hercegnő, mi kifogása lehet ez ellen?
Corynthia észrevette, hogy el hagyta magát ragadtatni indulata által, s erőt vett magán, és visszaült helyére, s aztán úgy tett, mintha a hő lég ellen védné magát legyezője szárnylebegtetésével.
- Aki önnek azt a tanácsot adta, az nem volt önnek jóakarója - sziszegé érctelen hangon.
- A cár volt az.
Corynthia összecsapta a legyezőjét, s aztán az ajkai elé tette azt. Rövid hallgatás után megszólalt:
- Eszerint ön tudja, hogy Nariskin Zsófiának az atyja a cár?
- Sejtem.
- Hát azt sejti-e ön, hogy mi jövendő vár önre, ha a cár leányát nőül veszi? Száműzve lesz abból a társaságból, amelyben eddig élt, s lenézve abban, amelybe feltolakodott. Amíg a cár él, mi lesz ön? Foglyul tartva az udvar cifra kalickájában; megfosztva minden önakarattól; egy szerencsétlen ember, akit az Isten arra teremtett, hogy világoljon, s aki arra kárhoztatta magát, hogy árnyéka legyen másnak! S ha a cár meghal, akkor elmehet ön a Kaukázusba, vagy az Amurhoz kormányzónak.
- Nem, hercegnő. Én nem megyek sem az udvarhoz cifra fogolynak, sem Kamcsatkába kormányzónak; hanem hazaviszem a feleségemet kis birtokomba Pskovba, s leszek erősen földmívelő paraszt, s közbe-közbe egy kicsit poéta.
- Ön nem szereti azt a leányt, önt csak a hiúság biztatta erre a lépésre.
Puskin nem szokott adós maradnia vágásokért: még asszonynak sem.
- Óh, hercegnő, ha ön ismerné azt a leányt, akkor tudná, hogy azt lehetetlen nem szeretni.
A hercegnő vérig harapta szép ajkát. Ez kegyetlen vágás volt. Pedig még jött utána a másik is.
- Ez a leány csak atyjának a szelídségét örökölte, és semmi mást! (Most már felállt a helyéből.)
Ezt nem viselhette el a hercegnő tovább. Az arca holthalavány lett, csak a szemei égtek. Odament Puskinhoz, megragadta a kezét, s hevesen suttogá:
- Megmondta önnek a cár Nariskin Zsófia anyjának a nevét is?
- Nem mondta.
- Senki sem mondta azt meg önnek?
- Senki sem mondta, akinek joga volna azt felfedezni.
- Jöjjön ön. Üljön le mellém - rebegé a hercegnő, görcsös erőszakkal kapaszkodva Puskin karjába, s odavonta őt maga mellé a kerevetre. - Hallgasson rám. Meg akarok önnek gyónni. Amit soha senkinek a gyóntató pátriárkán kívül el nem mondtam, ezt most megvallom önnek.
Itt a nő elkezdett zokogni, s nem tudott szóhoz jutni a fuldoklástól.
Azután kettészakított egy csipkezsebkendőt indulatosan, mellyel könnyeit felitatta volt.
- Soha a férjemnek meg nem mertem azt vallani! S most meg kell mondanom önnek. - Én vagyok Nariskin Zsófiának az anyja...
Puskinnak úgy kellett tenni, mint aki nagyon meg van lepetve egy soha nem hallott felfedezés által.
- Ítéljen ön fölöttem - szólt a hercegnő, a vékony bajadert is levetve rózsaszín válláról (hogy annál jobban lehessen fölötte ítélni). - Gyermek voltam még, alig tizenhat éves. Apa, anya nélkül nőttem fel. Egy férfit láttam magam előtt, akit az egész világ bálványozott. Nevelő rokonom, nagynéném, hiú, nagyravágyó volt, s hiúságát belém tudta csepegtetni. Akik csak körülvettek, mind azt mondták: ,,Szeresd őt; ő boldogtalan miattad!" És elbeszélték nekem, megmutatták nyomtatott krónikákból, hogy volt rá eset, mikor a cár régi nejét, akit nem szeretett többé, kolostorba küldte, elvált tőle, helyébe emelt egy másikat, akit tudott szeretni, azt tette cárnéjává. Hízelgés, nagyravágyás, tapasztalatlan ifjúkori ábránd elszédítette fejemet. Elestem. Nagyot estem. Olyan nagyot, hogy egész életemen keresztül sírok miatta. De nem mondtam le a reményről, hogy az, aki elbuktatott, majd eljön, és fel fogja emelni arcomat a porból, amelyben fekszem. Nem jött el: otthagyott. Még folytattam az álmodozást, hogy szégyenemet fel fogja egykor váltani dicsőséggel. Unszoltam, könyörögtem érte: lábainál fetrengtem. Ekkor kiadta azt az ukázt, miszerint az orosz trónra csak uralkodócsaládok leányai emelhetők. Ez volt a válasz az én álmaimra. Mikor aztán elvesztettem a reményt, még rettegnem kellett a fennmaradt emléktől. Akkor jött egy férfi, magamhoz illő kérő. Nem szeretett; de nevét nekem adta. Én sem szerettem őt; de nevét becsülettel viseltem, s azon egy szégyenfoltot nem ejték. A világ előtt büszkén hordozhattam fejemet. És most egyszerre bekövetkezik rám a rettegett katasztrófa, mely álmatlan éjeimnek réme volt tizenhat év óta: Nariskin Zsófia férjhez megy, s az egész világ azt fogja kérdezni: hát ki az a Nariskin Zsófia? Ki volt annak az atyja és az anyja?
- Ez iránt legyen egészen nyugodt, hercegnő. Az esküvő egészen titokban megy végbe a Petrovszki-szigeten, Nagy Péter cár kastélyának kápolnájában, a solovecski pátriárka szertartása mellett, és senki Nariskin Zsófiát és annak a férjét Szentpétervárott többé látni nem fogja, sem összekelésükről beszélni nem fog.
Ez a vigasztalás meg éppen méregcsepp volt a hercegnő szívére: hogy Puskint ő sohase lássa többé.
- De hát miért ez a lázas sietség? Hisz az a leány még valóságos gyermek, még nincs tizenhat éves.
- Hercegnő! - szólt Puskin szomorúan. - Az időt nem az évek számítják, hanem amit szenvedtünk alattuk; s ebben Zsófia élete nagyon hosszú! Tizenhat éven át rabnak, száműzöttnek, az egész világból kitagadottnak lenni; tizenhat évig nem hallani egy gyöngéd, szerető szót, nem ismerni semmi örömet: ez elég nagy ,,kor". Most ennek a szegény gyermeknek ez az ő ábrándja az egész élete. Ő egy álomjárója ennek a világnak: ébresszék föl, s meghal.
- Ön tehát csak nemes önfeláldozásból csatolja hozzá az életét? Ön nem szereti őt?
- Imádom és ragaszkodom hozzá.
- Jól van. Engedjen ön gondolkodnom ezen. A meglepő hír oly rohammal szakadt rám, hogy az eszem egészen ködbe van borítva általa. Nem tudok önnek mit mondani. Az idő oly rövid. Csak hét nap van már közben. Nem halasztható ez?
- Nem.
- Miért nem?
- A cár útra készül; meglehet, hogy igen nagy útra. E napokban fogja tartani a nagy szemlét a testőrhadsereg fölött, s aztán valószínűleg hosszú időre eltávozik. Ezt Ghedimin hercegtől jobban megtudhatja, hercegnő. S az egybekelést még ittléte alatt akarja megtartani.
- Úgy engedje ön legalább a lehető legvégső időig halasztanom a válaszadást. Nekem sok mondanivalóm van önhöz. Engedje meg, hogy az utolsó napon adjak önnek választ. Jöjjön el hozzám huszadikán. Akkor is csak a legutolsó órájában a napnak. Amikor már nincs olyan nagyon világos: nem tűnik fel önnek a jövetele. Hogy felötlés nélkül bejöhessen (ön érteni foga, hogy miért nem akarom Nariskin Zsófia vőlegényének látogatását nálam a menyegzője előtti napon közhírűvé tenni), fogja ön ezt a kis kulcsot, ez a kastélykert felőli veranda ajtaját nyitja fel, ahonnan ön egy csigalépcsőn egyenesen hozzám jöhet, s akkor aztán majd beszéljünk sok mindenről, amit önnek meg kell tudnia.
Puskin eltette a kezébe adott kulcsot, s búcsút vett, megcsókolva a hercegnő kezét. Corynthia visszaadta neki a csókot az ajkára, s egész az ajtajáig kikísérte.
Bizony igaza volt annak a muszka tudósnak az ,,elfajult macskák" elméletében, legalább erre az egy asszonyra vonatkozólag.









Jókai Mór: Szabadság a hó alatt


Az anyai áldás
Illatos fenyőfáktól árnyékozott kis nyári lakban éli világát az ifjú menyasszony. Valahára nem börtönben lakik már, nincs rabságban tartva. Óh, mert legnagyobb rabság a betegség; mikor minden lépten-nyomon azt mondják az embernek: ,,Ne szaladj! Ne danolj! Ne igyál vizet! Ne vesd le a kendőt a nyakadból! Ebből ne egyél! Meg ne hűlj! Meg ne melegedjél!"
Nem jár már a házhoz az orvos. A panacea csodát tett.
A csodaszép rózsák hónapja megérkezett. A vőlegény teleültetteté az utak mellékét, amiken Zsófia jár, hónapos rózsákkal, s a vidám leány egy kosárkával minden reggel, este sorba járja azokat, egy hulló levélnek nem szabad a földre leesni, az elnyílt virágokat ő mind maga szedi össze. Mi lesz majd abból? Ha megszáradnak a levelek, egy kis selyempárnát fog vele megtölteni; s milyen jó lesz majd azon alunni!...
Éppen a megszedett levélszüretet teríti ki a veranda napos oldalán, s danol mellette. Nem tiltja már neki senki a dalolást: szabad; csak a vén Helenka zsörtölődik vele miatta, de az is csak azért, hogy nem jó péntek napon dalolni, mert akkor az ember vasárnap sírni fog; de hát ezért ő a vén cselédet csak ki szokta kacagni. Ki érezne még mai világban babonás sejtelmeket? Amidőn egyszer csak felsóhajt mellette a jó öreg Helenka keservesen: ,,Jézus, Mária, szent Anna! Hát ez minek jön ide?" Azzal nem szól többet, hanem elfut a verandából, mintha nem akarna találkozni azzal, aki most jön.
Zsófia a verandából kitekintve, a kerti úton egy fiatal, szép hölgyet lát közelíteni. A hölgy ragyogó szépség, öltözete csupa tarka hímzés; szalmakalapján paradicsommadár leng: vállára kasmír shawl van vetve.
És Zsófia, amint a hódító szép alakot látja maga felé közelíteni, úgy érzi, mintha titkos rettegés állaná el minden idegét, mintha szívverése elállna. Most érezte a sejtelem babonáját.
A hölgy egyedül jött, kísérő nélkül, s egy olyan kora reggeli órában, amikor úrhölgyek még nem szoktak kijárni a házból. Egyenesen felment a veranda lépcsőin, mint aki a hellyel nagyonjó ismerős.
Mikor ott állt Zsófia előtt, svédkesztyűs kezét oly mozdulatra emelve, mely kézcsókra hív fel, mondá halkan a leánynak:
- Én Ghedimin hercegnő vagyok.
A leány szíve nagyot dobbant. Mégis meg kellett csókolnia ezt a kesztyűs kezet.
- Ön még nem látott engemet soha? - mondá a nő.
A leány csak a fejével inte, hogy ,,nem".
- No hát jöjjön be velem a szobájába. Nincs önnél valaki?
- Senki.
A hölgy előre ment, s mikor a szobában voltak, levette a kalapját. Szép, gazdag, szőke fürtei magas à la girafe fésűre voltak tűzve.
- No hát csókolj meg. Én vagyok az anyád.
Zsófia megtette, amire fel volt híva.
A hercegnő körülnézett a szobában. Mindenütt hímzések, teadíszített öltönyök hevernek, az egész menyasszonyi kelengye bűbájos rendetlenségben szétszórva.
- Ah, ez mind menyegzői dísz. Tehát te férjhez készülsz menni, kisleány? Nem gondolod, hogy ilyen dologhoz az anyád áldását szükséges lett volna kikérned?
A leány mert válaszolni.
- Nekem azt mondták, hogy meg van tiltva anyámat meglátogatnom, vagy hozzá levelet írnom.
- De megizenhetted volna kis barátnédtól, Bethsábától, ki téged minden nap meglátogatott.
- Én azt hittem, hogy ő azt elmondta kegyednek.
- Nem tette a kicsike. Óh, a kisleányok mai nap nagyon jól tudnak titkot tartani. Soha még ,,azt" a nevet sem említette fel előttem. Egész véletlenül tudtam meg. Tegnap odajött hozzám Puskin úr, egy újabb költeményét nekem ajánlani: a ,,Bákcsiszeráji forrást".
- Kegyednek ajánlotta?
- Van ellene tán kifogásod?
- Nagyon örülök, hogy azt tette.
- Tehát egészen mellékesen hozta elő, hogy ő egy hét múlva szándékozik tartani menyegzőjét Nariskin Zsófiával. Engemet egészen meglepett a dolog. - Azt hittem, te még most kis babákkal játszol. - Hát ki hozta neked ezt a nagy babát?
- Atyám.
- Hát te már most azt hiszed, ugye, hogy egész érett eszű leány vagy, akinek férjhez lehet menni?
- Nem tudom, milyen eszem van; csak azt tudom, hogy szeretem azt, aki el fog venni.
- Kategorikus válasz! Egész bizonyossággal mondod, hogy szereted, és egész bizonyosan azt, hogy elvesz. Hol ismerted te meg Puskint?
- A Néva-áradás alatt. Óh, akkor én nagy veszélyben forogtam, ha értem nem jönnek, én elveszek.
- És ki ment érted?
Zsófia nagyot bámult e kérdésre.
- Kegyed nem tudná azt? Hát Bethsába nem mondta el otthon?
- Bethsába! Nem, terólad és Puskinról egy szót sem beszélt. Óh, a ravasz titkolózó! Kerülj elém! Hát téged ugyanaz a tündér vitt magához, aki Bethsábát elragadta az én kocsimról? Ez az ördög asszonyi ruhában. S Bethsába jónak látta ezzel a titokkal elhallgatni! S te ott töltöttél napokat és éjeket e pokol királynéjának a bűnbarlangjában! Most már értem a kifejlődést. Ez lett az eredmény! Ez hát az ő ördögi munkája volt.
- Anyám, ne szidd őt! Én boldoggá lettem általa.
- S te tudod, hogy mi az a boldogság?
- Szeretve lenni.
- S tudod, hogy mi ennek az ellentéte?
- Még nem tudom.
- Megcsalva lenni.
- Ki csalna meg engem?
- Hát ki más, mint akiről azt hiszed, hogy szeret.
- Az én Alekóm?
- A tied, mint annyi másé. Ha kerested volna a széles világon, hogy hol van egy csapodár, nőcsábító, jobban ki nem választhattad volna.
- Mi oka volna engem elámítani?
- Az, hogy általad remél magas polcra, uraságra jutni.
- Az ellenkezőjét teszi. Visszautasított minden kitüntetést, minden címet és rangot, és minden birtokot. Így megyek hozzá, ahogy vagyok. Minden ékszerem, amit hozzá viszek, ez a pléhdarab, amit a nagy katasztrófa napján kaptam őtőle, egy forgács a téli palotához csapódó hajóbul. Ó szegény akar maradni, s olyan nevet szerezni, ami elé nem kell ,,herceg!"
- Hogy el tudott ámítani! Neki vágyai vannak, amik egész a trónig emelkednek! Nőül akar venni, hogy egy nagy világfordulatnál, mint egy paródiája az ,,Égalité" hercegnek, tolhassa fel magát. Mit Égalité! Mint egy második Pugacseff. Nem tudod, hogy ő az összeesküvők közé tartozik, kik a cárt le akarják taszítani a trónról?
- Atyám vezette őt ide hozzám.
- Igen, mert méz van a szájában, amivel el tudta kábítani a cárt, ahogy el tudta áltatni a leányát.
- Anyám: Ön nagyon gyűlöli őt!
- Van okom rá. Nem fenyegeti-e e házasság egész lényemet megsemmisítéssel? E házasság napfényre fogja hozni születésed titkát, mely egész ifjúkorom átka volt!
- Anyám! Ön megátkozza az én születésemet!
- Nem ma: de mindennap kétszer; mikor fölébredek és mikor lefekszem! Mint egy kimondott halálítélet, aminek nincs meghatározva a napja, olyan voltál reám nézve te! Rettegés fogott el, ha rád gondoltam. Bűntárs voltál rám nézve, élő tanúja megölt becsületemnek. És most be akarod rajtam tölteni a sorsomat, amit évek során rettegve vártam. Kikiáltod, hogy itt vagy! Lássanak! Megjöttél!
- Nem, anyám. Elrejtőzöm. Nem látnak. Senki se tud rólam.
Corynthia úgy tett, mintha a szánalom, az anyai érzés vett volna rajta erőt; siránk hangot kezdett erőltetni.
- De te szerencsétlen gyermek: nem tudod, hogy eltemeted magadat? Hogy az élet, amit választasz, rosszabb a pokolnál. Hitvese léssz egy kalandornak, ki úgy bele van merülve minden bűnbe, úgy összecimborásítva minden rossz társasággal, hogy ha akarna, sem tudna menekülni többé. Követni akarod-e őt egy napon Szibériába?
- Ha balsors éri, megosztom vele.
- S ha ellenkezően üt ki? Ha győzni talál az őrült merénylet, aminek ő előharcosa, ha egy napon atyád vérétől bemocskolt kézzel fog eléd jönni?
- Akkor én megtalálom az utat az Istenhez, hogy bűnbocsánatért könyörögjek a számára.
- Elvakult teremtés! Az ideáltól, amit fejedben alkottál, nem látod a valót. Te azt hiszed, hogy kalitban tudsz tartani egy szívet, ami a szabadban repdeséshez szokott; s mit meg sem fogtál, mert Puskin téged nem szeret. Nem! Nem szeret! Légy bizonyos felőle, hogy nem szeret.
Zsófia bámulva nézett Corynthiára. A női szív ösztöne, az ideges sejtelem kitaláltatta vele a rettenetes valót. Megragadta Corynthia kezét, s azt mondá neki
- Ön szereti őt!
- Te mondád! - lihegé őrjöngő szenvedéllyel Corynthia.
A leány két kezével a szívéhez kapott, elsápadt, a szemei lezáródtak, lélegzete elakadt, s azzal leroskadt a földre.
A hercegnő felkereste a cselédet.
- Helenka! Eredj be a kisasszonyodhoz. Valami baja van.
Azzal beburkolta magát shawljába (mert reggel köd van a partvidéken), feltette a kalapját a tükörből, s elhagyta a villát. Tudta, hogy nem használna a szegény elalélt leánynak semmit, ha megcsókolná búcsú fejében, hát inkább nem is tette.









Jókai Mór: Szabadság a hó alatt


A hagyaték
Puskin e napon oly valami nehezet érzett a szívén, mintha a világ minden bűnét, s azonkívül az európai államok minden államadósságának a súlyát viselné rajta. Talán előérzet volt az, amire az idegeivel dolgozó munkás, a költő olyan fogékony? Nem tudott semminek örülni.
Elment Zeneidához, hogy tudassa vele házasságát - hivatalosan. Hírből rég tudta az azt már. Neki jó titkosrendőrsége volt. Zeneida hideg, sztoikus gunyorral mondá:
- Én még most sem hiszem, hogy téged elvesz a cár leánya.
- Nem is úgy lesz. Én veszem el a cár leányát.
- Tudja már Ghedimin hercegnő?
- Bejelentettem neki.
- Akkor nem lesz belőle semmi!
- Nem függ tőle semmi.
- Én megjósolom. Hiába volnék Pythonissa, azaz boszorkány? - Hát Ghedimin hercegnek megmondtad-e már?
- Ghedimin hercegnek! Mille tonneres! Csak nem következik tán, hogy azért, mert a hercegnőtől megkértem Zsófia kezét, még a hercegtől is megkérjem? A herceg ,,hors d'oeuvre".
- Nem a leánykérés végett, barátom, hanem azért, hogy a herceggel törültesd ki a nevedet a ,,Zöld könyvből". Mert azt észreveszed talán, hogy a cár leányának a férje nem ragyoghat (akarom mondani: nem ,,feketéllhet") ott a ,,Zöld könyv" lajstromában.
- Igazad van. Erre még nem gondoltam.
Innen aztán még nehezebb szívvel távozott el Puskin. Zeneida nyári kastélya a Kresztovszki-szigeten épült. Innen nagy út még Zsófia nyári lakáig, mely Oranienbaum kertjei közt volt. A park fenyőfái közül messzire kivirított annak világoszöld teteje, aminek tarka rúdján fehér zászló szokott estenként lobogni. Ezt mindig maga húzta fel Zsófia, annak a jeléül, hogy őt várja. Néha a partig is eléje jött, s a fehér ruhás alakja messziről integetett felé a tamariszkbokrok közül.
Most se fehér leány, se fehér zászló.
Alig várhatta Puskin, hogy a parthoz érjen. Máskor a csónakok kikötőhídjáról. ugyanakkor, amikor az övé megérkezett, szokott egy másik gondola elindulni, mely Bethsábát vitte magával. A királyleány sohase várta be ott Puskint, csak messziről üdvözölték egymást. Most a Ghedimin-család színeire festett gondolát ott himbálta a hullám a padhoz láncolva, s az evezősök aludtak hasra fekve benne.
Puskin kiszökött a partra, nem várta, míg a csónak kiköt, s sietett az ismerős utakon a nyári lak felé.
Az úton kétfelől Zsófia kedvenc rózsái voltak, s alattuk a föld terítve lehullott szirmokkal.
- Mi történt veletek - kérdé Puskin -, hogy védnőtök nem jött el az estve virágaitokat leszedni?
- Majd megtudod, csak eredj oda - felelték neki a rózsák.
A verandán senkit sem talált. Benyitott az ismerős kis szőnyegajtón, mely Zsófia belső szobáiba vezetett, s ott aztán megtudta, hogy mért nincsenek a rózsalevelek felszedve.
Zsófia ott feküdt az ágyon: halaványan, mint egy halott. A tegnapi életpír eltűnt az arcáról: csaknem átlátszó volt az. Ágya szélén ült Bethsába, akinek a kezét úgy fogta, hogy az ujjait imára kulcsolva tartá a magáéval.
Puskin óvatosan lépett oda hozzá, visszafojtva megrettenését. (Betegnek nem szabad azt látni a látogató arcáról, hogy az meg van rémülve.)
- Mi az? Hát te beteg vagy?
- Nem Aleko. - Haldoklom. - Ne riadj fel. - Már megvan. Én kiálltam. - Kiállod te is.
- Óh, ne mondd azt! - rebegé Puskin, odatérdelve a leány ágya mellé, s annak halavány homlokát csókjaival árasztá el. Múló változás az egész. Máskor is elmúlt, most is jobbra fog fordulni. Sietek orvosodat felkeresni.
- Nem mégy sehova. No nem mégy, ha mondom. Ne kényszeríts hangosan beszélni, hanem fogadd meg egy szóra, amit mondok. Gondold meg, ha te most Wylie-t fellármázod azzal, hogy én oda vagyok, ő elmondja azt a cárnak... A cár most nagy, országalkotó eszmékkel van elfoglalva, hadjáratra készül: szabadságát, jobblétét várja az ő elhatározásától annyi millió ember. Ez elhatározásához teljes lélekerejére van szüksége. Ha meghallaná a hírt, hogy én rosszul vagyok, orvosátul, amilyen érzékeny, s amennyire engem szeret, ez az egész lélekerejét megbénítaná. Nem tenné meg a nagy elhatározásokat, amiket tőle várnak. Elvesztené az erejét attul a gondolattul, hogy leánya haldoklik. Mit gondolsz? Amíg éltem, nem tudta tíz ember, hogy vagyok a világon. S mikor meghalok, milliók és milliók átkozzanak-e azért, hogy születtem, s azért, hogy meghaltam? Ne háborítsd a cárt az én bajommal most!
Puskin indulatosan tört ki.
- Mit nekem most egész Hellász és az orosz alkotmány, mikor te beteg vagy? Téged kell megmentenem!
Puskin keserű kitörésének indoka jellemzi azt a kort, amiben ez történt. Másutt vagy más időben, egy szerető vőlegény azt mondta volna: ,,hát nem megyek a cár orvosához, hanem felkeresem a legelső, leghíresebb doktort, aki nem híreszteli el a bajodat, s gyógyíttatlak azzal!" Csakhogy az orosz medikusok abban az időben arról voltak híresek, hogy aki siettetni akarta a halálát, az hamar célt ért velök. Inkább kuruzslókkal, vajákos asszonyokkal gyógyíttatta magát minden ember, s házi szereket használt a baja ellen, mint hogy egy szentpétervári doktornak odaadja a pulzusát megtapogatni. Ez bizonyos kézfogó volt a halállal. Gyógyszertárba pedig éppen csak patkányméregért küldött valaki: sőt Sándor cár alatt egyenesen meg lett tiltva orosz embernek patikát nyitni, csak németek kaptak rá engedélyt. Az orosz nem bízott a honfitársában, hogy az az ellenségei kedvéért nem mérget ad-e neki gyógyszer helyett. A főurak és úrnők mind a cár és cárnő orvosaitól gyógyíttatták magukat, s ha azok elutaztak, azalatt egyszerűen nem volt szabad betegnek lenni.
- Mondtam már, hogy ne ingerelj - suttogá a beteg. - Hasztalan hoznád ide a világ minden Galenusait, csodaszereikkel együtt; nem vennék be semmit. Nekem nem kell több gyógyszer, azzal a keserű mandulaízzel: nekem meg kell halnom. Érted-e, meg ,,kell" halnom. Szükséges, elmúlhatatlan, hogy meghaljak. Nem azért halok meg, mert beteg vagyok, hanem azért, mert el vagyok rá ítélve. S helyesen van így.
Puskin nem bírta kitalálni e rejtélyt, s Bethsábára tekinte, hogy majd talán attól megtudja. A királyleány e tekintetre felszökött a beteg mellől, s távozni akart, Zsófia visszatartá.
- Itt maradsz. Nem mégy sehova. Nekem szükségem van mind a kettőtökre, s egyiteket sem bocsátalak el. Puskin! Légy férfi és komoly ember. Hát gyermek vagy-e, hogy így reszketsz? Tedd, amire kérlek. Végrendeletet akarok tenni. Hozd ide az íróasztalt az ágyamhoz. Gyújts két gyertyát, s tedd közé a feszületet. Kérlek, előbb zárd be az ablaktáblákat: csináljatok éjszakát. - Óh, ezek a rettenetes szentpétervári nyári éjek, egymásba olvadó hajnalaikkal. Az ember hiába várja az éjszakát! Folyvást nappal van. Ez engem úgy nyomaszt. Így, most már nyugodtabb vagyok, hogy sötét van. - No hát ülj le, és írj. Vagy jobban fog esni, ha ideteszed ágyam szélére az írótárcát, s úgy írsz, térdepelve? Az is jó lesz; - Bethsába, te ne távozzál el. Térdepelj te is oda mellé.
       
Figyelj hát és írd: ,,Lelkemet Istennek, hamvaimat a földnek ajánlva: én, Nariskin Zsófia, rendelem, hogy minden világi birtokomat örökölje az én egyetlen barátném, Dilajranoff Bethsába, grúzi királyleány. Ne hagyjatok meg nekem egyebet, mint azt a kis rézpléhet, amit a keblemben viselek mindig, - s aztán tegyétek a fejem alá azt a kis zöld vánkost, amibe a rózsaleveleket gyűjtöttem, hogy majd azon olyan szépen alszom. - Nos, hát nem látod a betűket? Hisz túlírsz a papír szélén! Puskin! Hát gyermek vagy-e te? - Folytasd! - Az én egyetlen kis barátnémnak hagyom az én legdrágább kincsemet ezen a világon: az én Alekómat, Puskint.
E szóra Bethsába fel akart ugrani helyéről, de Zsófia nem engedé. Egyik karjával átölelte Bethsába nyakát, a másikkal Puskinét, s egymáshoz szorítá arcaikat.
- Hát nem szabad-e nekem végrendeletben elhagynom azt, ami az enyim? - Azt hiszed, hogy én nem tudom, hogy te őt szereted? - Addig mindig magasztaltad előttem, amíg én meg nem súgtam, hogy szeretem, azóta nem beszélsz róla, a nevét sem mondod ki. Azt hiszed, hogy én nem tudom, mi ez? Mikor ő közelített hozzám, te mindig tovasiettél. Azt hiszed, én nem tudom miért? Azelőtt piros voltál, életvidám, enyelgő; most halvány vagy, szomorú és szótalan. Azt hiszed, én nem tudom, mi bánt? Te is úgy szereted őt, ahogy én. Ne titkold tovább! Ne mondj hazugságot; ne rejts el egy titkot egy haldokló előtt, ki holnap már úgyis lélek lesz, s mindent megtud, ami a lelkedben van. Ne várd el, hogy álmaidnak kísértő lelke legyek, aki minden éjjel eljön, választ kérni arra a kérdésre, amit életében nem adtál meg neki. Valld meg, hogy szereted Alekót.
Bethsába szíve elszorult, s egyszerre csak felnyitott ajakkal, elforduló szemekkel esett hanyatt eszmélet nélkül.
- Emeld fel, s fektesd mellém az ágyba - mondá nyugodt kedéllyel Zsófia. - Így, mármost két halott menyasszonyod van: válogathatsz közülök. De ez a másik fel fog éledni, mert ő nincsen megölve. Már most tudod, ugye, hogy szeret? Hagyd aléltan. Jobb, ha nem hall belőle semmit, amit most fogok neked mondani. De te szívedbe zárd, amit mondok, és egy szavamtól el ne térj; mert tudod, hogy akik menyasszonyi fővel halnak meg, azokból villi lesz: s azoknak a haragját nem jó ingerelni. - Hallgass reám. - Teneked Bethsábát nem szabad többé a kezedből kiadnod. - Én tudom, hogy miért mondom ezt. Ha őt haza bocsátod, soha nem látod többé, sem ő nem az Isten szabad világát. Bezárják a Katalin-kolostorba, örök időkre!
Puskin sejteni kezdé, mi történhetett itt.
A moszkvai ,,Katalin-zárda" nevére Puskinnak mind eszébe jutott, amit a kaszárnyában erről a nőkolostorról beszélnek. Azok a kalandok, amiket a testőrtisztek lakomáikon dicsekedve adnak odább, túlhaladják a párizsi Visitandine-ek botrányait, s az egész kolostort olyan hírbe hozzák, amilyennek a montmartre-i apácák hírhedett zárdája örvendett. A fiatal testőrtisztek a moszkvai Katalin-apácák olvasóit viselték karperec gyanánt; s éppen ez évben lett közhírré egy rémeset, amit a hatóság szépen eltakargatott. Egy előkelő család egyetlen fiatal sarja egyszer csak eltűnt a moszkvai társaságból, s miután egy hónapig hasztalan keresték, végre rátaláltak darabokra vágott holttestére a Katalin-kolostor egyik kútjában. - És Bethsábát ide akarja küldeni a keresztanyja, ahol a szerencsétlen leány nemcsak erre a világra, de a jövő élet üdvére nézve is el lesz veszve! Kitelik ez asszonytul!
- Azért semmi tétovázás, semmi érzelgés - szólt Zsófia. - Azon a napon, amelyen én meghalok, neked nőül kell venned Bethsábát, különben ez a leány el van veszve. Azt fogják utánad kiáltani, az egész világ: ,,Óh, a cudar! Azon az órán, amelyen a menyasszonya koporsóját lezárta, egy más számára tudta felnyitni a szívét!" De tenálad ott lesz az én végrendeletem, amit én mondtam tolladba, s aláírva az én reszkető kezemmel, s ha ezt ráteszed szívedre, azt megnyugtatod vele, s ha ez a bíró fel fog menteni téged, mi gondod az egész világ ítéletére? Légy merész. A solovecski pátriárka ott vár, elrejtve a Petrovszki-szigeten, Péter cár ókastélyában. Utasítása van neki egy fiatal leányt egy testőrtiszttel összeesketni kihirdetés nélkül. Nem tudja a neveiket. Két tanúra lesz szükségetek. Már gondoskodtam arról is. Az egyik Zeneida, a másik Helena férje, a vén Ihnáskó. Jó barátaink. És aztán, amíg az egyik gondola az én koszorúzott ágyamat szállítja csendesen, a kántorok zsolozsmái között, a szép fűzfás sírbolt felé ott a Néva-parton, azalatt ti ketten a másik gondolán siettek a Néva másik partján készen álló trojkátok felé, s azzal - Isten hozzád!
Puskin elkezdett a szobában mint az őrült, alá s fel járkálni, jéghideg kezeivel kuszált haját tépve.
Azalatt Zsófia azzal vesződött hogy elalélt barátnéját életre költse, kifűzve vállderekát, s vizet fecskendett arcába. Magával is tehetetlen volt, s mégis a más bajára gondolt.
Bethsába felocsúdott nagy sokára, s aztán elrejté arcát a párnák közé.
- Már mi elvégeztünk Alekóval mindent - mondá halk, nyugodt hangon a halni induló. - Te csak tartsd magadat ahhoz, amit ő mondani fog. Neked hagytam menyasszonyruhámat, ezt a rózsaszínűt, s azt a platina diadémot is; majd megtudod, mikor kell feltenned. Ugyan, Puskin, hogy lehetsz oly élhetetlen, hogy nem írsz be mindent a végrendeletembe, ahogy azt mondom. A rózsaszín araköntöst és a platina pártát ki ne hagyd. A vén Helenkát is rátok hagyom. Ő igen hű dajkám volt. Rábízhatjátok majd egyszer, ami drágátok lesz. - Most adj tollat és papírt Bethsábának, Alekó. Meg kell írnia hercegnőnek, hogy itt marad, ne várjon rá. Írjad kisleánykám. ,,Kegyelmes asszonyom, jó keresztanyám! Zsófia beteg, szüksége van rám: itt maradok nála, míg Isten könyörülni fog rajta. Keresztleánya, Bethsába." - Küldd el majd e levelet, kedves Alekóm, a gondolásoktul a magas úrnőnek, hogy legyen megnyugtatva. Ha készen vagy a végrendelettel, tedd elém, hadd írjam alá.
Zsófia végigolvasta:
- Mennyi mázolás van rajta... suttogá, s halvány mosoly vonult el arcán e szavakra. Azok a mázolások az írásra hullott könnycseppek foltjai voltak. Tréfált felettük, és azt akarta, hogy Aleko is mosolyogjon a tréfán, meg Bethsába is.
Azután aláírta szép nagy betűkkel a nevét. A tollban megmaradt tintát nem fecskendezte ki, hanem beletörölte a hálóköntöse hímzett fodraiba, úgy adta vissza Puskinnak.
És akkor a két karját a nyaka körül fonva, odavonta őt magához.
- Még ma az enyém vagy. Még most hadd nézzek ezekbe a te szemeidbe, amikben olyan sokáig voltam otthon. Milyen paradicsomi élet volt az ottan! Köszönöm neked, hogy olyan sokáig engedtél boldognak lennem. Köszönöm neked azt a te hűségedet, azt a te gyöngéd szeretetedet, ami engemet üdvözített.
S annyiszor megcsókolá.
Aztán levette karjait nyakáról, s eltolta őt magától.
- Utoljára volt. - Aleko! Bethsába! Most öleljétek meg egymást! Én azt akarom látni - hogyan ölelitek meg egymást. Még most, amikor élek, és láthatom. Ha engem szerettek. Ha azt akarjátok, hogy igaznak higgyelek benneteket. Ha az én áldásom ér nektek valamit. Öleljétek meg egymást.
S a haldoklón keresztül azok egymás vállára tették karjaikat. - Így! Jól van. No, még adjatok egymásnak egy csókot. - Az ajkra. - Nem jól van; nem értek egymáshoz. Ez hideg csók volt. Igazit!
És két kezét a két főre téve, egymásba forrasztá ajkaikat, s a fejeikre tett kéz árasztá rájuk az áldást.
Aztán megdicsőült arcát ég felé emelve, s két karját féje fölé téve, összekulcsolt kezekkel suttogá alig hallhatóan:
- Anyám... egy bűnödtől megóvtalak!









Jókai Mór: Szabadság a hó alatt


Ami szíven talál, pedig nem golyó
A cár rendkívüli szemlét tartott a Mars-mezőn.
A rendes szemlék május 21-én, a védszent Miklós napján, s szeptember 20-án szoktak megtartatni. Ez rendkívüli volt: csupán a testőrezredek fölött.
Ezek nem olyanok, mint a többi hadsereg. Minden ezrednek külön egyenruhája van: a nemes testőrlovagok ruhája fehér, aranyos, fényes mellvérttel; a testőr vérteseké világoskék, fehér, ezüstözött páncéllal. A jeruzsálemi ezred öltönye karmazsinpiros, aranyozott vérttel, s ennek minden tisztje a Szent János-rend lovagja egész a káplárokig le: a közkatonák mind nemes emberek.
S minden ezrednek múltja, története van, amit fennen emleget, s az mint a hagyomány megy át az utódokra, s a nevét elveszni nem engedi.
A jeruzsálemi Szent János-ezredet kétszer aprították úgy össze a csatában, hogy nem maradt egy századból több tizennyolc embernél.
A Preobrazsenszki-ezred sokat tart arra a hírére, hogy Iván cárt ő tette le a trónról, s Erzsébetet ő emelte helyébe. Aki ebbe az ezredbe jutott, mind nemeslevelet kapott.
Az Izmajloffszki-ezred hét csatatér döntő diadalait hordja zászlóján, Borodinónál fele ott maradt halottan, s egy sem jött haza seb nélkül.
Ezek az arisztokráciái a testőrhadseregnek.
A többi testőrsereget is jellemzi a tarka változatosság. Huszárok, mindenféle színű egyenruhákban, vértesek, lovas gránátosok, hidászok, kozákok s aztán az ázsiai csapatoknak fantasztikus fegyverzetű csoportjai: a kirgizek, kalmukok, karcsú dárdáikkal, nyílterhes puzdrával a hátukon; cserkeszek, pikkely páncélaikban, hegyes sisakjaikkal - és aztán az ágyúk hosszú sora, a hadi társzekerek, mind világoszöldre festve, a hidász vonatok, a kerekekre tett hajóhad, mindez egy roppant térre felállítva, négyszögökben, mértani vonalakban: amik egy jelszóra megmozdulnak, előrerohannak, falként megállnak mint egy felhúzott gép.
Nem méltán képzelheti-e magát egy Istennek, akinek egy intésére mindez áll és mozdul?
S csak egy másik intés kell, és előre fog rohanni, s végigfesti vérével a mezőt.
Mikor a testőrsereg kimozdul Szentpétervárról, az azt jelenti, hogy a hadjárat megindult! Szedje össze minden erejét az, aki ellen felkelt!
A Mars tér közepén vannak felütve a pompás sátorok a cár, a külföldi követek, a kormánytagok számára; de ő maga paripáján lovagol, kísérete élén, s végigmustrálja a felállított hadcsapatokat - amint ellovagol az egyes ezredek előtt, azok egész köszöntő verseket kiáltanak eléje, ütenyre mint egy óriási színpadi kar, s mereven tartva aközben a puskát, kardot, dzsidát kezeikben.
A cár arca oly ragyogó, mint maga az a verőfényes nap. Mindenki a lipcsei hőst látja még egyszer benne. A hadsereg lelkesedése őrá is elragadt.
S e sorban álló, vezérszóra üdvözlő ezredek között ott vannak azok mind, akik ellene összeesküdtek. A tisztek tarsolyában meg lehetne találni a ,,szabad ember katekizmusát". De ez egyetlen szóval: ,,előre!" meg lehet fordítani valamennyit. Az összeesküvő ezredek az ellenségre fognak rohanni, s azt mondják, hogy ,,éljen a cár". Mikor az megmutatja nekik a csatamezőt, elfelejtik minden panaszukat; elfelejtik, hogy meg akarták őt ölni, s rohannak érte meghalni.
Ilyen az orosz nép. A szabadságvágy elnémul a harc alatt.
S aztán azt hiszi az a szegény katona, hogy ha ő a vérét ontotta idegen földön, attól az ő hazájában lesz zöldebb a fű! A pópái azt verték a fejébe, hogy aki idegen országban elesik ellenség fegyverétől, az otthon támad fel újra, s mindjárt megtalálja szülői házát, feleségét, gyermekeit, s ha rabjobbágy volt, felszabadul.
A hadvizsgálás után maga a cár veszi át a vezényletet. Fényes hadmívelet indul meg: egészen az ő terve szerint. Az akkori korszak hadtudománya, a rohamrendszer egyik remeke készült az lenni: kiszámított támadás hadi oszlopokkal, lovastömegekkel és ágyútelepekkel. A nyargoncok széthordták a rendeleteket, s vágtatva jöttek és mentek keresztül-kasul a nagy Mars-mezőn. A cár maga osztotta parancsait, s távcsővel nézte azoknak végrehajtását.
Egyszer egy segédtiszt vágtat oda hozzá, s megáll előtte.
- Sire!
- Mit hoztál? Röviden mondd!
Az ellenség ágyúi megdördültek a támadó hadoszlop ellen.
- Sire! - mondá a tiszt - Nariskin Zsófia hercegnő ez órában adta át nemes lelkét az örökkévalóságnak.
A cár szívéhez kapott. Oda volt találva. Pedig nem is volt az ágyúkban golyó!
Jobbjában aláhanyatlott a kard, baljával eltakarta arcát.
- Tévedéseimnek büntetése ez! - rebegé csüggeteg hangon.
S a fényes ember nem volt már sehol. A félisten nem volt sehol. Egy összeroskadt alak ült már a helyén: egy ember, akit a sors végső csapása a földig alázott.
Ordíthatjátok már a ,,hurrát"! Rengethetitek már a földet rohanó dobogástokkal! Ki van véve a vezérből a lélek ezzel a szóval: ,,meghalt Zsófia!"
A táborkar főnöke, Miloradovics utasításokat kér a fejedelmi vezértől a harcjáték további működése iránt.
- Hívjátok őket vissza - mondá a cár. - Küldjétek a csapatokat kaszárnyáikba vissza. - Be van végezve minden.
Azzal megfordítá a lovát, s indult a sátora felé vissza, mélyen aláhajtott fővel; akik visszatérni látták, alig ismertek rá elsápadt arcára.
A hadtestparancsnokok aztán alig bírták a hadcsapatokat kibonyolítani, és helyeikre visszavezetni. Olyan zúgolódás támadt, mintha egy vesztett ütközet lett volna az.
A cár azt sem várta meg, hogy végigvonuljanak előtte a hadcsapatok, ahogy szokták, tábori sípjaikkal, kardalaikkal, dobjaikkal. Otthagyta az egész tábort a nagyhercegekre, s maga a trojkájába vetve magát, hazahajtatott a téli palotájába.
Felsietett dolgozótermébe. Ott voltak az asztalán kiterítve nagy, nevezetes iratok; világrendítő, korszakmegfordító, népátalakító, nagy elhatározások. Csak az aláírásra vártak még.
A cár szomorúan végignézett rajtuk. Olvasott belőlük; de nem azt, ami a betűkbe volt írva, hanem azt a palimpsestet, amit a fátum ír keresztül az emberek szépen kidolgozott tervein.
Aztán nyalábra fogta mind az egész irathalmazt: sok éjszaka fáradságos művét, s beleveté a kandallóba, tüzet gyújtott alá. Nariskin Zsófiának a menyasszonyi hozománya volt az mind! Hamu lett belőle.
Azután leült az asztalhoz, s levelet írt. Csak e két szó volt benne:
- Jöjj vissza.
A levél borítékjára ez a cím jött: - Arakcsejeffnek.









Jókai Mór: Szabadság a hó alatt


A légyott órája
Csodálatosak ezek az északvidéki nyáréjek, idegen azokat még kevésbé tudja megszokni, mint a kegyetlen hideg, hosszú téli éjszakákat. Az alkonyfény csaknem éjfélig eltart, s éjfél után már kezdődik a reggeli szürkület. Alig bírnak megjelenni a világos égen az elsőrendű csillagok; köztük a két fényes bolygó: a Vénus és a Jupiter, amik úgy égnek a sárga égen, mint aranytengerbe dobott gyémánt. A telehold maga fénytelenül járja körül rövid karéját, fölösleges világítótest! S a ,,Masinkák ünnepén" nyugtalanul lesik azt a félórácskát, amikor egészen bealkonyul, hogy el lehessen lobbantani Néva negyven szigetén a készen tartott tűzijátékokat (mert fényes nappal csak nem lehet röppentyűzni). S Szentpétervár utcáin ebben a hónapban nem gyújtják meg éjjel a lámpásokat.
Corynthia hercegnő nyári lakának termeiben sincs semmi szükség lámpafényre június huszadikának estéjén. Az alkonyég még tizenegy óra tájon is elég világosságot ad, s egy kis homály, ahhoz, amiről itt beszélni kell ma, nem árt.
Corynthia izgatott kedéllyel lépett ki erkélyére - ki tudja hányadszor már ma este -, végigtekinteni az óriás folyam tükrén. Az is aranyszínű most, s ahogy orosz képeken arany alapra vannak festve a szentképek, úgy festi magát ez aranytükörre a nagy világváros palotasoros látképe, az Izsák-templom oszlopcsarnokos dómjával, a börzeépület hajóorr díszítette oszlopaival, a Szentháromság hídjával, az elszórt szigetekkel, miknek sötétzöld lombozatából a világ minden építészi szeszélye után alkotott nyári kastélyok virítanak elő, kék, zöld, veres, aranyozott és kínai alakú tetőkkel; s a szigetek közt hemzseg az egymást kerülgető csónak, gondola, dereglye, szandolin, némelyiket tizenkét evezős hajtja, másikat egyes ember maga; egyik sebesen sikamlik tova, másik csak andalogva kóvályog, a hajósok népdalokat énekelnek. Az alkonyfényben az alakok maguk úgy tűnnek fel, mint fekete sziluettek. Corynthia találgatja magában, vajon melyik gondola hozza magával azt, akire ő vár, s melyik sziluett az ő alakja?
Leghosszabb a várakozásban az az utolsó félóra.
Corynthia az erkélyről visszatér szobájába, s még egyszer megnézi magát a tükörben.
- Szép vagy, nagyon szép! - mondja neki a tükör. - Ez a fehér öltöny egész gyermeteg kinézést ád, s a gömbölyű márványkarokat egész vállig engedi láttatni. A gazdag, szőke haj nincs feltűzve kontyba, hanem két koszorútekercsbe fonva omlik alá. Semmi ékszer, karperec, függő nem járul a bájak emeléséhez! A diadalbiztos viador páncél és fegyver nélkül jő a küzdtérre. Még a jegygyűrű sincs az ujján!
- Nagyon szép vagy! - mondja neki a tükör.
És a tükör mellett van egy nagy aranyrámába foglalt kép. Egy fiatal leány képe, mítoszi pásztor ruhában. Oly gyöngéd, mint egy álomkép.
Ezt néhány év előtt kapta Corynthia ajándékba a cártól. Talán akkor is sejtette már, hogy ez nem egy ábrándkép, hanem élőlénynek az arcképe? Talán ki is találta, hogy kié? Néhány nap óta mármost bizonyosan tudja azt. Találkozott vele. Ez Nariskin Zsófia arcképe.
Ezt ugyan hamarább is megtudhatta volna - Bethsábától, aki annyiszor látta a képet is, meg az eredetijét is: - ha kérdezte volna tőle. De a grúzi királyleány, ha hazudni nem tudott is, de hallgatni nagyon jól tudott, s volt benne annyi örmény vér, hogy amit nem kérdeztek tőle, arra nem felelt.
Tehát a tükörbeli kép meg a rámába festett egymás mellett álltak. S az összehasonlításban az eleven kép maradt győztesnek.
Mit akarsz te, halavány arcú gyermek, ezekkel az ábrándos szemekkel, ezekkel a panasztevő ajkakkal, ezzel a ködalak termettel versenyre kelni ez istennői alakkal szemben? Te, méla álomjárója egy más világnak, egy földi nő ellen, akinek szépsége gyújt és olt, öl és elevenít? Ha neked Alekód van: az a cigányleányt választja; s az nem te vagy.
Hiszen maga is cigány: kóbor, kalandor, költő!
Corynthia félrenézett a saját vállára: arra a rózsás gödröcskére a vállán, s elnevette magát.
Az idő lassan telt. Kinyitotta szobájának a parkra nyíló ablakát. A fülemülék hangversenye zengett elő a bokrok közül. Az éjjeli pávaszem pillangó bejött a nyitott ablakon, s az is őt repkedte körül, őt nézte virágnak, nem azt az arcképet. - Aztán jött egy másik éjlepke, amelyiknek az a kiváló tulajdona van a lepkék közt, hogy hangot tud adni. Kellemetlen, síró, cincogó zümmögést: a neve ,,Sphinx Atropos". Miért adták neki annak a párkának a nevét, aki az életfonalat elmetszi? Azért, mert a sárga-fekete lepke háta és feje egy tökéletes halálfő ábráját képezi. ,,Hess innen!" - kergeté a csúf lepkét magától a delnő. Az azután megtalálta a maga helyét; rászállt az arcképre, s meghúzta magát a ráma egyik szegletében.
Mégis kezdett már egy kissé alkonyodni. Néhány türelmetlen tűzijátékos elkezdte a röppentyűit feleregetni a szigeti mulatókertekből; a Kresztovszki-szigeten már a bengálitüzeket is meggyújtották.
No igen! Ma van Zeneidának a neve napja. Az ő kedvéért Szent Methód mellé szorítottak helyet e névnek az udvari almanachcsinálók. Ma ott nagy vigalom van! És talán még más is? A ,,Szojusz Blagodensztojga" gyűlése. Minden ünnepély címe és ürügye alatt össze szokott az gyűlni a színésznőnél.
Ghedimin herceg, midőn hazulról elment, azt mondta a nejének, hogy a cárhoz van híva, s annál kell töltenie az egész éjet, fontos államügyek feletti tanácskozásban. - És így kétségtelen, hogy egész éjjel ott fog lenni Zeneida nyári kastélyában. Corynthia nem tarthat tőle, hogy megzavartatik.
- Ami neked jó, az hadd legyen jó nekem is.
Jöhetne is talán már, akire oly nyugtalanul várnak.
Hiszen mikor elkezdődik a tűzijátékozás a szigeteken, akkor minden cseléd, őr, aki még ébren van, azt bámulja, senki sem ügyel a park tekervényes útjaira.
A nagy Lázár féle antik óramű már üti a tizenegyet, négy haranggal verve a carillont minden negyednél. Amint az óraütés elhangzik, úgy tetszik, mintha a kert porondját hallaná csikorogni közeledő lépések alatt. Ki jönne más? A nemes ember lépteit úgy meg lehet különböztetni a muzsikétól.
Úgy van.
A közeledő a kerti veranda ajtaja előtt megáll, s az ajtót kulccsal felnyitja. Azután a belső csigalépcsőn felhaladó léptek jelentik megérkezését.
Corynthia kiszámította az elhelyezkedést, melyben magát meglepetni engedje. Félig az ablakba dőlve, arcát féltenyerébe nyugtatva, egy álmadozó alak, akit úgy elfoglalt a csalogányok hangversenye, hogy nem veszi észre, miszerint valaki a puha szőnyegtől tompított léptekkel közelít a háta mögé, s odaérve, föléje hajol, s ingerlő szép vállára egy gyöngéd csókot nyom.
A hölgy úgy tesz, mintha felrezzenne, s mosolygó haraggal fordul a csóktolvaj felé:
- Ah, ilyen későn?
Hanem aztán mikor meglátja azt, akkor igazán megrezzen. Nem csóktolvaj az: a magáét vette el csak, joga volt hozzá: ez a férj. Ghedimin herceg.
Corynthia hebegve kérdi
- Ilyen korán jött ön haza?
- Az előbb azt mondá ön, hogy későn jöttem.
- Félálomban voltam akkor, nem tudtam mit beszélek. Merre jött ön be?
- A kerti veranda felől. Tudja ön, hogy magamnál hordom a kis kulcsot.
Corynthiának most az jutott eszébe, hogy ebben a nyomban az is itt lehet, akinek ő e kulcs párját odaadta. A másik!
- Bezárta ön az ajtót maga után?
- Nem zártam én. Öt perc múlva megint visszamegyek.
- De én kérem, hogy zárja be, s hagyja benne a zárban belülről a kulcsot. Ön tudja, hogy félek a tolvajoktól.
- Jól van, hát visszamegyek, és bezárom.
Az alatt, míg a herceg a lépcsőn lement és visszajött, Corynthia egy nagy shawllal burkolta be magát; nem kellett azt hazudnia, hogy fázik - valóban reszketett.
A herceg visszatért.
- Sietve kell önnek valamit elmondanom; most jövök a cártól.
- Ah, hát nem Zeneida kisasszony névestéjéről jön kegyed?
- Nem, kedvesem, a cártól és a cárnétól jövök.
- Tartozom elhinni.
- Bizonyosan el foga ön hinni, ha elmondom, amit láttam.
- Kezdjen hozzá.
Corynthia az ablaknál maradt, hogy ha hallani találja annak a másiknak a közeledő lépteit, egy hangos közbeszólással észrevétesse vele, hogy nincsen egyedül.
- Őfelsége már két napja, hogy ismételve odarendelt magához, avégett, hogy többrendbeli, igen sürgős ügyeket elintézzen velem; de mindannyiszor vagy bezárkózott a szobájába, s nem bocsátott maga elé, vagy a Carszkoje Zelóba rendelt, s maga nem jött oda, hanem az Eremitage-ba ment. Ma estére ismét oda rendelt Monplaisirbe. Keresztül-kasul jártam a palota minden szobáját, míg utoljára megtaláltam őt a felső verandán - a cárné társaságában. Háromszor, négyszer üdvözöltem a cárt, de ő felém sem fordult, mintha tudomást sem venne rólam. A cárné intett, hogy maradjak és várjak. - A cár odatámaszkodott a márvány mellvédre, mozdulatlanul, mint egy szobor, és tekintete a Néva tükrén látszott elmerengni. A cárné épp oly feszülten, mondhatnám félelemmel vizsgálta férje tekintetét. - Száz csónak sikamlott ide, s tova a víz tükrén, cikázva mint a vízi pókok. Egyszer a sok mulatójármű közül kiválik egy nagyobb dereglye, melyet nyolc evezős hajt a folyamon felfelé, lassú sikamlással. A dereglye meg volt világítva rudakon emelt templomi lampionokkal, s a közepén volt egy koporsó, világoskék atlasszal bevonva. A nyitott koporsóban feküdt egy nőalak; fehér halotti mezben, cipruskoszorúval a fején: fiatal leány. Túl rajta álltak a kántorok, s énekelték halotti zsolozsmájukat, mely felhangzott a cárig: ,,Ember, rettegd a holnapot! Por vagy, kire más rátapod, Ma kacagva, holnap sírva, Aztán némán néma sírba." Ez egy halotti menet a Néván. A gyászdereglyét nem kísérte semmi csónak. Mikor a Monplaisir előtt végighúzódott a dereglye, el lehetett olvasni a koporsó mellé helyezett födélen az aranyszegekkel kivert nevet: NARISKIN ZSÓFIA.
(Most lehet már összehúzni azt a shawlt, madame! Ugye, hideg van?)
A herceg nem vette észre a hatást, amit szavai előidéztek, ő azt látta még most is, ami emlékében maradt, nem azt, ami előtte áll.
Folytatá:
- Nem lehet emberi szavakkal leírni azt a fájdalmat, ami e percben a cár arcán ki volt fejezve. Szemei égtek, ajkai reszkettek, két szemöldöke vonaglott. De összeszorítá ökleit, s míg szemei folyvást az előtte elhaladó koporsót nézték, tekintetében egy óriás küzdelme látszott egy istenség ellen. Sok kínt láttam már életemben, de így még nem sajnáltam meg embert, mint ez egyet! Nem volt szabad elárulnia magát, hisz a cárné ott állt mellette. - Az is az ő arcát vizsgálta nagy figyelve. Egyszer aztán odarohant hozzá a nő, megragadta a férj kezét, s azt kiáltá: ,,Hát mért nem sír ön? Miért nem engedi magának, hogy sírjon? Hisz az ön leánya az, akit ott temetni visznek." S hogy felszabadítsa a cár könnyeit, keblére veté magát, s ő maga kezdte el a sírást. S arra a nagy, hatalmas ember, aki előtt milliók reszketnek, porrá zúzva omlott oda az elhagyott, a megvetett feleség lábaihoz, s annak a térdeit átölelve, elkezdett zokogni, és csókolta annak az asszonynak a ruháját, aki visszaadta neki a könnyeit. Ah, az egy jelenet volt, amit emlékemből ki nem fog törülni senki. A két egymástól elvált házastárs ismét egymáshoz olvadt ez iszonyú könnyek özöne által, s föltalálta egymásban, amit régóta elvesztett, és nevezte egymást angyalának, egyetlenének: s utoljára mind a kettő kihajolt az erkélyről, s kezeivel integetett istenhozzádot az eltávozó koporsónak! Magamnak is könny szökik a szemembe, mikor ezt elmondom.
Jól is tette a herceg, hogy könnyezett! Kettőjük közül az egyiknek mégiscsak illett e dolog felett sírni.
- Egyszer aztán, öklét a szívére szorítva, e szavakat fuldoklá a cár: ,,És senki sem kíséri a koporsóját!" Igazán keserű szó! Hiszen még a koldus temetésénél is akad egy másik koldus, aki utánabicegjen. Ennek senkije sincs! Ekkor egy eszmém támadt. Siettem a gondolámhoz, s onnan önhöz. Én vagyok a cár legközelebbi tanácsosa, és ön egy Nariskin hercegnő. Mi ketten a gyors gondolánkon utolérhetnők még Nariskin Zsófia gyászdereglyéjét, s gyászkíséretül mehetnénk utána a családi sírboltig. Nem igaz, kedvesem?
És ennek a ,,másiknak" nem volt szíve hozzá, hogy ő is azt tegye, amit az az egyik, és megragadja a nemes férj jobbját, és szabad folyást engedjen könnyeinek, és azt mondja neki: ,,Menjünk hát, hisz az én halottam is Nariskin Zsófia!" Nem! Ez erősebb lélek volt, mint a cár. Le tudta küzdeni asszonyi büszkeség alá az állati ösztönt (mert hisz az anyai érzés csak ennyi!), s nyugodt és hideg hangon tudta ezt felelni férje felhívására:
- Hová gondol ön? Mivel igazolnók a világ előtt ezt a felhívatlan kíséretet? Késő is lenne már. Nekem gyászba kellene öltöznöm elébb, s azalatt a dereglye rég elhaladna előlünk: utol nem érnők. És utóvégre is - hát mi közöm van énnekem Nariskin Zsófiához?
Ki tudta mondani ezt a szót! Ki tudta mondani ebben a rettenetes órában! Óh az a muszka természettudós! Elfajult macska ez! Mert az igazi macska megsiratja a kölykét.
- Mi közöm nekem Nariskin Zsófiához?
Ghedimin herceg vállat vont. Elővette a zsebkendőjét, s kifútta az orrát. Azért bizony nem érdemes az embernek a más baján elkönnyezni magát, hogy az orra megveresedjék tőle! Ez már igaz.
- No, hát ehhez nincs önnek semmi köze. Én sem beszélek róla többet. Hanem még egyéb okom is volt az idejövetelre, amihez önnek talán mégiscsak lesz valami köze. Mikor a gondolámba beültem, a kormányosom egy levelet adott a kezembe, amire az volt írva, hogy nagyon sürgős. A levelet Puskin Szergievics Sándor írta hozzám.
- Puskin! - hördült fel ijedten a hölgy.
- Az ám, Puskin. S mivelhogy a levél tartalma oly csodálatos, hogy én annak az értelmét a magam eszével ki nem tudom magyarázni, azért is siettem önt feltalálni, hogy megkérjem, fejtse meg nekem, miben áll ez a rejtély.
Corynthia úgy érzé, mintha a padlat emelkednék lábai alatt.
- Puskin? - hebegé. - Mit tudhatok én Puskinnak a rejtélyeiről?
- Hát hiszen hallgassa végig a levelet, majd elolvasom.
S hogy jobban lásson, most már a herceg lépett a nyitott ablakhoz, míg Corynthia a szoba hátterébe vonult vissza, hogy a félhomályban keressen takarót felizgatott tekintetének.
- Kedves Makszimovics Iván! - kezdé a herceg az olvasást. - Én kénytelen vagyok Neked töredelmes szívvel vallomást tenni. Én azzal a nemes bizalommal, amellyel Te engem családod szentélyébe bevezettél, visszaéltem. - Szenvedélyem, mely erősebb volt irántad tartozó tiszteletemnél, szolgáljon - nem mentségül - de okul. - Én házadnak legdrágább, legféltettebb kincsét elloptam."
(,,Megőrült ez az ember!" - mondá magában Corynthia.)
A herceg folytatá:
,,Ha az elkövetett sérelemért megtorlást akarsz rajtam venni, én minden elégtételadásra kész vagyok: rám találsz falusi lakomban, Pleskovban. - Alázatos szolgád, Puskin."
A nő csak bámult maga elé.
Még nem volt sejtelme az árulás minősége felől.
- Nos? Hát? - A herceg magyarázatot várt.
Legjobb páncél a hidegvér, s legjobb fegyver a tagadás.
Corynthia megrázta a fejét, s azt mondta:
- De hát mi közöm van énnekem Puskin úrhoz? Mi dolgom van nekem az ő rejtélyeivel?
- Hát persze, hogy önnek semmi köze sincs Szergievics Sándor barátunk rejtélyeihez; azt nem is szeretném. Hanem hát valami köze mégis lesz önnek ehhez a levélhez, mert benne volt még egy másik kis levél bezárva, aminek a külsejére, úgy látszik asszonykézzel, az ön címe van felírva: ,,Ghedimin Mária Alekszievna Corynthia hercegnőnek." A rejtély megoldását alkalmasint ez a levél képezi. Azért siettem volt önhöz, hogy kérjem, törje ön fel maga, s ha lehet, és nem tartja szükségesnek előttem titokban tartani, közölje velem a tartalmát.
Most már a hercegnőn volt a sor az ablakhoz lépni, hogy világossághoz jusson. Amint a levelet a kezébe vette, meglepetve mondá
- Ez Bethsába írása.
- Ön ismeri az írását, én sohasem láttam.
Corynthia felszakítá a levelet, s amíg végigfutott rajta, az arca lángveresre gyulladt.
Mikor készen volt vele, összegyűrte öklében a levelet, indulatosan kiáltva fel, hisztérikus kacagás mellett:
- Hahaha! Elszöktette Bethsábát, és összeeskette magát vele!
Makszimovics Iván - átaljában véve igen jó tréfának találta ezt a dolgot. Valami rosszabbat képzelt. S most nagyon megörült neki, hogy ,,csak" Bethsábát vitték férjhez, aki már a Szent Katalin-zárdának volt elígérve. De még inkább tévútra vitte a feleségének a kacagása. Azt hitte, azt visszhangoztatni kell.
De ha már az imént a sírással olyan félsikert aratott, a nevetéssel tökéletes kudarcot vallott. A hercegnő odavágta a fejéhez az összegyűrt levelet, s mint egy maenade, rohant rája, fúriaarccal, fehéreiket mutató szemekkel s összecsikorgatott fogakkal.
- Ez a ti munkátok volt, nyomorultak! Ezt ti terveztétek ki együtt!
- Kik? - kérdezé a herceg elámulva.
- Te! És a te szeretőd! Az az endori boszorkány! Ti szőttétek ezt a hálót, amivel elkerítsétek ezt a leányt Puskin számára. Ti készítettétek ezt a méregbe mártott tőrt.
- Asszonyom. Én meg nem foghatom, hogy mi ingerli önt ily haragkitörésre Puskin úrnak, meg Dilarjanoff kisasszonynak a szívviszonya miatt.
Corynthia észrevette, hogy indulata által az önelárulásig hagyta magát ragadtatni. Hirtelen megtért.
- Nem foghatja meg? Itt nincs szó szívviszonyról, hanem árulásról! Mit bánom én, ha egy kaukázusi királyleány az én lovászlegényemmel szökik is meg? Az is jó neki! De ön jól tudja azt, hogy miért kellett ezt a leányt Puskinnak megkeríteni. Azért, mert ez bírja a cárnak minden titkait, amiket az leányának elmondott, az pedig ővele közölt, s most ezek a titkok mind átmennek Puskin révén a cár ellenségei kezébe. Ön ezáltal elvesztette - vagy magát - ha híve a cárnak; - vagy a cárt, ha összeesküvő ellene. Ezt cselekedték önök ketten.
Ghedimin herceg meg volt lepve. Az asszony felyül került. Úgy hasonlított az igazsághoz, amit mondott, hogy nem lehetett ellene védekezni.
- Mindnyájan egyetértettek! - folytatá dühöngve az asszony. - Felhasználták egy szegény leánynak a betegségét, hogy a másik leányt tőlem elcsalhassák! Ideküldték hozzám Puskint egy verssel, hogy engem itthon tartsanak, hogy utána ne menjek a gondjaimra bízott leánynak, őrá várva, aki azalatt, míg a válaszért kellett volna eljönnie, felhasználta az időt, hogy egy halott koporsója mellől elszöktessen egy esztelen, félkegyelmű leányt! Pfuj az ilyen emberekre! Ennyi csalás, hitszegés, árulás. Egymáshoz méltók vagytok valamennyien; komédiások és komédiásnék. - Ki az én szobámból! Ott van az ön helye - Phryne orgiáiban!
Az embernek eláll az esze, mikor egy asszony szidja. Ez megbénítja a gondolkodást. Ghedimin herceg okos ember is volt, jó ember is volt, s azonfelül valóban oly ártatlan volt ebben a bűnben, ami nem is bűn, mint egy gyermek; hanem azért mégis oly elítélt bűnösnek érezte magát e szavak után, mint aki csakugyan a legnagyobb merényletet követte el, amit soha helyrehozni nem lehet, a legnagyobb kiszámítással; úgyhogy nagyon szerencsésnek érezte magát, mikor kimenekülhetett a házából, s gondolájához visszajutott.
Pedig bizonyosan mondhatjuk, hogy még azt sem tudta, hogy ki volt Nariskin Zsófiának az anyja.
Csakhogy ezt nem hitte el neki Corynthia soha. Kiszámított, szándékos kínzásnak vette ezt az egész jelenetet. Férjének megjelenését a légyott órájában, s a szerelmi sóvárgástól izzó női szívre először a temetési jelenet jégcseppjeinek, azután meg az imádott, a várva várt ifjú hűtlensége méregcseppjeinek fecskendését!
S az illó méreg öl kívül és belül.
Amint Ghedimin eltávozott, Corynthia két kezét összekulcsolva feje fölött, arccal a földre veté magát, és keservesen zokogott. Azután, hogy senki sem emelte föl, térdre fölállt, hajtekercsei mint vonagló kígyók omlottak keblére. Öklét az esküre feltartott három ujjal az ég felé emelve, lihegé kegyetlen bosszúval:
- Ha én teneked valaha ezt a keserű órát visszafizethetném!
Ajkai fölnyíltak: egymáshoz szorított fogainak csikorgását lehetett hallani.
Valamit gondolt. A szemei szikráztak bele.
Aztán felállt a helyéből. A fehér köntös patyolatujját feltűrte vállig gyönyörű karjáról.
S akkor azt a gömbölyű, vastag izmot a felsőkar közepén fogai közé szorítva, úgy beleharapott, hogy a vér kiszökött belőle.
S azt a vért felszítta a szájával.
Az orosz népbabona azt tartja, hogy ha valaki az átkának a beteljesüléséről bizonyos akar lenni, hát az átok kimondása után igyék a saját véréből.
       
A halálfejpillangó úgy sírt a ráma szegletében, mint egy elkárhozott lélek.









Jókai Mór: Szabadság a hó alatt


A szétszakadt szív
Zeneidának három gyászünnepe volt ma. Az egyik Zsófia temetése, a másik Puskin esküvője, a harmadik - a saját névestéje.
Zsófiának az volt a végkívánsága, hogy az esküvő előzze meg a temetést.
Az ő égnek emelkedő lelke még akarja látni, hallani azoknak a boldogságát, akiket úgy szeretett.
Orosz szokás szerint a koporsóra csak a sírnál szegezik le a födelet: egész odáig feltakart arccal utazik a másvilág vándora.
- Csináld rövidre a ceremóniádat - monda Zeneida a pópának.
(A solovecski pátriárka lábainak volt annyi muszka eszük, hogy erre a napra gyógyíthatatlan köszvényt kapjanak, maga helyett egy pópát küldött. Ha görbére talál szaladni ez a dolog, annak a szakállát vágják le, ne az övét! Mert ha egy pópa vigyázatlan módon esket össze egy szökevény párt, a házasság ugyan érvényes, hanem a pópa szakállát lerágják, s magát elviszik katonának.)
Az esküvő alatt, orosz szokás szerint, két fehér galambot bocsátottak el szabadon az összekelő pár fejei felett. A két galamb egy ideig repkedve járta körül a magas verandát, azután leszállt a katafalkra, oda a halott fejéhez, ahol a gyásszal bevont feszület volt felállítva, az egyik az egyik ágra, a másik a másik ágra, s ott ,,a szeretet mártírjának" a feje felett csókolóztak folyvást az egész szertartás alatt.
A szép halott meg volt elégedve az esküvővel. Minden úgy történt, ahogy ő elrendelé. Bethsába a rózsaszín ruhát viselte, s a platina diadémot tette fel a fejére.
- Ezen átestünk - szólt Zeneida. - Következik a második! Gyorsan, gyorsan.
Bethsábának le kellett vetnie a rózsaszín köntöst, s felvenni a feketét a halottbeszentelési ceremóniához. Zeneida segített neki az öltözésnél. Puskin kívül maradt.
Bethsába egyre sírt, akár a piros ruhájára tekintett, akár a feketére.
Zeneida pedig nem árult el ma érzékenykedési hajlamot. Fásultsága egész a cinizmusig ment.
- De ugye - szólt zokogását elfojtva Bethsába - a túlvilágon ismét látni fogjuk egymást Zsófiával?
- Oda, oda! - dörmögé Zeneida. - Hát aztán ott melyiteké lesz Puskin?
Ez ám a bökkenő!
Bethsába elbámult, s nagy szemeit Zeneidára mereszté.
- És hátha egyiteké se lesz! - szólt Zeneida, összehúzva erős szemöldeit. - Vagy azt hiszed, hogy a túlvilágon is lesz egy nagy Muszkaország, aki lába alatt tartson egy túlvilági kis Finnországot, hogy aztán legyen a túlvilágon is egy bolond, aki azért, hogy más a paradicsomba juthasson, maga elmegy a pokolba!
E kifakadás leleplezé Bethsába előtt Zeneida titkát. Elámultan rebegé:
- Te is szeretted őt?
- Ne kérdezd azt. Örülj neki, hogy a tied. S ne kívánkozz vele át a másvilágra. Azon légy, hogy megtartsd őt magadnak ezen a világon.
- Te is szeretted őt? - ismétlé szomorúan Bethsába.
- No, ha kitaláltad, hát vedd hasznát! - szólt Zeneida színlett negéddel. - Mármost tudod, hogy kitől kell legelébb féltened. Azon légy, hogy hozzám közel ne ereszd. Most már ismersz, hogy ki vagyok. Örülök rajta, ha férjeket elcsábíthatok, asszonyoknak sírást okozhatok. Keresztanyádnak igaza volt. Én vagyok az ördög. Alekódat Szentpétervárra vissza ne hozd!
Bethsába odaborult Zeneida keblére, s átölelte annak a vállait. - Nem igaz! Nem igaz! Nem igaz! Engem nem csalsz meg. Mondd meg nekem, miért adtad nekem Puskin szívét, ha magadnak is megtarthattad volna? Nagy oknak kellett arra lenni! Fedezd fel! Ő nekem már férjem. Mindent meg kell felőle tudnom. Ha nem szeret - még azt is.
Zeneida most már szelíd mosollyal tekinte le az ifjú menyasszonyra (abban a gyászruhában), s aztán ő is magához ölelé őt: - Tehát te nem hiszed azt, hogy én olyan rossz vagyok, akitől a férjedet féltened szükséges? No, hát megmondom, hogy kitől féltsd! Van egy csodaszép asszony, bájolóbb mindazoknál, akiket valaha láttál, csábító, mámorító és telhetetlen. A neve ,,Eleutheria".[1] Elcsábítja ez az oltár előtt álló vőlegényt a menyasszonya mellől: elcsábítja a hétgyermekes apát felesége, családja köréből, és akit magához csábított, azt a szíve utolsó csepp véréig, a lelke minden gondolatáig magának tartja. Ez a rettenetes asszony a te vetélytársnőd. Őrizd meg a férjedet, hogy vissza ne gondoljon rá: mert szerelmes belé!
- Az az ,,Eleutheria" azt teszi, hogy ,,szabadság?"
- Férfiak vérében szokott fürödni, attól olyan szép. Ajándékul csak hekatombákat fogad el férfiszívekből; s az emberek közül is csak azt, ami arany és gyémánt. Asszony, akinek ilyen gyémánt jutott, őrizze meg azt! Kéjenc, iszákos, kártyás nem esik vissza oly könnyen a csábító hívásra, mint akit egyszer ez rabjává tett. S mikor az ,,Eleutheria" felkiált: ,,férfifejekre van szükségem!" ezernyi ezeren, az ő szeretői kiáltanak vissza: ,,itt az enyim, vedd el!" Vigyázz, hogy Puskiné köztük ne legyen!
Bethsába végigcsúszott ölelő karjaival Zeneida termetén, míg ölelésével annak térdeinél állt meg.
- Óh, te utolérhetetlen szentség! Aki elutasítottad magadtól az ő szívét, azért, hogy a fejét megőrizd! Mondd meg, tanácsolj, hogyan teljesítsem azt, amit te kívántál? Olyan nehéz az! Mit tegyek, hogy jól legyen téve?
Zeneida felölelte a kis menyasszonyt, s aztán elkezdett neki suttogva tanácsot adni, ahogy tapasztalt asszonyok teszik fiatal asszonykáknál.
- Járj mindenben kedvére! Ne mondj neki ellent. Ha egy nap hétszer változtatja is a véleményét, te ugyanannyiszor fordíts a magadén. Találd ki, hogy miről gondolkozik, s előzd meg a kívánságát. Ha egy gondolatját bírod, arról a többit mind követheted. Ha rosszkedvét látod, ne faggasd, mi baja. Olyankor a legkedvesebb arc is visszatetsző. Szerelmét viszonozd egész lelkeddel, s boldogságodat ne titkold; de ne hízelegj neki, mert azért megutál. Légy rajta, hogy otthon jól érezze magát. Háztájad legyen csendes és tiszta, magad mindig vidám és kedélyes, recsegő hangodat még a cselédhez szólva se hallja. Akit ő szívesen lát, te is jól fogadd, férfias mulatságaitól vissza ne tartsd. Ne kérdezd ki, hová megy, honnan jött? És különösen féltékenységet el ne árulj. Azt nem érezni egy nőnek a férje iránt lehetetlen; de ott kell lenni a jó ügyvédnek, a szívnek, aki tisztára mossa azt védelme által, még akkor is, ha a szemek és fülek a vádlók. Szemed sohase legyen kisírva előtte. Arra pedig, amit magad téssz, jól vigyázz. Nem szükség, hogy a vadembert játszd idegen férfiakkal szemben, s minduntalan férjedhez menekülj, ez őt nevetségbe, sőt bajba hozhatná; de ne is engedj játékból, asszonyi hiúságból bárkinek is olyan előnyöket, amik az ő féltékenységét fölidézhetnék. Ha valami bánt, mondd meg neki szelíden, azonnal; ne tartogasd, amíg nagyra nő, amíg az arcodon meglátszik a bú, és légy könnyen engesztelhető. És mindezekben egyforma légy örökké! Mert egyetlen egy rossz óra: egy elátkozott negyedóra elég, hogy eszébe jusson az elhagyott szeretője, az ,,Eleutheria", s visszajöjjön hozzá.
A menyasszony hallgatta azt, mint a szentírást. - Majd én segíteni fogok neked, hogy otthon tartsd és visszatartóztasd a Szentpétervárra jöveteltől. Írok neked leveleket, amikben az lesz, hogy a cár fel van ingerülve amiatt, hogy az, kit ő leányának szánt vőlegényül, a temetés napján egy más menyasszonnyal tudott megesküdni. Nem lesz az igaz, én elmondom a cárnak Zsófia végrendeletét, s ő meg lesz úgy nyugodva abban. De Puskinnak azért kegyvesztetté kell lenni - színből, ő engedelem nélkül nem térhet vissza Szentpétervárra, s mi kitöröljük őt a ,,Zöld könyvből", hogy tőlünk se kapjon meghívást. A te két karod lesz az ő temetője, míg a feltámadás napja el nem jön; vagy amit jobban hiszek: a mi temetkezésünké. Ha vége lesz mindennek, akkor majd viszatérhettek a világba. Addig azt kell vele elhitetnünk, hogy felülről száműzve, alulról kitagadva, nincs más világa számára mint szerelme és Olympja. De hát hisz az már két világ: két mennyország!
Puskin benyitott hozzájuk.
- Még nem vagytok készen?
- Hagyj békét! Most rontom a feleségedet. Megtanítom, hogyan kell téged jól igában tartani. Nem szabad azt meghallanod.
- Hasztalan, ő nekem az első órában mindent elmond.
A kántorok a halottas szobában rákezdték már az éneket. Ez már hosszabb szertartás volt, de annak is csak vége szakadt egyszer. A pap felvette a két gyertyatartót, s keresztbe téve egymás fölé, kimondá a megáldó ,,mio vszem" szót; aztán háromszor tömjénnel körülfüstölé a koporsót, s a bűnlajstromot tartalmazó pergament, aminek végére a feloldás fel van írva, odatette mint túlvilágra szóló útlevelet, a holt gyermek kezei közé, s arra kioltottak minden gyertyát a katafalk körül.
A két galamb még akkor is csókolódott a katafalk keresztjén. A koporsót kivitték a gyásszal bevont dereglyébe. A kert valamennyi virágai mind vele mentek kíséretül, el volt halmozva koszorúkkal. A lampionok kék, zöld, veres fénye rikítóan világlott az alkonyderületben. A kántorok folytatták zsolozsmájukat, mihez az evezők csapása verte a lassú ütenyt. A távozó dereglye után sokáig bámultak az ott maradottak, míg a legközelebbi zöld sziget el nem takarta azt szemeik elől.
- Ez már elutazott - mondá Zeneida. (Ő nem sírt.) Most rajtatok a sor. Csak gyorsan. Minden búcsúvétel nélkül, az olyan unalmas. Menjetek, vigyétek egymást! Nekem is vendégeim vannak. Víg társaság! - Sietek. - Elég volt egy csók, Bethsába. A többit add Alekódnak. Vidd gyorsan magaddal, ami a tied.
- Kár, hogy nem egészen - sóhajta fel Puskin, kinek megvolt az a bűne, hogy amit gondolt, nem tudta elhallgatni. - Egy részét magával vitte ,,az", aki ott a gondolán utazik tova, más része tenálad szakad, ennek a szegény gyermeknek nem marad, csak a töredék.
- Nem igaz! - szólt Zeneida büszke ragyogással arcán. - Az, aki az égbe utazott, őrá hagyta a maga részét; ez, aki itt maradt, éppen ez órában adta neki azt, ami az övé lehetett volna. Bethsába tudja azt már jól. Te az övé vagy egészen! Isten veled.
S kezét nyújtá neki. (Az új korszak szövetségesei nem csókolódtak - üdvözlésül.)
S amidőn Puskin a kezét megszorítá, Zeneida arcán egy örömsugár villámlott végig. A szabadkőműveseknek van egy jeladásuk, amivel a kézszorításkor egymásnak megfelelnek. Puskin most elmulasztá a jelt megadni!
Már elfelejtette régi szeretőjét!
Már egészen az újé, akinek hitvesi hűséget esküdött.
Így akarta ,,ő" is, s mosolyogva integetett fehér kendőjével a távozó gondola felé, melyre a túlparton várt a befogott trojka; s csak aztán takarta el arcát azzal a fehér kendővel, mikor már azok nem láthatták, de azt sem tudja azon a fehér kendőn kívül senki, hogy sírt-e vagy nem.
Csak akkor vette azt le szemeiről, mikor az ő saját gondolakormányosa megszólítá:
- Asszonyom! Nézd, már eregetik a röppentyűket fölfelé a Kresztovszki-szigeten.
- Úgy Igaz! Hisz még hátra van egy harmadik temetés is! Azzal gondolájába szökött, s a függönyös ernyőzet alá behúzva magát, dalolá csendesen:
,,Hogy a babiloni vizeknél ültünk";
- - - - - - - - - - - - - - - - - - - - 
,,Mondták nekünk az idegenek,
Zengenénk a Sionról éneket."
- - - - - - - - - - - - - - - - - - - - 
,,Ha én terád meg nem emlékezem,
Felejtkezzék magáról jobb kezem!"

[1] ,,Szabadság" görögül.









Jókai Mór: Szabadság a hó alatt


Hamvak és szikrák
Zeneida sietett evezős gondolájával a Kresztovszki-szigetre vissza, megelőzve a gyászdereglyét.
Vendégei mulatták magukat nála nélkül is. Szokva voltak már ahhoz.
Az összeesküvők ma teljes számmal voltak együtt. Eljött Pestel is a távol Nikolajefszkből.
Ma kellett a pártoknak megmérkőzniök, hogy kinek a terve legyen elfogadva. Azoké-e, akik a szabadság művét a cár által akarják kivívni, vagy azoké, akik ő ellenére, akik rajta keresztül, vagy élve, vagy halva, akarják a munkát elvégeznie
Mikor a tűzijáték elkezdődött, azok, kiket ,,bojár" néven hívtak, a csillogó látvány alatt félrehúzódtak - a rulettszobába.
Huszonhárom férfi volt és Zeneida.
Csak Ghedimin hercegre vártak, akinek a cártól kellett megérkeznie.
Megjött az is.
Egy hosszú, öt pecséttel lezárt boríték volt a kezében. Mindenki feszült aggodalommal várta, mit tartalmaz ez a boríték?
A herceg felvágta a pecséteket ollóval, felnyitá a borítékot. S ekkor - kiomlott abból - egy csomó elhamvadt papírlap foszlánya, elégve, ahogy a kandallóból előkerült. A várva várt okmányok hamualakban.
- Megmondtam előre! - kiálta Pestel, diadalmaskodó arccal. - Komédia volt az egész. Nem tartott három hónapig. Vége a szép beszédnek! Következnek a rút tettek!
Nem lehet más hátra, mint szavazni.
Megtörténjék-e a tett?
Szavaztak nyíltan és név szerint.
Tizenkettő volt az ,,igen", tizenkettő a ,,nem".
- Még van egy, akinek a szava dönt! - monda Pestet. - Itt van a ,,votum Minervae"! Itt ,Zeneida. Döntsön az ő szavazata.
Zeneida látta Ghedimin herceg arcán azt a halálsápadást elterülni.
Csendes, nyugodt hangon mondá ki:
- Igen.
Tizenhárom szavazat lett tizenkettő ellen, mely azt mondá; következzék a tett!
- De mikor?
Ez volt a másik kérdés.
Pestet azt mondá: rögtön! Rilejeff azt indítványozta, a szeptemberi katonai összpontosítás alkalmával.
- Ma még! - dörmögé Jakuskin - ne holnap!
Erre ismét szavazni kellett.
Azonnal-e vagy szeptemberben?
Ismét tizenkét szavazat volt tizenkettő ellen. Újra felhítták Zeneidát a ,,votum Minervaera".
Egy leheletétől függött, hogy fenekestől felforduljon a világ még ebben az órában.
- Szeptemberben - mondá ő. S Ghedimin nagyot lélegzett. Pestel bosszúsan vállat vont.
- Akkor jobb lenne egész a jövő évi májusig elhalasztanunk, amikor Kiovban lesz a nagy hadsereg-összpontosítás, ott a Délen egészen mi vagyunk az urak.
- Szégyen reánk! - dörmögé Jakuskin. - Tizenketten vagyunk, s nem merünk hozzáfogni! Tizenkét Brutus! Több egy armadánál. Majd ha magam maradok, én megteszem magam.
A tűzijáték végjelenése dörgött odakünn a nézősereg tapsai között; a tűzkévék csillagkalászai hullottak alá körös-körül szikraeső közepett az égből. ,,Tehát szeptember 20-ikán" - suttogák egymásnak, kezet szorítva az összeesküvők. A vidám vendégsereg hahotázott, s éltették a háziasszonyt. A Néva tükrén, a hulló szikrák között sikamlott tova a gyászdereglye a mosolygó arcú halottal, s a gyászzsolozsma felhangzott a tapsok közül:
,,Ember, rettegd a holnapot,
Por vagy, kire más rátapod,
Ma kacagva, holnap sírva,
Aztán némán néma sírba."
- - - - - - - - - - - - - - - -
Aztán elmúlt a zaj és ének. A szikrák kialudtak, a hamvak lehullottak. Hajnalodni kezdett. Senki se járt már a Néván, mindenki aludni ment; átaludni a szürke napot. A szentpétervári délelőtt csak erre jó.
Még a hajnala is oly idegen valami! Az ég fehér lesz, s amint a csendes Névában visszatükröződik, az olyan, mint egy fényes ezüstlap, a hosszú felhővonalak az égen pedig éjfeketék, s a Néva tejszínű tükréből visszatetsző fák is mind feketék. - A halál gyászpompája égen és földön.









Jókai Mór: Szabadság a hó alatt


Dajmona
Grusino úrnője, aki éppen úgy uralkodott Arakcsejeff fölött, mint Arakcsejeff az egész birodalmon, nem volt valami csoda szépség, fiatal sem volt már. Arca ifjú korában sem lehetett szép, s termete férfias idomokhoz közelített. - Vannak ugyan rút nők, akik tudnak kellemesek lenni: akik tudják azt, hogy ők nem szépek, s abból igyekeznek kifejteni a rút vonásokkal harmoniázó sajátszerű varázst. Dajmona azonban erőltetni akarta magát arra, hogy szép legyen. Arcbőre igen barna volt, s azt ő igen fehérre és igen pirosra festette ki, de már a nyakán nem folytatta a helyreigazítást, s annálfogva olyan volt az arca, mint egy lárva. Minthogy semmi szemöldöke nem volt, s ő azt is akart, hogy legyen, s amellett rossz szemmértéke volt, annálfogva hol az egyik, hol a másik szemöldöke állt feljebb a szükségesnél, fogai feketék voltak az arcfestéstől, a túlságos cukorevéstől és a pipázástól. Amellett a legnevetségesebb bizarr színeket és divatokat szedte össze az öltözetéhez, ami szüntelen túl volt halmozva szalagokkal és ékszerekkel. S ha megszólalt, a hangja durva férfibariton volt, vegyítve az indulatkifejezéseknél elcsukló sikoltásokkal. Pedig egész nap lehetett hallani a hangját. És az félelem volt mindenkinek. Mert amibe az a hang kapott, az mindig pör és szidalom volt; mikor szolgával, szolganővel beszélt, sajátszerű interpunkciókat használt; a ,,vessző" (komma) no az volt a vessző, a kettőspont (colon) pofon jobbrul, balrul; pont (punctum) a kancsuka.
S ez volt a mindenható kegyencnek az eszményképe, boldogítója, tündére!
Köztudomású volt országszerte az a varázs, amivel a bizalmas államférfit lekötve tartja. S akinek valami elnyernivalója volt Szentpétervárott, tudta jól, hogy Grusinót útban kell ejteni mert egy jó szó Dajmonától többet nyom, mint egy szekérderék ajánlólevél meg egy zsák érdem. S e jó szót nem osztogatták ingyen. Dajmona értette a dolgot. S igen jól kidolgozott tarifája volt nála az osztandó kegyeknek. Mit kell hozni ilyen meg ilyen fokú államhivatalért; mi jár egy szállítmányi szerződésért; mi a díja egy érdemrendnek; s mi a váltság egy akaratlan Szibériába rándulásért, kancsukakíséret mellett, vagy anélkül; galog vagy szánkóval? Ezt ő mind akkurate meg tudta mondani könyv nélkül.
És bizonyosan nem tartották magukhoz illetlennek az előkelő főurak és asszonyok mindannyiszor, amikor szükségét látták, nyájasan, alázatos arccal megjelenni a grusinói úrnő előtt, aki nem volt se jobb kézre, se bal kézre megesküdött felesége a kegyencnek; hanem volt egy elcsapott és Szibériába küldött matróznak a felesége, s kiszolgált markotányosné az izmajlovszki ezredből, akit a gránátosok a ,,kancsal Dajna" név alatt tiszteltek.
És mégis oly teljes mértékben, s oly igazán meg tudta hódítani azt a bölcs embert, akitől az egész ország rettegett.
Arakcsejeff csak akkor érezte jól magát, ha letehette a szentpétervári ,,vasálarcot", s feltalálhatta a valódi ,,régi embert" önmagában a grusinói asszony karjai között.
Az udvarnál mindig hidegvérű és alázatos, minden sérelmet. megaláztatást eltűrő (azért hogy befolyását megtartsa); sima és hízelkedő, modorában minden diplomatánál finomabb, s belsejében tele bosszúálló szenvedéllyel, féktelen dölyffel és nyers utálattal minden iránt, ami vele ellenkezik. - Már az maga egy: penitencia volt rá nézve, hogy folyvást franciául kellett beszélnie, mert az udvarnál, a társaságokban ez volt a kizárólagos idióma, s aki ott oroszul talált megszólalni, kockáztatta, hogy összeesküvőnek, vagy pláne ,,tudóstársasági tagnak" tartják. Pedig ő gyűlölte a franciát minden porcikájában: nyelvét, viseletét, zenéjét, italát és diplomatáit, színműveit és filozófiáját. Aztán kénytelen volt nagyon vigyázni magára: minden szóra. amit száján kiejt, s minden pohárra, amit a száján betölt. Nemcsak azért ez utóbbinál, hogy mérget ne itassanak meg vele, hanem, hogy annyit ne igyék, amennyitől többet találna beszélni, mint szükséges. Mert ismerte a természetét, hogy ha egyszer bort iszik, akkor kitör belőle eltitkolt természete. Azért még aszkétát is kellett játszania; mert tudta jól, hogy rá nézve minden asszonyi csáb csak finom tőrvetés, amiben ellenségei meg akarják fogni. Olyan életet élt, mint egy remete. Pedig sardanapali vágyai voltak.
Mikor aztán egy-egy rövid időre kiszabadulhatott az udvari légkörből, haza, a senkitől nem ellenőrzött eleusi barlangba, s levethette magáról a kényes franciát, öltözetestől, álarcostól együtt, felvehette a megtagadott őseredeti oroszt, nekiereszthette rabbá tartott nyelvét annak az igazi novgorodi stílusnak, amelyen a hajdani köztársaság bojárja szidta a parasztot és a cárt - egyformán; versenyt pörölve a tökéletesen hozzá illő élettárssal, akivel reggel összeverekedett, délben öszecsókolódott, délután együtt agyalták ketten sorba a jobbágyot, szolgahadat, sztarosztát, s este együtt itták le magukat: - akkor érezte magát csak boldognak. Itt minden szabad volt. Dajmona versenyzett vele minden kicsapongásban. Ha dühösködött, még jobban dühösítette, ha haragja epéjét kellett kiöntenie, keresett a számára élő emberi tárgyakat, s a kegyetlenkedésben asszonyi kifinomítással segített neki. Mikor a főúr Grusinóba hazajött, éjjel-nappal volt lótás-futás, jajgatás, püfölés, aztán evés-ivás, dorbézolás, tánc, zene, kátrányba mártott s tollba meghempergetett asszonyok kergetése az utcán, vadászat, kutyahecc, felgyújtott gunyhók, vízbe dobált leányok, bolondok tréfái, saturnáliák, s egyszer legalább egy ,,szvaha" (leányvásár). A szultánának arra is volt gondja, hogy a maga padisahjának egy bajrámünnepet szerezzen.
Alekszej Andreovics herceg saját valódi ,,én" -jét tartotta ott a nem szép Dajmonánál, s ez tette őt kedvesebbé rá nézve a világ minden szép asszonyainál.
       
Egy napon a derék Zsabakoff jelent meg alázatos térd-fejhajtással a hatalmas Dajmona előtt. Ezúttal nem abban a rongyos öltözetben, amiben Puskinhoz beravaszkodott, hanem igen tisztességes úrnak kiöltözködve. Voltak neki különféle jelmezei -, a felvett szerepekhez képest.
Dajmonához az hozta, hogy Zsabakoff úrnak tudomására jutott, miszerint a cár nagy hadsereget fog megindítani a török ellen. Erről még senki sem tud a kerek földön semmit. Még Arakcsejeff sem. De egy ember mégis tud valamit. Ez a cár komornyikja. Ugyanaz a jószívű lélek, aki Jevgen úrfinak kikölcsönözte egy estére a cár saját Vladimir-rendjét. Ez ,,jó barátságból" mást is megtesz.
Zsabakoff úr kedvéért például megteszi azt, hogy összetakarítás közben belepillant a cár asztalán hagyott iratokba, s amit azokból megtudott, amik még a miniszterekkel sincsenek közölve, azt (nem üti dobra) dobszó nélkül árusítja el. (No ezen nem kell megütközni; valahány ház, annyi szokás; hisz az is megtörtént ebben az időben, hogy az egyetemi tanárok - erga modicam remunerationem - a rigorosum előtti napon azokat a kérdéseket kiszolgáltatták a censurandusoknak, amiket másnap fel fognak nekik adni az examenen.)
Azonban Zsabakoff urat ebben az egész dologban nem az érdekli, hogy Hellász szabadsághősei fogják-e addig tarthatni magukat Missolungiban, amíg az orosz sereg segítségükre megérkezik, hanem csupán csak az, hogy a cár terve szerint az összes katonaságnak az eddigi felszereléshez még egy kulacs is adassék, amire nagy szükség van a hadjáratban. Tehát kétszázötvenezer bádogkulacs. Aki ennek a szállítását megnyeri, úrrá van téve. A becsületes kormonyik azonban ezt a titkot természetesen nemcsak Zsabakojf barátjával, hanem sok más hasonló barátjaival is közölte, akik valószínűleg már csináltatják is nyakra-főre a rengeteg sok kulacsot; mert ennek két hét alatt ki kell állítva lenni. S valószínű, hogy aki közülök elnyeri a megbízatást, nem az lesz, aki legolcsóbb árt szab, hanem aki legjobban ért a főintendatúra szekerének a kenéséhez. Amiért tehát Zsabakoff úr idejött, az a kegyes óhajtás, vetné közbe magát a hatalmas úrhölgy a mindenható főintendáns úrnál, hogy az utolsó órában venné rá a cárt, hogy az egészségtelen bádogkulacsok helyett fakulacsok rendeltessenek meg. Akkor a bádogkulacsos versenytársai mind elesnek. Zsabakoff úr maga marad a versenytéren, s azt kérhet, amit akar. Óhajtása nyomatékául egy kis ajándékot is hozott, ami nagyon jól fog illeni a bájos úrhölgy homlokára: egy antik gyémánt ferroniére-t, melynek rózsája közepén egy igen szép tüzű solitaire ragyog.
- Ez természetsen csak foglaló - mondá a kegyencnő. - Ilyen nagy vállalatnál, tudhatod, hogy nekem a nyereségből osztalékot szoktak adni.
- Számból vette ki a szót, kegyelmes asszonyom. Őszintén beszélek. Igaz ember vagyok. Mindig az egyenes úton jártam. Minek tagadnám. Én az általam tett árajánlat szerint minden kulacson nyerek fél ,,grivát", ebből átengedek kegyelmessségednek - két kopeket.
- Hát tudod mit? Szabj olyan árt, hogy nyerj rajta egy egész grivát, s abból adj nekem négy kopeket.
Zsabakoff úr azt mondta, hogy úgy még jobb lesz.
Dajmona azonban nem valami nagyon gyöngéd a vendégei irányában. Tartott a háznál egy szakértő kitanult ékszerészt (az is jobbágya volt), azt mindjárt odahívatta, s megbecsülteté vele a Zsabakoff által hozott ékszert, az ajándékozó jelenlétében. Ez volt a szokás. Az ékszerismerő azt mondta, hogy megér az ezerötszáz rubelt; de hogyha az a középső solitaire nem volna sárga, hanem tiszta fehér, megérne kétezret.
- Kend ahhoz nem ért! - förmedt reá Zsabakoff. - A sárga gyémánt a ritkaságok közé tartozik. Azt úgy hívják, hogy ,,fantaisie". Aztán az antik. Azt legjobban keresik az uraságok.
- Az igaz, az igaz; hanem azért, ha fehér volna, mégis többet érne ötszáz rubellel.
- No látod - mondá Dajmona. - Ezt legközelebb ki fogod cserélni olyan szebbel és drágábbal. - Aztán tudod, jobb szeretem, ha aranyba lesz foglalva, nem ezüstbe, mint ez.
Zsabakoff megígért mindent, s nagy kéz- és lábcsókolások között eltávozott, mintha ő kapott volna valamit.
Egy pár hét múlva megint visszakerült Zsabakoff úr. Még nyájasabb, még alázatosabb volt, mint első alkalommal.
- Ahogy megígértem! - ezzel toppant be. - Egy ember, egy szó! Itt hozom az újdonatúj ferroniére-t ahelyett a kopott helyett. Ez már aztán csak gyönyörű. Ezt a követ kell megnézni. Micsoda tüze van! Milyen tiszta! Igazi golkondai brilliánt. Mikor erre a nap rásüt, az embernek elvesz a szeme fénye.
Addig dicsérte a pompás új ékszert, míg Dajmona visszaadta neki helyette a régit. S átvette az újat cserébe.
- Ezt aztán megbecsültetheted! Tudom, hogy háromezer rubelen alul meg sem szólal az ötvös. Éppen annyi volt. De nem sajnálom tőled. Csak arra kérlek, hogy most mindjárt írj a kegyelmes úrnak extrapostán, gyorsfutár által küldd neki a levelet, mert éppen most dől el a dolog. Aztán rád nézve is négy kopek minden kulacs. Óh, én szaladok. Sietek!
Zsabakoff úr aztán még egyszer kegyeibe ajánlva a kulacsok dolgát, sietett kifelé: szekerébe vágta magát, amibe három ló volt fogva, s úgy elvágtatott, mintha kergették volna. Ezúttal nem várta be, amíg Dajmona előhívatja az ékszerészt.
Dajmona mindennél sürgetősebbnek találta levelet írni Arakcsejeffnek a kulacshistória végett, s az nála nehezen ment, mert a toll nem akart engedelmeskedni a kezében. Csak azután, hogy ez megvolt, adta át az ékszert a becsüsnek.
Az gyanús szemmel nézte körül a ferroniére-t, engedelmet kért, hogy a műhelyébe vihesse azt vizsgálat alá, ami megtörténvén, azt az ítéletet mondá ki, hogy az bizony testvérek között is megér három rubelt: a gyémántok csupa strassburgi hamis kő, s a foglalat nem arany, csak similor.
Dajmona az első pillanatra meg volt lepetve: el nem tudta gondolni, megőrült-e ez az ember, hogy őt így meg akarja csalni, éppen akkor, amikor kétszázezer kulacsról van szó. Hanem aztán meg haragba jött. Ez mégis otromba csalás. De hallatlan megsértés azonfelül. Háromrubeles similor ékszert, hamis gyémántokkal, a markotányosnéknak szoktak ajándékozni!
- Sinkó te! - kiálta sikoltó hangon Dajmona, mire rögtön ott termett a ,,mindenes", egy izmos, délceg férfi, arcán félreismerhetlen jellegével a cigány fajnak. - Ülj rögtön lóra, végy magadhoz még három csatlóst, vágtass utána annak az embernek, aki az imént innen három lóval elhajtatott, fogjátok el, kötözzétek meg, hozzátok vissza! Keressétek, amíg beéritek.
A cigánylegény egy perc múlva már lovon ült, nyereg sem kellett neki, előrevágtatott; a három csatlós alig ért a nyomába. Dajmona bizonyos volt felőle, hogy az ő Sinkója utoléri röptében Zsabakoffot.
Azonban alig telt bele félóra, hogy a három csatlós, Sinkóval együtt, ugyanazon az úton vágtatva jött visszafelé, s mögöttük egy trojka, amiben egy magányos férfi ült. De azt nemhogy ők hozták volna megkötözve fogolyképpen, hanem inkább úgy látszott, mintha az kergetné őket; pedig csak egyedül volt, de kidugva a fejét a kocsiernyő alul, egy hatalmas pálcával kegyetlenül fenyegetőzött a futók felé, azok pedig vágtattak, ahogy a ló bírta, ijedt képekkel tekingetve hátrafelé.
- Micsoda dolog ez? - sikongatott Dajmona, dühösen futkározva alá s fel a tornácon, s félrecsapva a fején a főkötőt. - Sinkó te! Kutyafülűek ti! Hát elszaladtok! Egy embertől el hagyjátok magatokat kergetni!
El bizony, mert olyan ,,egy" ember az. Mire a kastély elé ér, sikerül neki a trojka bőrfedelét hátrataszítani, s akkor felugrik az üléséből, s úgy ordít tele torokkal a futók után:
- Gazemberek! Megálljatok! Majd adok én tinektek: fényes nappal utazókat kergetni az országúton! Várjatok csak! Száz kancsukát kaptok egyenként! Kútgémre húzatlak benneteket. Bojnyikok! voncsikok, zsiványok!
Ez ,,ő!" az úr: Arakcsejeff maga.
Dajmona erre még dühösebb lett. Lefutott a tornáclépcsőn az udvarra, ott állt meg az érkező elé, rikácsolva:
- Miért kergetted vissza az én embereimet? Tolvajt kergettek, aki engem meglopott! Hamis ékszert hozott, s kicserélte az igazival. Én akarom őt visszahurcoltatni. A zsiványt.
Dehogy hallgatott rá az úr! Mikor ő a gazembereket szidja, akkor a füle nem ügyelhet másra.
Egészen veres volt az arca. Az egyik kezében egy nagy bunkósbotot fogott, a másikban a szíjánál fogva egy öblös kulacsot, mikor a trojkából leszállt.
Dajmona pedig azt hitte, hogy a megérkezett úr egészen az események színvonalán áll már, annálfogva, odaszaladva eléje, s megragadva porköpenyege gallérját, csak folytatá a megkezdett égető kérdést.
- Hisz ez Zsabakoff volt! Tudod? Zsabakoff? Csak nem adtad neki oda tán még a kulacsokat?
- Kulacsokat? - szólt elbámulva az úr. - Nekem - ihol la csak egy kulacsom van, s ezzel sem kínálhatok meg senkit, mert üres.
- Óh, hogy a szélvész pusztítson el! A kétszázezer kulacsot, amit a hadsereg kap, mikor a török háborúba megindul.
Most még nagyobbat bámult az úr.
- Kétszázezer kulacs, háború? Lehelj csak rám! Mit ittál ma?
Az asszony toporzékolt dühében és káromkodott; összehordott hetet-havat, négy kopeket kulacsfejenként, kétezer rubeles karbunkulust, Missolungit és Omer Vrione pasát, mindaddig veszekedve, míg a dühbe hozott úr jól hozzá nem vágta az üres kulacsot a hátához, s félre nem taszította az útjából, melyre aztán Dajmona (minthogy ő valósággal józan volt, s egy józan ember meg egy pikós ember sohasem szokott összeveszni, csak két józan vagy két kótyagos együtt), hogy sértett tekintélyét helyreállítsa, s bosszúját kitöltse, a maga a részéről a szerencsétlen ékszerbecsüsnek esett neki, s annak a fején törte össze a végzetes corpus delictit, a hamis gyémántos ékszert; minek mondta azt, hogy a sárga gyémánt nem olyan jó, mint a fehér! Ő az oka, hogy a tolvaj visszalopta az igazi ékszert, s most már szépen elmenekült vele!
Ilyen volt a szíves ,,hozott Isten" a maga ,,sweet home" jába megtérő államférfinak. Ami különben rendesen így szokott menni, eltérő változatokkal.
Hanem azért este a vacsoránál kibékültek, s akkor aztán megérteté Dajmona az úrral a kulacsok történetét.
- No édes tyúkom. (Ez volt a kegyneve Dajmonának.) Ilyenformán te többet tudsz, mint én, akinek a hivatalához tartozott a hadsereg fölszerelésének főintendánssága. Én el vagyok bocsátva az udvartól. Egészségem helyreállítása végett. Ezt tudta meg a te Zsabakoffod. Azért csalta vissza tőled az ajándékozott ékszert. Megtudta, hogy ,,ilyen" beteg vagyok.
- Hát mi bajod van?
- Az, hogy a cárnak híve vagyok.
- Gyógyulj ki belőle!
- Tudom, hogy vissza fognak hívni rövid időn, s tudom, hogy visszaesem megint a régi betegségembe.
- Tehetetlen! Csak legalább addig tartottad volna meg a cár kegyét, amíg ezeknek a kulacsoknak a dolgát elintézted volna.
- Ejh, ne beszélj olyan ostobaságokat. Danolj inkább nekem valami szépet. Olyan régen hallottam asszonyt énekelni.
És Alekszej Andreovicsnak volt kedve Dajmona hangját élvezni, mikor az azt dalolásra fogja. A pávahang ehhez képest hattyúdal! Hamis, elcsukló, durva hang volt az; de ha az úrnak tetszett. Hát maga a nótának a verse -, miben minden végsor így hangzik: ,,kést neki!" Ugyan furcsa kis dal. És különös, hogy Dajmonának éppen ez jutott most az eszébe! De ugyan mi volna benne különös? Ha a megbukott kegyenc gazdasszonyának éppen a forradalmi dal jön a nyelvére, mikor az urát elkergette annak az ura, elintézetlen hagyva a kulacsok ügyét. Ez csak elég ok arra, hogy aki tegnap még a lábáról csókolta le a port az egyedúrnak, ma az arcához vágja a port!
S a megbukott kegyenc nem szakította azt félbe. Végighallgatta valamennyi strófáját. Az utolsó versnél olyan jólesett az embernek - megvakargatni a hátát!
- Hát te kitől tanulhattad meg ezt a bolondos verset?
- Vasfejű! Hát nem találod ki? Hát nem magad küldted ide hozzám a cigányleányt - nevelőbe? Mi aztán szépen kineveltük egymást.
- Ah, igaz! Hisz a sok keserű öröm között, ami itt rám vár, egyik az ő tréfája! Elkergette a fiamat Arhangelszkbe! Még hírt sem hallottam azóta felőle. Mennyire vitted azóta a leánnyal?
- Ahogy te utasítottál. Ha akarsz benne gyönyörködni, mindjárt behívatom.
- Soha jobbkor!
Dajmona intett a talpát vakaró cselédnek, hogy híja ide Diabolkát.
Azalatt aztán susogva beszélt valamit Alekszej Andreovics fülébe, miközben festett szemöldökei csak úgy táncoltak a gonosz jókedvtől, amit az úr teljes mértékben osztott, úgy kacagott, hogy egész köhögést kapott miatta, s az öklével verte az asztalt. ,,Nagyon jó! Fölséges! Pokoli élvezet lesz!"
Mikor aztán a leány bejött, mind a ketten komoly arcot öltöttek.
Diabolkára alig lehetett ráismerni. Kisasszonyos öltözetet viselt, hosszú ruhát félkesztyűvel, amellett orosz hajadonpártát a fején. A két kezét, orosz illedelmi szabály szerint, eldugva tartá az öltönye hosszú, bő ujjaiban, s akkor csak vette elő, mikor kezet kellett csókolni az úrnak és asszonyságnak. De szemeit világért fel nem emelte volna: azok lesütve maradtak szemérmesen.
- No hát, kedves leánykám - mondá neki az úr -, hogy érzed magadat védasszonyod mellett?
A leány halk, suttogó hangon felelt:
- Istennek hála, s kegyelmes uramnak köszönet azért a szerencséért, hogy e helyre küldettem, ahol egészen boldog vagyok.
Az úr alig fojthatta el nevetését.
- Hiszen te már egészen válogatott szavakban tudsz beszélni.
- Ez nem az én érdemem, hanem a kegyes Prokop tisztelendő úré, ki nem sajnálta a fáradságot tőlem, hogy oktatásában részesítsen.
- Ejnye, hiszen te egészen finom, művelt kisasszony vagy már. Teneked ide kell ülnöd hozzánk az asztalhoz, és velünk vacsorálnod. No, ne szemérmeteskedjél. Te hórihorgos fickó! Adj tányért, étszert a kisasszonynak! Ide, velem szemben!
- Nagy megtiszteltetés lesz rám nézve, érdemetlen szolgálódra, hogyha asztalodhoz ültetni kegyeskedel, de bocsánatodért kell esdenem, hogyha ételt nem veszek magamhoz. A kegyes Prokop atya vezeklésül hagyta rám, hogy egy egész esztendeig az estebéd helyett böjtöt tartsak.
- S ugyan mi vétkedért?
A leány nagyot fohászkodék.
- Óh, kegyelmes uram, te tudod azt legjobban, mi az én nagy bűnöm, amelyet én soha holtomig le nem tudok vezekleni.
S egész töredelmesen lehajtá a fejét.
(Igazán megtért ez, vagy csak komédiát játszik?)
- Hát azután mit csinálsz azalatt, amíg mások vacsorálnak? - Azalatt nekem zsoltárokat kell olvasnom a többiek előtt.
- Ah! Te hát már olvasni is tudsz? És még zsoltárokat. No azt szeretném hallani. Hozzatok neki egy zsoltárt. No hát ülj ide az asztal végére, s pohár helyett olvass a zsoltárból. Melyik következik?
A leány leült az asztalvégre, egy kezét az ujjai hegyével illedelmesen az asztalszélre téve, s a másiknak a mutatóujjával taszigálva a szótagokat egymás után.
,,Ör-ök-öd-be ur-am pog-ány-ok j-ött-ek."
- Nagyszerű! Hát aztán érted te azt, amit olvastál? Kik azok a pogányok?
- A törökök. (A leány kiköpött a szó után, ahogy illik igazhivő ortodox muszkának.)
- Hát az az ,,uram" kicsoda?
A leány felállt a helyéről.
- A mi felséges urunk: a cár. - Hát az az ,,örököd" micsoda?
- Görögország.
- Nagyon jól van - mondá az úr. - No lám, milyen szépen megtanultál olvasni. Bizonyosan írni is tudsz már? Mégpedig úgy, hogy nem fogja senki a kezedet, mint mikor azt az első leveledet írtad. Emlékezel még rá? Jól van no! Tréfa volt az! - S aztán Dajmonához fordulva szólt: de úgy, hogy Diabolka is hallhassa: - Hiszen ebből egészen tisztességes leányt csináltál.
- Még majd jó keresztyén asszonyt is csinálok belőle - szólt Dajmona.
Diabolka úgy tett, mint aki nem hallotta azt, s tovább szótagolt.
,,Jér-uzs-ál-em vár-os-át elr-ont-ott-ák."
- Állj elé, Sinkó! Szólt Dajmona a háta mögött álló legényre. - No hát nem derék vőlegényt választottam-e számára?
- Ah! Ez is az én küldöttem. Ez az a bizonyos ,,bátya"?
- Azért meg is becsültem. Derék egy legény. Nincs olyan hű emberem, mint ez! Úgy fél tőle az egész parasztság, mint az ördögtől. Ő az én jobb kezem.
- No akkor képzelem, mennyi korbácsot elnyűtt a más hátán!
- A lakodalmukat én tartom ki, s akkor Sinkót megteszem háznagyomnak, a Diabolkát pedig belső frajomnak.
- No, a nászajándékról meg majd én gondoskodom. Diabolka csak olvasta azalatt a zsoltárt félbeszakítás nélkül. Más leány már legalább elnevette volna magát egyszer, mikor a férjhezadásáról beszélnek - a választott szeretőjéhez.
- De hát most lássunk egy kis táncot meg éneket vacsora végével! - mondá az úrnő, Sinkónak intve.
- Ah! Hát azért csak tud még Diabolka táncolni is, meg nem szent nótákat is énekelni.
- Az nem tud már se táncolni, se énekelni. Annak más hivatása van. Lesz itt más, aki tud hozzá.
A mellékajtón tizenkét szép fiatal parasztleány lépett be lanttal a kezében: valamennyinek az arcán inkább elfojtott félelem, mint mulatási vágy látszott meg. A hátuk mögött kullogott Sinkó, egy hosszú ostorral az egyik kezében. A másikkal meg egy kis púpos hátú törpe embervakarcsot vezetett láncon fogva, mint a medvét, akinek a hóna alatt duda volt. Válogatott csúf fickó volt: elöl-hátul púpos; nagy, idomtalan feje odaszorulva felhúzott vállai közé; arca egy rosszul sikerült torzkép, melyet azután, mintha le akarta volna róla törülni a teremtő keze nyomait, a himlő is összevissza tépett, imitt-amott hagyva meg rajta egy-egy bajusz-, szakáll-, sertecsomót, a szemek közül csak az egyiket. Utálat ránézni. Hanem mikor a dudát fújja, akkor tökéletes szörnyeteg. Annak a nyekegő kecskebőrnek hozzáillőbb fújtatót nem lehetett volna kigondolni.
- No, ez zenének elég remek - mondá az úr -, de hát a tánc milyen lesz?
- Azt várd el még. Az a java.
Sinkó még egyszer kimegy, s behozza a ballerina assolutát: a nyakánál fogva, hogy meg ne haraphassa a kezét.
Ez meg asszonyi kiadásban tökéletessége a szörnycsodának. Törpe és púpos, s amellett oly hosszú karjai vannak, hogy szinte a földet érik. Pisze orra alig látszik, a haja szemöldökéig lenőve, a szája félrehúzódva, kivigyorgó agyarakkal. S amellett vadállati gonoszság minden vonásában.
Ez fog balettet táncolni a főúr mulattatására. Szép, aranyos papiros ruhába van öltöztetve, amit ha mérgében össze fog tépni, sem kár.
Be van tanítva a táncra, akár egy majom, s tudja, hogy annak meg kell történni.
- Fújad, Vuk! Járjad, Polika! - szól tenyerébe csattantva Dajmona, s amint a csimpolya rákezdi a nótát, a táncosnő is elkezdi a maga balettparódiáját, s csinál olyan piruetteket, hogy a két karjával (azok a hosszúk, nem a lábai) elsepri maga mellől az énekkart, mely a dudaszót dalával kíséri.
- Hoppsza! Hoppsza! - kiáltoz közbe Sinkó, az ostor hegyével odacsippentgetve a táncosnő lábikráiba, ha az nem ugrik elég magasan; mire a balerina komikus, dühtől fintorgó pofákat torzít. A főúr és Dajmona egymás ölébe dőlnek a kacagástól, a nagy államférfi, a finom diplomaták mintaképe, a sarkantyús lábával dobol az asztalon féktelen jókedvében, s az asztal túlsó végén ott silabizál a Diabolka, szemeit fel nem vetve a zsoltárból: ,,Hus-ok-te-szent-idn-ek. Ét-el-ül-vett-ett-ek. A-zerd-e-ivad-akn-ak." - Mintha nem történnék körülötte semmi.
Utoljára a pokolbeli mulatság végén az asszonyi szörnyeteg megragadta a gallérját a hímnemű szörnynek, s azon módon dudástul együtt elvitte magával keringőt táncolni; az még akkor is fújta a dudát, kidülledt pofával, kimeredt szemekkel; Sinkó pedig pattogott közbe az ostorral, mint ki lovakat iskoláz.
- No ez is szép pár lesz, mondhatom - szólt tele torokból kacagva az úr. - Együtt tartsuk meg mind a két párnak a mennyegzőjét.
Amiért azután Dajmona olyat csípett a karjába, hogy feljajdult bele.
Másnap mindjárt hozzáfogtak Diabolka menyasszonyi köntösének a hímzéséhez. Valamennyi jobbágyleány, aki Dajmonát szolgálta, mind abban fáradt. Diabolkát délben rendesen asztalhoz ültették, hol a főúr a vidékről összehívott notabilitásokat megvendégelte. Mindenki szívesen látott vendég volt, aki elszánta rá magát, hogy Dajmonának kezet csókoljon. Bizony drága ebéd!
De még másra is el kellett szánva lenniök a vendégeknek. Arra, hogy ha egyszer többet talált inni a házigazda az elégnél, beléjük vesz, és sorba veri valamennyit. Azért másnap megint csak visszajöttek, s hagyták a hátukat ütni. Nagyon drága ebéd!
Néha aztán a későre nyúlt lakoma egész orgiává fajult, a szép jobbágyleányok veszedelmére. Ebben sem talált már senki valami különöset.
Kivételt csak Diabolka képezett. Arról meg volt mondva mindenkinek, hogy arra nem szabad ránézni, mert az menyasszony. És azonfölül Dajmona fogadott leánya: kegyence. Azt, mikor a mulatság goromba része következett, elküldték a pópához. Annak a háza volt egyedül biztos hely a városban. Aki még azonkívül bizonyos volt felőle, hogy nem kap ütleget, az volt a Sinkó, Diabolka vőlegénye. Ez is csak azért, mert ő osztotta az ütleget. Ő volt a palota főkorbácsnoka. Minden vesszőzést; ostorozást, kancsukázást ő hajtott végre. Hát ilyen a hivatal! Amit az embernek parancsolnak, azt meg kell tenni. Ha azt parancsolják, hogy csépeljen rozsot, hát csépel rozsot, ha azt parancsolják, hogy csépelje a muzsikot, hát csépeli a muzsikot. Elég szerencse rá nézve, hogy ő az, aki üt, s nem az, akit ütnek. Még azonfölül cigány is volt, s annak erősebbek az idegei, mint másnak.
A menyegzőre kitűzött nap előestéjén Dajmona felpróbáltatá Diabolkával a menyasszonyi köntösét, felöltöztette egész cifrára; úgy mutatta be az úrnak... Az úr nagyon megdicsérte a leányt, s megveregette az orcáját:
- No látod - mondá neki. - Annak örülök, hogy ilyen tisztességes leány lett belőled. Kiszabadítottalak abból a fertőből, amibe el voltál merülve. Ugye, milyen jó: becsületes leánynak lenni?
Diabolka odaborult a lábaihoz, s megcsókolta mind a kettőt.
- Ugye, milyen szép dolog menyasszonynak lenni? Most már csak szereted a Sinkó bátyádat, ugye?
A leány elrejté szemérmetesen arcát.
- Hadd látom, hogy tudod megcsókolni? Hol vagy, Sinkó?
Diabolka sehogy sem hagyta magát megcsókolni. Sinkó várjon az esküvőig.
- Derék egy leány! - dicsérte őt az úr. - No most kísérjétek el őt a pópához, hadd imádkozzék, gyónjon meg, áldozzék meg: reggel aztán majd érte mennek a nyoszolyók, a násznagyok meg a vőfélyek, s elhozzák. Eredj, kísérd el odáig, Sinkó.
Mikor ez a pár eltávozott, akkor Dajmona előhozatta a másik mátkapárt.
Az is egymáshoz illő két alak volt: Vuk meg a Polika.
A púpos vőlegény csinos szamojéd köntösbe volt öltöztetve, talpig fókabőrbe, sipkáját két nagy nyúlfül díszítette, a ferde szájú menyasszony pedig török odaliszknak volt álcázva, ami még rettenetesebbé tette.
- Gyönyörű egy pár, mondhatom! - kacagott az úr. - Csak azt szeretném tudni, hogy ettül a nagy púptól hogy tudják ezek egymást megcsókolni?
- Arra nincs nekik semmi szükségük - mondá az asszonyság. - Elég hosszúk a karjaik hogy egymásnak a haját megtéphessék. S ezeknek nem kellett volna nagy biztatás, hogy próbálják meg esküvő előtt, egy szóra készek lettek volna a hitvesi gyöngédségnek ilyetén tanújeleit adni egymás iránt.
- No az fölséges mulatság lesz holnap - szólt Dajmona.
- Tökéletes tréfa! - mondá az úr.
- Meg vagy elégedve az ötletemmel?
- Remekeltél vele!
- No már most, ha szeretsz, hát tedd azt, amit én teszek! Mikor ne lett volna erre kész az úr?
Hisz azért szerették egymást olyan nagyon, mert egyik nem gondolhatott ki olyan bolondot, amihez a másik társul ne szegődött volna.
A dobzódás után következett a danolás. Dajmona rágyújtott a ,,kés dalára". És Arakcsejeff vele danolta azt is. ,,Kést neki!"
Mert valamennyi tiltott gyümölcsei között a tudás fájának legédesebb az, mikor egy hízelgéshez, hajlongáshoz, csúszmászáshoz szokott sima udvaronc, úgy négy fal között, mikor már csak feje látszik ki a borbul, de annak sem a nemesebb része, az édes ész, nekieresztheti a hangját egy forradalmi dalnak, amiben az ő urát és annak a szolgáit végigokádhatja.
Tehát: ,,Kezdjük még egyszer elől!" Hol a pohár? (Mivelhogy a kiivott pohár a falhoz vágva törött szét egymás után.) Ekkor azonban a pohár helyett a főpohárnok, Sinkó, egy most érkezett levelet nyújt át az úrnak ezüsttálcán, amit e percben hozott a lovas futár.
A levél borítékján már megismeri az írást Arakcsejeff.
S ezzel felugrik a kerevetről, lebontva nyakából Dajmona ölelő karjait, s elébb megtörli a száját hirtelen, s aztán a levelet elébb a homlokához, aztán az ajkához értetve, tompa hangon monda Dajmonának:
- Add ide az ollót!
- Minek neked az olló? Törd fel úgy!
- Az ollót, ha mondom! - rivall akkor az úr dörgő hangon, s erőszakosan kapja el a Dajmona övéről hosszú láncon lecsüggő ollót, amivel aztán a kezében reszkető levél pecsétjét felvágja: s aközben olyan hangon, mint akit a hideg ráz, dörmögi: A cár pecséjét nem szokták összetörni."
- A cár? - kérdi bámulva Dajmona.
Arakcsejeff nagyon hamar elolvashatta a levelet: csak két szó volt benne az aláíráson kívül: ,,Jöjj azonnal."
- Hozz vizet! Hideg vizet! - kiálta rekedt hangon Sinkónak, s amint az egy vederrel hozott eléje, nem tudva, hogy mire kell neki, azt megfogta két kézzel, s úgy ivott belőle hosszasan. Dajmona bámulva nézett föl rá.
- Hát téged mi lelt?
- Mennem kell azonnal - hörgé az úr. - Fuss, Sinkó, fogass be. Tizenkét lovas kísérjen fáklyákkal; egy vágtasson előre, váltott lovakat rendelni a postaházaknál. - Repülj!
- Te el akarsz menni? - kérdé Dajmona bámulva.
- E pillanatban. A cár parancsol velem.
- S te sietsz az ő parancsára vissza?
- Mint a kozák lova, mikor az ura fúttyentését hallja.
- Te itt akarod hagyni a holnapi napra készített ördögi mulatságot?
- Le kell mondanom róla.
- Te itt akarsz hagyni engem? - szólt szemrehányólag a nő. - Hát nem szeretsz többé?
- A cár saját kezűleg írt nekem - mondá az úr, a levelet Dajmona elé tartva.
- Mit nekem az ő levele! - kiáltá fel Dajmona, s megkapva a bal kezével a levelet, a jobbjában tartott ollóval belécsippentett, úgy, hogy egy csücskéjét levágta vele.
Erre az úr oly haragba jött, hogy megütötte Dajmona kezét. Megütötte olyan erősen, ahogy haragból szokás ütni.
- Te megütöttél engem! - Te megütöttél engem búcsú fejében?
A nő félrefordult, s a kerevet vánkosára fektetve arcát, hevesen sírt.
Az úrnak pedig most nem volt arra ideje, hogy őt vigasztalgassa, engesztelgesse.
,,Seisász!"
- Ez a jelszó. ,,Azonnal! Azonnal!"
Ha egy tenger volna az útjában, azon is át kellene úsznia, hát még egy asszonyi könnycseppen?
Végbemehet már a jó mulatság a kettős esküvővel: a főúr nem fog azon kacagni.
- Siess! siess! Sinkó! - sürgeté a főúr a szolgát. - Aztán jer a szobámba, borotválj meg gyorsan!
A főúr azalatt, amíg Grusinóban időzött, meg hagyta a szakállát, bajuszát nőni (Dajmonának ez így tetszett), s csak visszatérett borotválkozott meg újra.
- Rám vigyázz, hogy bele ne vágj az arcomba a borotváddal - mondá Sinkónak, mikor az hozzáfogott. (Más emberre nem merte rábízni, hogy borotvával járjon a torka körül.) - Mert ha meg találod vágni a képemet, rögtön főbe lőlek.
A két útipisztoly oda volt téve a keze ügyébe az asztalra. Sinkó ugyan vigyázott is a kezére, s elvégezte a borotválást, anélkül, hogy megsértette volna a főúr arcát. Ami nagy szerencse volt Arakcsejeffre nézve; mert a cigánylegény arra volt elszánva, hogy ha meg találja őt vérezni, nehogy főbe lőhesse ígérete szerint, egy kanyarítással elvágja neki a torkát. Soha közelebb nem járt Arakcsejeff a sírja széléhez.
Mire készen volt, már ott rázta a csengettyűt az udvaron a három befogott mén.
Arakcsejeff keblébe dugva a cár levelét, sietett búcsút venni Dajmonához.
Az bezárta magát a szobájába.
- Már lefeküdtem alunni.
- No hát Isten áldjon meg, kedvesem.
Több szóra nem volt idő.
Dajmona láthatta az ablakából, hogy vágtat tova az úti hintó, kísérve tizenkét fáklyás lovastul.
Sötét volt, és szakadt a zápor. Olyan idő, hogy ilyenkor még egy kamarást se kellene kiverni az ajtón.









Jókai Mór: Szabadság a hó alatt


Ami szíven talál, pedig nem kés
Arakcsejeffet a palotában Galban lovag fogadta, mikor megérkezett.
- Mi történt idehaza? - kérdi a főúr, mialatt útiruhájából a díszegyenruhába átöltözött.
- Meglepő fordulatok. A cár leánya temetésén kibékült a cárnővel, s azóta mindig azt őrzi. Minden diplomáciai művelet félbeszakadt. A görög küldöttek nem fogadtattak el. A testőrezredek visszaküldettek kolóniáikba.
- S mit beszélnek az asszonyok? Ez a fődolog.
- Az asszonyokhoz most nehéz hozzáférni. Amióta a cár és a cárnő kibékültek, egyszerre divattá lett Szentpétervárott az asszonyi hűség. Minden herceg a maga hercegnőjét viszi kocsikázni: Ghedimin hercegnő is nagy ostentátióval jár a férje karján, s olyan prüde viseli magát, hogy alig fogadja az ember köszöntését.
- Hát Zeneida?
- Az kiesett a kegyből. Tudtára adatott a főudvarmesteri hivataltól, hogy ha a jövő stagionét más, egészségére kedvezőbb éghajlat alatt akarja tölteni, ebben magasabb helyről nem akadályoztatik, amire ő rögtön visszaküldte kinevezési pátensét; bútorait árverezteti, és utazni készül.
- S mi volt az oka a kegyvesztésnek?
- Puskin. - Azt tudod, hogy neki kellett volna Nariskin Zsófiát elvenni.
- Azaz, hogy ez csak egy orvosi furfang volt. A beteg leány életét akarták hosszabbítani s kellemessé tenni azáltal, hogy menyasszonynak híresztelték.
- De azért Puskin mégiscsak vőlegénye volt, s a cárra nagyon kellemetlenül hatott az, hogy Puskin azon a napon, amelyen Zsófiát temették, meg tudott esküdni a szép Bethsábával, akit Ghedimin hercegnőtől elszöktetett.
- Ah! Elszöktette a kis ,,országtalan" királyleányt?
- A cárt bántja e szívtelenség. Ezért neheztelt meg Ilmerinen kisasszonyra.
- S hogy kerül ebbe Zeneida?
- Ő volt a tanú Puskin esküvőjénél.
- Hogyan? Ő maga? Aki Puskint imádta! Ez a nő veszedelmes jellem.
- Szerencsére nem sok kárt tehet már. Még ugyan kihallgatást kért utoljára a cártól; de őfelsége azt felelte, hogy nem hajlandó őt másképp elfogadni, mint a te jelenlétedben.
- No, akkor ez keserves elfogadás lesz! Köszönöm a jó híreket.
Arakcsejeff sietett az Eremitage-ba. Délelőtt ott lehetett találni a cárt.
Sándor érzékenyen nyújtá kezét a visszatért udvaroncnak, ki éjjel-nappal utazott, hogy hívására megjelenjék.
- Egyetlen és igaz barátom - súgá az uralkodó. - Nem egyetlen, síre! Az első a cárnő.
- Igazad van. Mi újra feltaláltuk egymást, s most tudom csak, hogy egy egész világot nyertem benne vissza. Alig várom a percet, amelyben ez irathalmaz közül hazaszabadulhatok hozzá.
- Parancsoljon velem, sire!
- Jó is lesz. Ülj te belé a papiroskazalba, amiből én már ki nem tudok igazodni, s intézz el mindent belátásod szerint.
- Föl nem kelek addig.
- Itt van a sok között Ilmerinen kisasszonynak a kérvénye is utolsó kihallgatás végett. Válaszolj neki a nevemben. Elfogadom őt, de csak úgy, ha te is jelen lész a kihallgatásnál. Én most megyek a templomba. Ott találkozom a feleségemmel. Szegény Nariskin Zsófiának a rekviemét tartjuk.
Arakcsejeff úgy tett, mint aki most hallja ezt először; aztán csinált e meglepetéshez egy színpadi jelenetet, mindenféle szemforgatásokkal, aminek a végén megcsókolta a cár kezét - ,,A szívemet érzem kiszakadni e gyászhírre, sire!" (Ő volt az egyetlen ember a világon, aki e szerencsétlen gyermek halálhírének örült.)
A cár magára hagyta őt dolgozótermében, s a kegyencnek bizonyára nem az volt a legelső dolga, hogy Zeneida kérvényére válaszoljon. Elébb sok más ügy várt elintézésre. A begyűlt irathalmazból vehetni észre, hogy mikor nem érzik otthon a macskát, cincognak az egerek! Már megint minden megmozdult, hogy a cárt a szabadelvűség útjára visszaidézze. Ezekkel el kellett bánni legeslegelöl...
       
Zeneidát útikészületei közepett lepte meg egy közelebbi napon Jakuskin.
- Eljöttem örömömet kifejezni afölött, hogy ön elutazik közülünk.
- Sajátszerű neme a búcsúvételnek!
- De érthető. Ön jól jár, hogy elmegy innen. S mi is jól járunk vele, hogy ön elmegy. Annak a szerepnek, amit ön játszott, vége van. S ennek örülök.
- Úgy látszik.
- Arakcsejeff megint visszatért, s vaskézzel dolgozik fejünk felett. Kegyed, szép madonna, szépszerével távolította őt el innen: finom eszközökkel. Kitűnt, hogy a mi atmoszféránkban a finom cselszövények nem érnek semmit. A régi zsarnok megint visszakerült. S most már jobban hatalmában tartja a cárt, mint eltávozása előtt.
- Tapasztalom. Az utolsó kihallgatásra csak úgy kaptam engedélyt, hogy az ő jelenlétében történjék meg.
- S ön el fog menni?
- Mindenesetre. Puskin iránt ki kell engesztelnem a cárt.
- Csak ezért akar odamenni?
- Mi egyéb dolgom volna még itt?
- Hát nem azért, hogy Arakcsejeffet még egyszer kiüsse a nyeregből?
- Semmi eszközöm nincs hozzá.
- No hát nekem van.
- Valami erőszak?
- Már megtörtént. - Holnap már ő nem lesz Szentpétervárott. Én szívén találom őt, pedig nem is késsel. Már meg is történt a csapás. El van már temetve. Pedig még nem is tudja. - Olvassa ön el ezt a levelet.
Zeneida arca azalatt, amíg a Jakuskin által átadott levelen végigfutott, majd halavány lett, majd kigyulladt. Ajkai a bámulattól, az elszörnyedéstől nyitva maradtak, mikor átolvasta azt.
- Ti rettenetes emberek vagytok! - rebegé, visszaadva a levelet.
- Ugye? Mi értjük a magunk dolgát?
- S ő nem tud még erről semmit?
- Nincs egy embere, aki azt tudtára merné adni. Nekem maga írta ezt Diabolka. Én lemásoltam e levelet, s az egészet elküldtem a Szofienszkája posta útján, a cárnak címezve. Hadd tudja meg az ő szájából. Vagy, ami még valószínűbb, ha ő bontogatja fel a cár leveleit, hadd jusson így a kezébe. Ah, Zeneida! Ha azalatt kapná ezt a levelet, amíg ön a cár előtt a kihallgatáson jelen van! Hogy ön láthatná őt abban a pillanatban! Ah, ennek a jelenetnek gyönyöréért én önt tudnám irigyelni.
       
Zeneida másnapra volt rendelve a fogadtatásra.
A cár rendesen délután öt óra felé jött be a Monplaisirből, s akkor egy rövid órát töltött az Eremitage-ban. (Ez a téli palota melletti kedvenc tanyája II. Katalinnak.) Itt volt a könyvtára, amelyben dolgozni szokott; igen egyszerű bútorzatú terem; ide hozták fel a Zsófia postával érkezett leveleit is. Az egész terem Arakcsejeff rendelkezésére volt most bocsátva, ki reggeltől estig ott dolgozott, egyedül intézve az egész óriási birodalom sorsát - a cár nevében. Kül- és belpolitika, vallás, nevelés, kereskedelem, pénzügy, mind az ő akaratától függött; a miniszterek, helytartók csak az ő bábjai voltak.
Sándor tudni sem akart semmiről: olvasatlanul aláírt mindent, amit Arakcsejeff eléje adott. Amit az félredobott, az hiába volt megírva.
E napon is ott dolgozott a kegyenc a cár saját íróasztalánál, míg Sándor maga nyugtalanul járt fel s alá a szobában. A mai napra nem volt másnak kihallgatás adva, csak Ilmerinen kisasszonynak.
Zeneida a rendelt órában megjelent. Egész gyászba volt öltözve, ami a rőtszőke hajzatához annyira viszályozott.
A cár eléje ment; de nagyon hidegen fogadta. Arakcsejeff úgy tett, mintha rá sem ügyelne; a szemét sem vette fel az előtte kitárt papírból.
- Ilmerinen kisasszony - mondá Sándor -, ön személyesen akart velem még egyszer szólani. Mondja el, mit kíván?
- Bocsásson meg vakmerőségemért, sire, de egy iratcsomagot kell felségednek átadnom, amelyet küldője azzal az utasítással bízott rám, hogy azt csak felségednek és csak személyesen nyújtsam át. Ez iratcsomag - a megdicsőült Nariskin Zsófia naplója. A cár nagyot sóhajtott, s azt rebegé:
- Szegény gyermek!...
- Ez volt utolsó kívánsága - s ezt nekem teljesítenem kellett.
- Ön tehát ott volt őnála, utolsó órájában?
- És még azontúl is. Ő hívatott magához. - Ön fogta le a szemeit?
Zeneida csak némán intett.
- Köszönöm önnek - szólt a cár, s átvéve a finom fehér tokba kötött naplót, kezét nyújtá Zeneidának, egy langymeleg, puha, elernyedt kezet minden szorítás nélkül.
Zeneida megcsókolta a kezet.
- Van önnek valami kívánata, Ilmerinen kisasszony?
- Az az egy kívánságom van, Sire: kegyeskedjék Zsófia naplójából elolvasni a három utolsó lapot, amíg én itt vagyok.
A cár a háta mögé nézett, mintha azt akarná látni, hogy megengedi-e azt Arakcsejeff. S aztán rászánta magát a kérelem teljesítésére. Felbontá azt a naplót, s olvasott.
Összeharapta az ajkait, hogy el ne árulja elérzékenyülését. Hanem Zeneida tudta jól, hogy mit olvas a cár. Előtte a szöveg minden szava ismeretes volt. Azok az utolsó kuszált sorok, amiket egy boldogtalan gyermek írt vonagló kezével, ki a halál hideg ölelését várja s rettegi és óhajtja, s mikor a cár az átolvasott utolsó lapból Zeneidára feltekintett, azt látta, hogy annak a szemei megteltek könnyel.
Csendesen ingatta a fejét, s nagyot sóhajtott.
- Ön ezt azért kívánta velem elolvastatni, ugyebár, hogy Puskint tisztára mossa előttem. ,,Ő" akarta ezt így! Nagy, nemes lélek volt!
- Valóban az volt, sire!
- Ő kívánta, hogy Puskin azt tegye, amit tett, s Puskin csak az ő végóhajtását teljesíté.
- Nem tehetett másképp.
- Elhiszem. Nem tehetett másképp. És én mégsem tudok kibékülni azzal a gondolattal, hogy azt megtehette! Hogy abban az órában, amelyben az egyik menyasszonya arcát a szemfödéllel letakarta, a másiknak a menyasszonyi fátylával le hagyta takarni magát. - Hiszen úgy kellett tennie. - De mégis emberi észtől átérthetetlen gondolat, hogy egy órai időközben megférhessen egy örökkévalóság! Hogy egy óra elég legyen arra, hogy valaki a jégsarktól az egyenlítőig repüljön! Egy óra elég legyen arra, hogy valaki egy kedves halottat elsirasson, s egy élőt elszeressen!
- De hátha régen szerette azt?... - szólt Zeneida szelíden.
- Mit szól ön?
- Hátha az, amit a megdicsőült halott iránt érzett, nem volt egyéb, mint imádat, mint vég nélküli tisztelet egy túlvilág lakója iránt, ki szárnyaival már akkor az égben volt, amidőn őt megismeré? Ha mindaz a ragaszkodás, gyöngédség, hódolat, amit a jegyes imádottjának lábaihoz rakott, csak egy szentnek hozott áldozat volt, azért, hogy ne hagyja még itt e földet?
Sándor a homlokára ütött ujjai hegyével.
- Igaza van önnek. Hisz ezt én nem kérdezém őtőle soha. Soha sem kérdeztem meg, hogy ,,de hát több-e az, mint ábránd?", egy beteg leánynak az álma? Ő csak engedte magát ez álom rémei közé besoroztatni. Ennyi az egész. És szívében mást szeretett. Őérte csak feláldozta magát. - Hiszen, amit én teszek, az mind hiba, s ami hiba történik, azt mind én teszem.
S ezt nem a keserűség hangján, de a meggyőződés szomorú mélaságával mondá az országok ura. Szánnivaló volt. Hirtelen odafordult Zeneidához.
- Kívánja ön tehát, hogy visszavegyem a tilalmat Puskin visszatérése ellen?
- Nem, sire. Ő ott van jó helyen, ahol van. Aki jót akar neki, az azt kívánja, hogy legyen távol innen, és legyen boldog.
Ez meglepte Arakcsejeffet. Ledobta a tollat a papírra, s felnézett Zeneidára.
- Hát magára nézve nincs önnek semmi kívánsága? - kérdé a cár.
- Én holnap elhagyom Szentpétervárt, sire.
- S nem kívánja ön, hogy kinevezési patensét visszaküldjem?
Hahó! Mint emelte fel e szóra a leány azt a büszke homlokot. Ő is királyné. Megmutatta.
- Sire! Ahol velem egyszer azt tudatták, hogy jelenlétem kellemetlen, onnan én elmegyek.
Ez vakmerő szó volt! Határos a feloniával! Így nem szoktak beszélni a minden oroszok cárjai előtt! - A kegyenc felugrott helyéből, s a méla koronás fő helyett ő felelt meg a kevély hölgynek.
- Tudja meg, kisasszony, hogy vannak kötelességek, amik nem szűnnek meg a sértett önbecsérzetnél: s ezek közé tartozik a hódolat azon trón, azon uralkodó iránt, akinek ön köszönheti minden hírét.
Zeneida keble hullámokat hányt, rózsaszínű orrcimpái tágultak mint a farkassal küzdeni kész vad cebráé, nagy, világgyújtogató fekete szemei elemészteni készültek a kegyencet; az ajka reszketett, mint a hidegleléstől.
- Kegyelmes úr... - lihegé... - Vannak emberek, kik a jóltevőjük iránti háladatosságot elviszik magukkal még a föld túlsó felére is: akik, ha szerencsétlenek voltak elveszteni felséges pártfogójuk kegyét - azért még nem mennek haza - a ,,kés dalát" énekelni!
Ez egy olyan kegyetlen csapás volt Arakcsejeff fejére, hogy jónak látta visszaülni az asztalhoz, s úgy tenni, mint aki nem tartja érdemesnek ez insinuatio ellen egy szót is felelni. (De hát tudna ez a hölgy valamit? Talán neki is volnának titkos kémei? Tán Diabolka? Hisz a cigányleány már írni is tud.)
A megnémult kegyenc helyett aztán a cár vette fel a lándzsát. Úgy illett. Ha a szolga megvédte az urát: az úr megvédi a szolgát.
- Nagyon rossz helyen alkalmazta, Ilmerinen kisasszony, keserű észrevételét. Ha van férfi Nagy-Oroszországban, aki tökéletes mintaképe a hűségnek és alattvalói ragaszkodásnak, úgy ő az! Ő, ki velem járt csatáimban, s megosztott velem minden vészt, és a dicsőségből nem kért részt magának soha. Ő, ki ébren marad, azért, hogy én alhassam; aki az egész világgal dacolt, azért, hogy engem megvédjen, aki egyedül maradt meg mellettem, mikor mindenki elhagyott; - ez Arakcsejeff. - Hányszor kellett kiszenvednie hűsége legnehezebb próbáit? Hányszor kényszerítettek ellenségei, hogy őt eltávolítsam magamtól! Mikor hívtam, újra itt volt, s nem panaszolt soha. A szívére sújtottam. Száműztem egyetlen fiát. S ő azt mondta: igazságod volt, kezemet csókolta, és hívem maradt. Ez Arakcsejeff.
De ebben az uralkodói elismerésben mind nem gyönyörködhetett már a kegyenc, mert amint az asztalhoz leülve, azzal akará megvető közönyét tanúsítani, hogy a Zsófia-postával érkezett leveleket bontogatta fel, éppen a kezébe akadt az, amit Jakuskin közlött Zeneidával. Amint abba belepillantott, az úgy magához ragadta figyelmét, hogy attól még (hihetetlen!) a cár ajkáról feléje hangzó magasztalást se hallotta meg.
És Zeneida látta ez arcot egyszerre pokoli kíntul eltorzulni, az ijedelem, a névtelen rémület vonaglásaitól fintorgatva, egy őrületes kísértetlárvává átalakulni; látta, amint haja felborzadva meredt szanaszéjjel, ajkai elkékültek, és szemei kimeredtek fehér karikáik közül.
- Jaj nekem! - ordíta fel egyszerre egy oly vadállati hangon, hogy a cár ijedten fordult vissza. Arakcsejeff a levelet mindkét kezével a szívéhez csapta, mint ahogy a veszett eb szőrével gyógyítják annak a marását, mint ahogy az összetört skorpióval gyógyítják annak a csípését; - s azzal felszökött a helyéből. Jaj nekem, jaj! hogy én idejöttem! Hogy én nem voltam ott akkor!
S rohant, mint egy őrült, kifelé.
A cár csakugyan azt hitte, hogy kegyencét őrülési roham lepte meg, s útját állta.
- Alekszej... mi lelt? Hová futsz?
- Bocsásson fölséged! Futnom kell Grusinóba.
- Te itt akarsz most hagyni engemet? Az államügyeket? Az országot?
Zeneida összefont karokkal állt Arakcsejeff előtt, s úgy nézett annak az arcára.
Ettől a tekintettől a kegyenc egy pillanatra kijózanodott; arcára visszakényszeríté vas ridegségét, s engedte, hogy a cár karjára tegye marasztaló kezét, küzdött az álarc az igazi emberével.
Ezúttal az ember maradt az álarc fölött a győztes. Homlokon üté magát öklével, amiben az összegyűrt levelet tartá, s azzal az őrjöngés hangján ordíta fel:
- Mit bánom én most Oroszországot! Mit bánom ezt az egész cudar planétát! Mit nekem most a cárok és az Istenek! Ha ezt meg hagyták történni! Jaj nekem!
S azzal eltaszítva magától a cár kezét, elrohant, végigordítva a termeken, mint egy halálra sebesült. A cárhoz írt levelet is magával vitte.
- Mi történhetett ez emberrel? - szólt a cár elbámulva.
Hisz ő éppen e percben magasztalta őt fel oly tényekért, amik csak egy emberben egyesülhettek oly tömegesen, s most ez az egy ember engedi magát egy olyan durva, erőszakos kitörés által elragadtatni, amit egy ember sem próbálna megtenni nem az orosz cár, de a legkisebb duodec uralkodó fejedelem szobájában sem!
Tán ennek a leánynak a szemében van valami olyan megverő igézet (ez nézett folyvást rá), amitől a józan emberek megbolondulnak, hogy felugráljanak helyeikről, s odavágják az uralkodóik lábaihoz az ország pecsétnyomóját, s azt mondják, mi gondom nekem a te országodra, terád magadra és a te isteneidre!
Tekintete kérdeni látszott Zeneida arcától a titkot. A művésznő vissza akart húzódni.
- Maradjon ön!
- Ha felséged kívánja: maradok, és nem utazom el.
- Mit tud ön, mi lelte ezt az embert?
- Én tudom, hogy mi lelte.
- Beszélje el.









Jókai Mór: Szabadság a hó alatt


A grusinói comitragoedia
A kettős menyegzőnek meg kellett már tartatni; mert az egész vidék népsége fel volt csődítve másnapra nászseregnek. A grusinói kastély udvara már korán megtelt bámészkodó jobbágynéppel. Volt is miért kíváncsinak lenni. A legszebb és legcsúfabb mátkapárt kellett ma oltárhoz vezetni.
Nagy volt az előkészület: három nappal előbb hozzáfogtak a sok nemzeti sütemény készítéséhez, hosszú lugasok voltak felállítva az udvaron a vendégsereg számára, a kapubejárat egy diadalívvé lett átalakítva koszorúkkal és színes papiros átlátszókkal. Az udvar közepén volt egy lépcsőzetes állvány, letakarva cifra kecskeszőr szőnyegekkel, azon volt az asztal, a Szűz Mária-képpel, a letakart tállal, melyben a jegygyűrűk vannak, a kelyhekkel, a sóval és kenyérrel, amik mind szükségesek az esküvő előtti ceremóniához. Mert még az is sok teketóriával jár, míg a házasulandó fél odáig eljut, hogy a pap kezébe kerül. Annak még odáig sokat kell kiállani a násznagyaitól, a vőfénytől, a nyoszolyóitól meg az örömanyától.
Az örömanya igen nagy szerepet játszik. A templomajtóig ő parancsol.
Ezúttal Dajmona az. Ő adja férjhez a maga rabnőit a maga rabszolgáihoz: ő az anyjuk. Számára van felállítva az a magas karszék ott az emelvényen.
Az első harangszóra megindult a szertartás. A pópa háza felől előhozzák a leányok a felöltöztetett menyasszonyt. Diabolka menyasszonyköntöse csak úgy ragyog a skofiumos hímzéstől, karcsú derekán drága öv, ötsoros aranypénzfüzér a nyakán; pártája csupa csillogó kő. Az ember azt hinné, valami hercegasszony.
Más oldalon a kürt és balalajka szólal meg, s a vőfélyek és legénység kísérik a vőlegényt, Sinkót, kinek hosszan vállaira omló, csigákba gördült szénfekete haja, az orosz népviselet dacára is, elárulja keletindus eredetét.
A vőfélyek versben köszöntik fel a szemköztjövő menyasszonyt, vőlegényt, s azzal felvezetik őket az emelvényre. Akkor aztán az ólak felől valahonnan előhozzák a másik mátkapárt. Azokat éktelen zsivaj, rikongató csimpolyaszó kíséri idáig. A nászpompa, amibe vannak öltöztetve, még nevetségesebbé teszi mind a kettőt. Ezeket gúnymondatok fogadják, ami azoknak nagyon tetszik: erősen fel vannak már pálinkázva mind a ketten; s sorba csókolják, akit megfoghatnak. Csak mikor egymáshoz kerülnek, akkor fintorítanak torzpofát egymásra, s amíg a lépcsőn felhaladnak, a menyasszony nagyot csíp a vőlegény karjába, az pedig a fél lábával odarúg hozzá.
Azokat is odaállítják az asztal mellé, úgy, hogy a két vőlegény és a két menyasszony az asztal szögletét foglalja el.
A második harangozásnál aztán leszáll a kastély tornáclépcsőjén az örömanya, egész kíséretével: tizenkét szép rableánnyal, akik mind fehérbe vannak öltöztetve. Azok a lépcsőzet két oldalán állnak fél; ő maga pedig felmegy az emelvényre, sorba csókoltatva az emberekkel kezeit, akik a sorfalat képezik útjában, s ott elfoglalja a trónusát.
Egész királynénak van öltözve, bársony palásttal, gyöngyös, aranyos nyusztsüveggel: az arca kifestve fehérre, pirosra.
Ő kezdi el a szertartást.
- Sinkó! Mit hozasz a menyasszonyodnak mátkatálul?
Sinkó elsorolja, amit nászajándokul szánt.
- Két tarkára festett nyoszolyát, egy rókaprémes bundát karassia posztóbul, egy selyempruszlikot ezüstgombokkal, egy szironyos sarafánt, egy gyöngyös kokosnikot, két pár piros csizmát. egy hímzett gyolcsinget, tizenkét cintányért meg egy tálat meg egy aranycsipkés főkötőt fátyollal, ha jól viseli magát.
Mindezek a vőfélyek által odahordatnak, s egyenként fel lesznek mutatva a násznép előtt.
A menyasszony válasza aztán viszont az őáltala hozott ajándékokbul áll: öltözetek, ékszerek, házi bútorok; miket berekeszt egy csomag nyírfavessző, ,,ezzel pedig verjen meg, ha rosszul viselem magamat".
Most következik a másik mátkapárra a sor.
- Hát te, Polika, mit hozasz a vőlegényednek?
De már az a szép összeválasztott pár nem engedi azt, hogy egyik a másik előtt szóljon, hanem kikapkodják egymás szájából a szót, s röhögve vágnak egymás elé.
- Én egy rongyos szűrt.
- Én egy folt hátán folt tulupot.
- Egy lyukas vaskondért.
- Egy rongyos szoknyát, amiben kilenc macska se fogna meg egy egeret.
- Egy üres korsót, amiben valaha pálinka volt.
- Egy dunnát, aminek nincs cihája, s csak toll kell még bele.
- Én meg egy nyenyuska köntöst, amelyiknek ,,ujja híja, gallér híja, egy csepp alja sincsen!" Hozzám jössz-e, kincsem?
A násznép majd megvesz nevettében a mátkapárbeszéd alatt.
- No meg aztán tizenkét pár ,,dubinát!" - kiált röhögve a vőlegény.
- Dejsz ,,két vége van annak!" - nyerít vissza a menyasszony. Ez a fényűzési cikk pedig, amit mindjárt tizenkét pár számra szereznek be, ez a gyöngéd hangzású ,,dubina" annyit jelent más egyéb barbár európai nyelven, hogy ,,pálca!"
,,Megtalálta zsák a foltját! Ecetes korsó a dugóját! No ugyan meg!" Zsibongja az egész násznép.
- No hát váltsatok mármost gyűrűt - szól Dajmona a párokhoz. - Itt a letakart tálban vannak a jegygyűrűk. Az egyik páré arany és ezüst; a menyasszonyé az arany, a vőlegényé az ezüst: a másik mátkapáré vörösréz és ólom. Ki-ki válassza ki a magáét.
Az örömanya feltakarta az ezüsttálról a selyemtakarót, s inte Diabolkának, hogy kezdje ő el.
Diabolka kivette a tálból az arany- és az ezüstgyűrűket, az aranyat felhúzta a saját ujjára, az ezüstöt pedig odanyújtá Sinkónak.
Hanem Dajmona megfogta a kezét.
- Nem úgy lesz az! Te az ezüstgyűrűt adod Vuknak, Sinkó pedig a veresréz gyűrűt a Polikának. Mert Vuk a te vőlegényed, Sinkó pedig a Polikáé. Így van ez elrendelve.
Óriási hahota követte e szavakat. Ez már aztán a fölséges tréfa. Ki-ki párjával! A Vuk a Diabolkával; a Polika a Sinkóval! Az örömanyának joga van úgy házasítni össze a rabjobbágyait, ahogy neki tetszik. Azoknak a teste az övé, akár a lónak és a szamárnak a teste. Úgy párosíthatja őket össze, ahogy neki tetszik.
A vendégsereg röheje még hangosabbra lázadt, amint a két részeg szörny, az örömanyának a buzdító szavaira, egyszerre nagy örömmel rohant a nekirendelt deli párhoz. Csupa tréfa volt elnézni, ahogy a ferdeszájú Polika hosszú karjaival a Sinkó fejét igyekezett magához lehúzni, hogy megcsókolja; az meg minden módon arrafelé forgatta a képét, amelyik oldalán a Polika pofájának nem volt szája. A másik vőlegény pedig, a púpos törpe, minthogy a síkról nem érhette el a Diabolka arcát, felugrott az asztalra, s onnan nyújtotta feléje a karjait.
A röhögést csak az zavarta meg aztán, mikor a bomlott nászhad láttára Diabolka mind a két kezével olyat taszított a neki szánt vőlegény mellére, hogy az hanyatt bukfencezett, le az asztalról, emelvényről, a násznép közé kalimpázva.
No ebbül baj lesz!
Dajmona egy fúria dühével ugrott az asztalhoz, s öklével nagyot ütött rá.
E csattanásra ketté volt metszve a nézősereg szájában a hahotázó hang. A vigyorgás még ott volt az arcokon, de a nevető szájban a nyelv megzsibbadt.
Nem tréfa ez már!
- Te nem akarod elfogadni a neked szánt vőlegényt? - rikácsolá dühösen Dajmona.
- Nem! - kiálta vissza a leány, lábával dobbantva.
- Te kutya! Te cigány ördög! Még szembe mersz velem állni? Aki a szemétről szedtelek föl.
- Hát eressz vissza a szemétre.
- Meglesz! Ha teneked nem kell a vőlegényed, akit én adok, akkor vesd le a menyasszonyköntöst is, amit éntőlem kaptál, s vidd el a cigánygúnyádat, amiben idehoztak.
Diabolka szótlanul ölté le magáról a drága hímzett öltönyöket, s lerakott mindent a földre, még a hajfonadékaiból is kifejté a selyemszalagokat, míg egy ingben maradt.
- Még az az ing is az enyém, vesd le!
A leány arca mélyen elpirult. Diabolka megtanult pirulni. Ez volt a cél: felébreszteni benne a lelket, hogy tudja meg, milyen fájdalmas a ,,szégyen".
- Ennyi ember előtt! - rebegé.
- Hát ha a piac közepén kötnek majd ki a pellengérhez, ott még több ember meglát! Van is neked mit szégyenlened! Te ,,város füle" - ,,falu farka" - ,,kocsmacégérek virága!"
- Adasd ide előbb a rongyaimat!
- Mindjárt megkapod! Most keresik a kacat közt. Nos! Leveted, vagy letépessem rólad?
A leány végigereszté termetén az utolsó leplet, s aztán két karjával eltakarta arcát és - sírt.
- Hahaha! - kezdé Dajmona a kacagást, s erre aztán a durva nászhad is rákezdé a nevetést. - Ugyan szép menyasszony!
S ez a kacagás milyen nagyon fájt. A ,,skrossz stoj" (a vesszőzés) talán nem fáj jobban az elítéltnek, aki hétszer alá, hétszer föl sétál a sorfal között, mint ez a megalázás, ez a kikacagás annak a leánynak, aki hozzászokott már, hogy tekintsék mint az úrnő kegyencét, benső barátnéját, tisztességes kisasszonyt.
- Add vissza a ruháimat! - dörmögé Diabolka Dajmonához.
- Majd mindjárt megkapod, csak várj! A cigányöltözetnek még kiegészítő része is van. Elébb egy öltözet korbácsot kapsz a vakmerőségedért! Sinkó! Jöjj elő!
Magát - a bátyát - a szeretőt - a vőlegényt szólítá.
Sinkónak még vőlegény korában is oda volt dugva az öve mellé hivatali jelvénye, a kurta nyelű korbács. A parancsszóra előhúzta azt onnan.
- Vágjad! - parancsolá Dajmona.
A leány rémülten tartá két kezét maga elé.
- Bátyám! Te meg tudsz engem ütni?
Annyira jutott, hogy félt a veréstől. Vagy talán csak attól irtózott, hogy Sinkó kezétől kapja azt.
A cigánylegénynek nem volt elég kemény szíve azt megtenni. Eldobta a korbácsot kezéből.
- Fölveszed, kutya! - rivalla rá Dajmona - vagy szilaj ló farkára köttesselek vele együtt? Sújtsad! Amíg én azt nem mondom: ,,elég!" Ötvenet énértem, ötvenet Jevgen úrfiért.
Sinkó újra felvette a korbácsot.
A leány erre kétségbeesetten veté magát Dajmona lábaihoz, kegyelemért esdő zokogással ölelve át annak térdeit.
- Ah! Idejöttél jó helyre, utálatos! - szólt fogcsikorgatva Dajmona, s a lábainál görnyedő leánynak megragadva s két hosszú hajtekercsét, odakiálta Sinkónak:
- Most sújtsd!
A cigánylegény erre egy ugrással ott termett előtte, mint egy párduc, s baljával megragadva Dajmona torkát, jobbjával kirántá öve mellől a kést.
Dajmona ijedten ereszté el Diabolkát, s védelemre emelte a karját. A rabszolga kése a vállába döfött le: hogy a vér egyszerre magasra szökött fel belőle.
- Héj! Szolgák! Fogjátok meg! Segítsetek! - rikácsolá a nő. Egy ember nem mozdult a tömegből. Dajmona látta, hogy magára van hagyva. Erős asszony volt, tudott küzdeni, kiszakítá magát a szolga kezéből, ellökte azt magátol s leugorva az emelvényről futott fel a kastély lépcsőin.
Sinkó utána.
És egy kéz nem nyúlt hozzá, hogy visszatartsa. Az egész nép, a szolgasereg elnézte, hogy rohan a futó úrnő után, hogy sebesíti azt meg újra. A nő visszafordul, s elkezd vele dulakodni; a kés újra sebeket ejt rajta, s ő újra ellöki magától megtámadóját. Aztán odamenekül leánycselédei közé: ,,segítsetek! oltalmazzatok!" Azok bedugják a füleiket kezeikkel, hogy ne hallják a sikoltását. Mindenki gyűlöli.
Azután látják őt végigfutni a hosszú folyosón, sikoltozva; nyomában a véres gyilkos. Nem sietnek a segélyére.
A folyosó végén van egy szent szobor. Ahhoz menekül; annak térdét öleli át. Az sem mozdítja a kezét a megszabadítására.
Végre a tornác mellvédéhez fut, s onnan akar aláugrani. Ott azután végre eléri a gyilkos. Az egész népség látja őt, Grusino úrnőjét féltesttel aláfordulni a mellvéd párkányán, halottan.
S azzal a gyilkos csendes léptekkel alászáll a lépcsőkön. Nyitott út előtte! Fellépdel a nászünnepi emelvényre. Ott hever arccal a földön fekve egy leány, mozdulatlan az irtózattól, a szégyentől, a kétségbeeséstől; mellette a szétszórt menyasszonyöltözet. A gyilkos beletörüli a kését a fehér arafátyolba, s azután megragadja a leányt kezénél, s felrántja a földről.
Azzal egymás szemébe néznek. Egy pillantás, mint két szilaj farkas összenézése. Elég beszéd!
Azzal futottak, egymás kezét fogva, ki a pusztába, ki az erdőbe, ki a semmibe. Fel nem tartja őket senki.
Sohasem találtak rájuk többé.
Ki tudna két, kalitkájából kiszabadult farkast előkeresni a maga országából, az erdőből, a berekből, a bozótból, s a maga népe közül, a puszták őslakói közül?
*
Csak egy helyen tartottak pihenőt, ahol Diabolka vándor cigánytársai közé jutva, megírta azt a levelet Jakuskinnak, amiben a grusinói comitragoedia volt elmondva, s aminek a másolata azután a kegyenc kezébe jutott, értesítve őt a rémesetről, amit a grusinói sztarosztjai nem mertek neki megírni.
*
Hogy ezt a történetet Zeneida maga mondta el a cárnak, azt nagyon helyesen tette: mert, akik később jöttek jelentést tenni a grusinói vértettről, azok mind úgy adták elő az eseményt, mint összefüggő részét a szentpétervári titkos klubok merényletének. Keresték a tett rugóit magas körökben, amiknek érdekük volt a kegyencet a cár közeléből eltávolítani, amik egyszer már a fia száműzetése által akarták a cár és a kegyenc közti szoros kapcsot széttépni, amiknek csaknem sikerült már azt egész holdfogyatkozásba tolni Nariskin Zsófia tervezett házassága által, s amiknek most azután egészen beütött a tervük a Dajmona meggyilkoltatása által. Sinkó és Diabolka az összeesküvők bérencei voltak.
Volt-e ebben valami igaz, azt sohasem derítette fel senki. Hanem ha irányozta valami kéz ezt a csapást, akkor az egészen odatalált. Szentpétervár utcái látták Arakcsejeffet végigfutni fedetlen fővel, és aztán vágtatni végig a sugárúton, a hidakon, kalap nélkül, széltől zilált hajjal. (Az igazi ortodox orosz, ha gyászol, két hétig csupasz fővel jár napfényben, zivatarban.)
S elfutamodása napján két egész társzekéren szállították a kegyenc palotájából a hivatalos iratcsomagokat a cári palota Eremitage-ába vissza, mint a rőzsét egymásra hányva. Érdemrendjeit, díszkardjait, kamaráskulcsát a kapus által küldte vissza a főudvarmesternek. S elutazása percében a nagy Szent Kristóf-ágyú dördülése verte föl a lakosságot nyugalmából. Ez az ágyúk apja csak akkor szokott megszólalni, mikor egy tábornok meghal. A kegyenc maga ment fel a várparancsnokhoz, a lövést elrendelni. Az engedelmeskedni tartozott. Arakcsejeff volt a tüzérség főparancsnoka. A lövés eldördülte után kérdezé a várparancsnok, hogy kinek híják a meghalt tábornokot?
- Arakcsejeff Andreovics Alekszejnek!
Pár nap múlva rémdolgokat hallott felőle a cár. A kegyenc, úgy látszott, hogy megtébolyodott.









Jókai Mór: Szabadság a hó alatt


A remete
Mikor Arakcsejeff magára hagyta a cárt, akkor érezte csak a nagy ember, hogy mennyire egyedül áll a világban!
Bizodalma senkihez sem volt már; mindenkiben ellenséget, összeesküvőt gyanított, s ha voltak igazi hívei, azokat elkeseríté Arakcsejeff visszahívása által. Hadvezéreit elégületlenné tette a testőrhadtest feloszlatásával, a görögök cserbenhagyásával. Minden titkos szövetséget felidézett maga ellen. S mikor azok már megkapták a hadizenetet, akkor az az egy ember, aki őket ismerte, akinek erélye volt velök szembeszállni, itt hagyja a csatatért, a megkezdett művelet elején.
Arakcsejeff hazaérkezve Grusinóba, egyenesen a sírbolthoz hajtatott, ott leszállt, a sírbolt rácsajtaját magára zárta, odabenn leveté magát Dajmona koporsója elé, s két nap óta nem hallani egyéb szavát, mint keserves kínordítását. Ételt sem vesz magához. Éhen akar meghalni. Nem felel semmi szóra, semmi könyörgésre. ,,Dajmona" neve a válasz mindenre.
Úgy szerette ezt az asszonyt, ahogy csak a vadállatok óriásai szeretik nőstényeiket; a jégmedve, a cethal, a rozmár: ha a vadász elejtette a nőt, a hímet is megölheti, mert az nem távozik el a hullától. Két napig hasztalan könyörögtek a sírboltajtó előtt Arakcsejeff hívei, maga Galban lovag is, hogy jöjjön elő, tartsa meg drága életét; rájuk sem hallgatott. Hasztalan nevezték ,,hercegnek, jó uramnak, édes barátomnak, Alekszej Andreovics-nak!" egyiket sem értette el.
Harmadik nap megjelent a sírboltajtó előtt Photios, a Szent György-kolostor archimandritája. A csodatevő szent, akinek áldásáért az orosz föld minden vidékéről százezrével tódul a zarándoksereg. Ennek a szava egyértékű a pápa bullájával. Mikor I. Sándor a népnevelés ügyét a felvilágosodott, szabadelvű Galicin hercegre bízta, a szentgyörgyi archimandrita felment a cári palotába, s megdorgálta a cárt: ,,ha kivetkőzteted a népedet az ős hitéből, összetöröd birodalmadnak alapját!", s a ,,remete" szavára elbocsátá a cár Galicint, s maradt a népnevelés a szent synodus kezében. Az orosz népnek mindig vannak ,,élő szentjei". S azok között néha csodálatos szentek.
Photios megállt a kriptaajtóban, s aztán megmondta a dühöngő főúrnak azt a nevét, amit megértett.
- Te bűnökben elmerült gonosztevő!
A kínordítás a kripta mélyében elhallgatott e szóra.
- Mássz elő odúdból! - kiálta Photios.
A megszólított alak elővánszorgott. Alig lehetett ráismerni többé. A napok óta nem borotvált szakáll szürke borostájával benőtte az arcát, szemei veresek voltak a sírástól, és ajkai feldagadva, haja kuszáltan tapadt homlokához, tábornoki egyenruhája zöld volt a kriptafal penészétől.
- Mit akarsz e sírboltban, bűnös ember?
- Meghalni.
- Meghalsz bizonyára, miként mi mindnyájan meghalunk bűneink zsoldjában; de bűneidet tetézve, bűnbánatlan akarsz-e meghalni? Annak a koporsója mellett akarsz-e meghalni, akinek lélekkárhozatát te okoztad? Te voltál életének bűne, te voltál halálának oka, s most még pokolra juttatója is te akarsz lenni? Őrjöngő bűnös! Ahelyett, hogy vezeklésre gondolnál, hogy annak a lelkét a pokol lángjai közül kiszabadítsd, aki egyházi szentség, bűnbánat és feloldás nélkül hagyta el e világot, az örökkévaló kínoknak odavettetve, még magad is utána akarsz-e veszni? Dacolva akarsz áttörni a rettenetes másvilágba? Ahelyett, hogy fejedet megalázva, könyörögnéd a bebocsáttatást? Ebben a cifra ruhában akarsz-e odamenni, ahol Lázár rongyai többet érnek a te aranyos vállrózsádnál? Meghalsz bizonyára, de nem úgy, ahogy neked tetszik, hanem ahogy az Úrnak fog tetszeni, bűnbánással kiérdemelve a halált. A mély katakombákban a te helyed; nem bűnös kedvesed oldala mellett; nappal a forró napsugár alatt, viharban, a szél üvöltése, a zápor zuhogása alatt a te dolgod, eldobott rongy a te öltözeted, amit már más megutált viselni! Kelj fel és jöjj utánam!
S a főúr e szókra kinyitá a sírboltajtót, s előjött, térden csúszva.
- Most egyél! - parancsolá neki Photios. - S odadobott eléje a földre - két murokrépát.
A főúr felvette azt a földről és elköltötte.
- Aztán öltözzél át! - S odavetett az ölébe egy rongyos barátcsuhát, aminek már nap és eső kihúzták a színét; - egyéb nem volt hozzá. A főúr levetette tábornoki öltönyeit, s fölvette a neki szánt gúnyát.
S minthogy a szentek - ezen a földön - nem járnak szekéren, tehát gyalog és mezítláb követte Photiost a Szent György-kolostorig.
A Szent György-kolostor egyike a leggazdagabb egyházaknak
Oroszországban, közel Grusinóhoz a Volhoff folyam és az Ilmer-tó képezte hosszú félsziget végén. Aranyozott kupolái, amik szép zöldek már a sokszázados rézrozsdátul, messziről hirdetik a zarándok előtt dicsőségét; de a belsejében feltáruló pompa tömegével agyonnyomja a kedélyt. Egész a boltozatig érő aranyozott vert ezüst karzatok, orgonák. Szentképek, amik karbunkulusokkal tündökölnek, mozaikok, csupa drágakövekből kirakva; a túlhalmozott ékességű oltárokon ezüstborítékú bibliák, zománcozott misemondó könyvek; egy oltáron maga Szent György tömör ezüstből. Hát még a ,,riznilszá"-ban (kincstár) a minden csoda alakú szent edények, mitrák, pásztorbotok, koronák, csupa gyöngyökkel borított stólák, színarany monstrantiák: ezek mind azt hirdetik, hogy íme milyen gazdag az Isten! És maguk a papok, akik a kincseket őrzik; járnak azok között darócruhában, mezítláb, hogy megmutassák: íme milyen szegény az ember.
Ide vezette Photios Andreovics Alekszejt.
A legféltveőrzöttebb kincse a kolostornak az oltár karzata előtt áll. Egy gránitoszlop, körülvéve ezüst rácsozattal.
E gránitra e szavak vannak vésve:
,,E helyen térdepelt Sándor cár, Photios archimandrita és Arakcsejeff Andreovics Alekszej hívei között, Isten előtt, 1818-ban!"
Photios ide hozta el a főurat: ahol az nevét a cáré mellett megörökítve olvashatá.
- Idáig emelkedtél egyszer. - És most jer: lásd meg, hová fogsz leszállni ezentúl.
A templomból a kolostorba vezette a vezeklő főurat, s ott megmutatta annak a saját archimandritai celláját. Két öl széles, s egy öl hosszú üreg volt az. De mégis volt benne fényűzés, mert ablaka volt: besütött a napfény. Fekhelyül szolgált az archimandritának egy festetlen koporsó; imazsámolyul egy kő, kikopva a két térd helyétől. Egy kőkorsó és egy csésze, a mindennapi kvaszleves számára volt minden étkezőszer. De még ez mind kényelem ahhoz képest, ami a vezeklőkre vár.
A kolostor katakombáiban vannak a sziklába vájt odúk; éppen csak akkorák, hogy azokban egy ember fekve vagy térden állva elférhet: a nehéz vasajtón levő lyuk bocsát be hozzájuk levegőt. A sötétség örök.
És ezeket az odúkat emberek lakják. Nagy urak, főnemesek, százezernyi lelkek tulajdonosai hajdan, most saját lelküknek sem urai többé. - Nem zsarnoki önkény, nem papi szent erőszak tartja őket itten fogva, hanem saját vakbuzgalmuk. A világot megvetve, meggyűlölve, önszántukból ítélték magukat a rettentő fogságra. A szentgyörgyi és solovecski zárdák katakombáinak mindig vannak ilyen önelítélt élő halottjai.
Ez a fogság tetszett meg Arakcsejeffnek.
Itt töltött napokat, heteket a puszta szalmán fekve. Nappal be volt zárva; csak az esti harangszó után nyitották fel odúja ajtaját, hogy kijöhessen. Akkor aztán nekiindulhatott élelmet keresni. Mert a vezeklőknek enni sem ád senki. Azok az alkonyfénynél maguk mennek ki a kolostor veteményeskertjébe, és keresgélnek répát, sóskát, földimogyorót, amit a föld terem: ez a táplálékuk.
Egy napon aztán találkozott Arakcsejeff egy magánál még sokkal különb vezeklővel.
Ez is előkelő bojár volt valaha; de a régi nevét már senki sem mondja ki: most ,,Nahum apónak" híják. Ez még a rongyok fényűzését sem engedi meg magának; ami a testét til-túl fedezi, maga fonta gyékénytakaró; sárgává őszült haja és szakálla loboncosan lóg szennyes tagjaira alá. Ez még az odúban lakást sem engedi meg magának. Nyáron pocsolyában alszik, télen a trágyadombba ássa be magát. Ez nem tartja elég önmegalázásnak, hogy egy sziklaodúban térdepeljen valaki naphosszant, vezekelve; hanem odafekszik keresztbe a templomajtóba, hogy mikor tódul a zarándoksereg, felrugdossák, megtapossák, leköpdössék. És azt, hogy az ember a földből húzogassa ki a jó friss répákat, s azzal éljen, Nahum apó már bűnös ínyencségnek hiszi: ő a szemétdombon tartja estebédét; amit oda kiöntenek, hulladékot, azt szedegeti fel, az az ő tápláléka.
Egy este (már akkor harmadik hete volt Arakcsejeff a vezeklés odúiban!) amint a kertből visszatért, egy csomó póréhagymával a kezében, amit akkor húzgált ki az út mellől, megint összetalálkozott Nahum apóval, aki a maga terített asztalán, a szemétdombon lakmározott.
- Látod - szólítá meg őt Nahum apó -, ma annyi eledelt találtam, hogy magamnak sok is, megoszthatnám veled.
- S mi az, amit adott az Isten? - Penészes érett túró.
Andreovics Alekszej eldobta a kezéből a friss zöldséget, s letelepedett az aszkéta mellé, aki az önmegvetést ily tökélyre tudta fejleszteni.
- No hát adj belőle.
- Nesze. Vedd egészen - monda Nahum apó. - Aki megkívánja, amit a vezeklő eszik, annak azt oda kell adni mind.
S odaadta neki az érett túrót a papírral együtt, amibe ez takarva volt, amivel együtt ki volt dobva a szemétre.
Biz az utálatos egy tápszer volt! De Arakcsejeff figyelmét most nem a túró nyerte el, hanem a takaró. Az egy levél volt, amin a cár írását ismerte meg.
Egész vére felháborodott rá!
A cár levele mint büdössajt-takaró!
Hát még a tartalom! A levél Photiosnak volt címezve.
,,Hívd őt magadhoz, szólj hozzá a vallás szent nevében. Erősítsed hitében. Intsed, hogy tartsa meg életét a haza javára, amely mindenekfelett becses. Így megtartasz az országnak egy megbecsülhetetlen hűségű szolgát, és nekem egy igaz barátot, akit én őszintén becsülök!"
És ebbe a levélbe sajtot takartak, és kidobták a szemétre!
- Nos, hát egyél - mormogá Nahum apó, saját szurtos tenyeréből kínálva a vezeklő társat a penészes túróval, amit az a szemét közé leszórt.
Arakcsejeff félretaszítá a kollégát, s sietett fel gyorsan Photioshoz. Az éppen estimája közepén volt. Nem hagyta neki bevégezni. - Hozzád írta a cár ezt a levelet?
- Énhozzám.
- S te kidobtad azt a szemétre?
- Azért, hogy te ott megtaláld.
- Megtaláltam. Vége a vezeklésnek. Megyek Szentpétervárra vissza.
- Ezt kívántam elérni.
- Elérted. De nem tudod még, hogy mit cselekedtél. Te nem tudod, mit tettél akkor, amidőn Arakcsejeff Alekszejt kihoztad a sírból, s kényszerítetted, hogy még egyszer visszatérjen a világba élni; hogy még egyszer megmutassa, hogy ki volt ő valaha. Reszkessenek azok, akik azt még nem tudták! Reszkessenek a másodszor született Arakcsejefftől!
- Áldás legyen minden munkádon! - rebegé az archimandrita - s aztán folytatta az estimáját.
Arakcsejeff még abban az órában elhagyta a kolostort, ugyanazzal a rombolási kedvvel, amivel idejött; csakhogy akkor önmagát, most pedig másokat lerombolni fordult kedve.
*
Mikor háromheti távollét után ismét meglátták őt Szentpétervárott, mindenki visszariadt tőle. Arca sovány volt, és haja teljesen megőszült. Látszott rajta, hogy a sírból kelt föl.









Jókai Mór: Szabadság a hó alatt


Zűrhangok
Zeneida egyedül sétált árnyékos parkja kígyóútjain a hosszan tartó alkonyfényben. A bokrok közt a fülemülék énekeltek, a közeli tóban vartyogtak a békák, a Néva tükrén végigevező hajósok dala egyszer-egyszer közbehangzott, felválták azt valami távoli csapszék gordonka- és klarinéthangjai, iminnen-amonnan láncra kötött kutyák felelgettek egymásnak vonítva, a városból áthangzott a lélekharang, amit egy haldoklónak húznak, s a Monplaisir környékéből fel-felrivallt egy kiáltás: ,,ki vagy? megállj!", néha egy-egy lövés is. Mire lőttek? S megint tovább énekeltek fülemülék és békasereg, klarinét és lélekharang.
E zűrhangnak megfelelő káosz volt az ő lelkében is.
Arakcsejeff másodszori visszatérte sietteti a válságot.
Sándor cár, amint kegyenc tanácsosára újra átruházhatta az ország gondjait, egészen visszavonult monplaisiri magányába. Ahogy kerülte eddig a nejét, úgy ragaszkodik most hozzá. Nem tudja őt egy órára sem magára hagyni. Mintha tizennégy esztendei félretett szerelmet most mind egyszerre akarna vele átéreztetni. Most látja csak, hogy minő kincset bírt, s mit hanyagolt el benne. S most veszi csak észre, hogy ez a drága nő - beteg. A hosszú szenvedés, az eltitkolt keserv felemésztette életerejét. Most aztán retteg, hogy őt is elveszti.
A cárnő pedig boldog.
,,Áldott legyen az a betegség rajtam, mely férjemet nekem visszaadta!"
A cárnő orvosa, dr. Stoffregen azt a tanácsot adta, hogy az őszi zord idők előtt jó volna a cárnőt elküldeni enyhébb éghajlat alá: Velencébe talán. De Erzsébet azt felelte rá, hogy egy orosz cárnőnek nem szabad másutt meghalni, mint orosz földön.
Most azután csak ez az egy gond tölti be Sándor lelkét. Hogy ezalatt minő pusztítást követ el népe lelkületében a teljhatalommal felruházott kegyenc, azt nem mondja el neki senki. Most már a Zsófia-posta leveleit sem küldik ki hozzá. Nem tud semmit arról, ami a Monplaisir nyárfáin túl történik. Nem hozzák neki hírül, hogy Arakcsejeffnek az első dolga az volt, hogy valamennyi grusinói cselédjét, akik a gyilkosságnál jelen voltak, tíz férfit és tizenkét leányt, felhozatta Szentpétervárra, s itt a pellengérre kiköttetve, mind valamennyit félholtra kancsukáztatá, amiért Dajmonát meg nem mentették. Hogy azt a szigort, amit eddig rendszerből gyakorolt, most egész a kegyetlenkedéssé fokozza bosszúból. Hogy főhivatalnokokat, előkelő tiszteket űz el helyeikről minden ok nélkül, csupa nemtetszésből. Hogy megtölti a börtönöket puszta gyanúra összefogdosott emberekkel. Hogy még a szegény finneket is kegyetlenül elnyomja. S minthogy nincs már, amit ,,elvegyen" tőlük, azzal sújtja őket, amit ,,ád" nekik: hogy áldomásaiknál orosz nyelven mondjanak tósztot. Hogy a forrongás, az elégedetlenség már a tetőpontjára hágott. - Nem. Sándor cárnak most csak arra van gondja, hogy mint lehessen a szeretett, drága kincs szobáiba a szabad levegőt beereszteni, s a szúnyogokat mégis kizárni, s az illatos virágok közül kiválogatni azokat, amik nem okoznak fejfájást.
És Zeneida tudja jól, hogy mi ,,fog" történni ezentúl.
Már nem gyűléseznek a titkos társulatok.
Már tisztában vannak azzal, amit tenni akarnak.
A kérdés csak az, hogy ,,mikor"?
A kitörésnek egyszerre kell megtörténni az egész országban.
Az összebeszélt terv Zeneidára van bízva egészen.
A művésznő visszalépett a színpadról (nyáron különben sincsen opera a fővárosban), s nem fog mint szerződött tag újra föllépni. Hanem egy-egy hangversenyt fog adni majd az őszi hónapokban - jótékony célokra. Azoknak a napját maga a hivatalos kormánylap teszi közzé, tíz nappal előre. Mikor aztán egyszer az lesz hirdetve, hogy Ilmerinen Zeneida kisasszony a ,,lelencház" javára fog énekelni, az összeesküvők tudni fogják, hogy ez a felkelés napja. Maga a hivatalos kormánylap fogja széthordani a jelszót az egész országba.
Tehát az ő kezében van az olló, mely a Damokles-kard fonalát elmetszi.
Mindaz a súlyos gondolat, ami ezután következni fog, az ő lelkére nehezül. A kitörés elháríthatlan, a megnehezített jármot nem tűrheti már senki; a rongyos muzsiktól kezdve föl a paloták címeres uráig mindenki annak széttörését óhajtja. S a kalevain népnek még eggyel több oka van sírni, mint valamennyinek.
De mi történik az uralkodópárral, ha ez a kitörés fellobban? Ők mindketten úgy szerették, kitüntették, becézték Zeneidát. Otthon volt, ha náluk volt.
Hogy szabadíthassa meg őket, anélkül, hogy a hűségére bízott ügyet elárulja?
Még egy másik lidércnyomás. Hát Puskin!
Ő ugyan azt ígérte, hogy a nevét ki fogja törültetni a ,,Zöld könyvből". De amikor azt ígérte, akkor azt hitte, hogy a cár leányát fogja nőül venni. Az elmúlt, Puskinnak nem volt többé oka az ,,Északi Szövetségből" kilépni. A neve bennmaradt a ,,Zöld könyvben". Ő is értesítve lett az összeesküvők tervéről, s semmi kétség, hogy amint olvasni fogja, hogy Zeneida a ,,lelencház" javára föllép, arra a napra ő is itt lesz Szentpétervárott, ha magát a paradicsomot kellene is érte elhagynia.
Hogy akadályozza ezt meg, anélkül, hogy Puskin jellemére a gyávaság homályfoltját vesse? Puszta szerelmi boldogság erre nem elég erős. Ahhoz hatalmasabb erőszak kell!
És jár-kel azután az estárnyékos fák alatt, lelkében ugyanazzal a diszharmonikus hangzavarral, ami a fényes éjszakát ébren tartja, keresve egy központot, amihez egy könnyítő gondolatot lehetne leszegezni.
A cár mélabús, s a cárnő sorvadó beteg.
Ők most csak egymásnak élnek, s elzárkóztak a világ elől. A példa hódít. Ghedimin herceg is kibékült a nejével, s többé Zeneidát nem látogatja.
A szentpétervári társaság szét van oszolva a negyven Néva szigetre, s ki-ki otthon szeret maradni; megszűnt minden társasélet. Minden látogatóban Arakcsejeff titkos kémét véli a meglátogatott.
Tökéletes szélcsend van.
Még levelet sem írnak az emberek egymásnak, a cabinet noirtól rettegve.
Puskin nem hallat magáról semmit. Ő otthon ül pleskovi magányában, s ha elhallgatja boldogságát, arra száz jó oka van. Lehet, hogy Betszi írt is azóta Zeneidának, hanem hát a levelek halandók. Ki tudja, mi kézbe kerültek?
Ez a nagy csendesség, otthonmaradás, kibékülés kezd nyomasztóvá lenni.
Galban lovagnak utasítása van, hogy szaladgáljon egyik nyári lakból a másikba, s tervezzen valamit, hogy kezdjenek el az uraságok mulatni! Ne üljön már minden férj a felesége mellett.
Szó van róla, hogy a szép Ghedimin hercegnő fogja megtörni a jeget (a nyáron), s az előkelő társaságot egy nagyszerű estélyen egyesíteni fogja: Nagyboldogasszony napján, a Masinkák ünnépén. S hogy tüntetőleg kimutassa férjével tökéletes kibékülését, el van határozva az ünnepélyre meghívni Zeneidát is.
A büszke hercegnő meghívja a házához a szintoly büszke színpadi királynét, akiről azt beszéli a világ, hogy az ő férjének kedvese volt. Csak ,,volt". - Nehéz megmondani; melyik asszonynak a bátorsága lesz nagyobb, azé-e, aki a másikat meghívja, vagy azé, aki a meghívást elfogadja?
De nemcsak azt szándékozik megtenni Corynthia; hanem még azt is, hogy meghívót küldjön Bethsábának; sajátkezűleg írt hízelgő, megbocsátó és megáldó levél kíséretében. S hogy annál nagyobb kedve támadjon a fiatal menyecskének a meghívás elfogadására, abban a levélben azzal is biztatva lesz, hogy Corynthia kieszközlendi számára az uralkodópár általi fogadtatást. Bethsába bocsánatot kérhet a cártól merész lépéséért, és egyúttal kegyelmet férje számára, akit kegyvesztettség odarekesztett Pleskovba. Ez a kecsegtetés nagyon csábító csalétek.
Mindezeket Galban lovagtól tudta meg Zeneida.
Vajon mi célja lehet ezekkel Corynthiának? Mit akar Bethsábával?
Hisz a lehetetlenséggel határos, hogy ez a fiatal asszony a mézeshónap alatt eljöjjön boldogsága ligetéből, egyedül, a férje nélkül, akinek nem szabad őt idekísérni.
És mégis, hogyha ez megtörténhetnék: lenne ebből még valami.
Zeneida egy hiányzó láncszemet vélt egykor feltalálni Bethsába alakjában. Most megkísérlé beleillesztenie karikát a láncba.









Jókai Mór: Szabadság a hó alatt


Hogy rabolják el egy férjtől a feleségét?
,,Rossz játék, aminek a gyermekek nem örülnek." - S van-e nagyobb gyermek, mint egy szerelmespár?
A pleskovi parkban sárkányt eregetnek, s Betszinek nagy öröme van benne, hogy az övé mindig szép egyenesen felszáll és kitart, míg a Sándoré egyre szerencsétlenül jár. Az övé szebb is: van két nagy szeme, szája, orra, kalimpázó fülei, míg a Sándoré csak olyan, ahogy azt mindenféle ócska versekből összeragasztotta.
A tágas mező elég tér a két gyermeknek a sárkányokkal való futkározásra. Nem nézi őket más, csak egy csoport dámvad az erdő szélén.
A park melletti úton vágtatva jő a postaszekér, a postakocsis trombitaszava hangzik elhaladtában.
- Nekem úgy tetszik, hogy a postaszekér a kapunk előtt megállt - mond Betszi.
- Az ám. Vagy levelet kaptunk, vagy vendég érkezett.
- Jaj, csak vendég ne jönne! - sóhajt föl a kis menyecske. Az új házasok nem vendégszeretők.
Pedig aligha nincs benne valami, mert a dvornik jön a kastély felől arra feléjük.
A sárkányt le kell szállítani, hogy játékon ne kapják az embert; kicsúfolnák érte.
A sietségben aztán a sárkány belecsapódik egy jegenyefának a száraz ágába, s az kiszakít belőle egy darabot: az egyik szemét; az itt is marad.
- Ah, milyen kár! - duzzog Betszi, mikor a sárkány leér a földre. - Mármost nincs egyik szeme. Nem adhatnál egy kis papirost befoltozni?
- Honnan vennék? Nem minden papirost felragasztottál már sárkánynak a háznál?
- Keress csak. Hátha van még valami régi kötelezvény valahol.
Ezalatt odaérkezik a dvornik.
- No, mi az, Tanaszi?
- Egy levél.
- Kinek szól?
- Nem szól az egy szót se, mert hallgat.
Betszi kikapja a kezéből.
- Ahá! Nőírás! Nesze! Szerelmes levél. Valamelyik régi szeretőd tesz szemrehányásokat! Olvasd! Bizonyosan légyottra hív.
- Az biz ez, nőírás - mond Sándor -, csakhogy nem nekem van címezve, hanem neked.
- Nekem? - szól elbámulva Betszi. - Ugyan már ki írhatna nekem levelet? Talán Zeneida?
- Nem. Annak az írását ismerem.
- Talán nagyon is jól? De hát ki írhatna más?
Azon aztán eltanakodtak sokáig, a levelet egyik kézből a másikba adva, hogy vajon ki írhatta azt, míg végre Sándor azt az indítványt tevé, hogy legjobb lenne a levelet felbontani, és úgy tudni meg, hogy ki írta.
Mikor aztán eljutottak addig, hogy a névaláírást meglátták, meglepetve kiáltának fel gyorsan: ,,a keresztanyám!" - ,,a keresztanyád!"
Vajon mit írhat?
De mintha egy kacagásra letett hangjegy volna a kezében, úgy nevette végig Betszi az egész levelet.
- Hahaha! Menjek el az ő Masinka-ünnepére! Egyedül! Sándor nélkül. Lesz nagy mulatság. A cár is ott lesz meg a cárné s több külföldi fejedelmek. Lesz alkalmam a cárnak könyöröghetni, hogy Sándornak engedje meg a visszatérést Szentpétervárra. Hahaha! Hallod ezt, Szergievics Sándor? A keresztanyám meghív a báljába, nálad nélkül! Soha jobbkor nem küldhette ezt a levelet! Éppen erre volt szükségem.
Azzal fogta a kedves levelet: az éppen betöltötte a sárkányon támadt havárit, s két gombostűvel odatűzte a kiszakadt rész helyére. A közepén levő fekete pecsét éppen jól pótolta a hiányzó szemet. (Mivelhogy Zsófia halála után az udvarnál hallgatag gyász volt hat hétig, s azalatt az előkelő világ fekete pecsét alatt levelezett.)
- De egy nagy láda is érkezett a postával - mondá a dvornik.
- Tegyétek félre. Most nem érek rá megnézni.
(Minden hihetetlenségek között ez a legnagyobb, hogy egy fiatal menyecske, aki most kapott új báliruhát a fővárosból, azt mondja: tegyétek félre, most nem érek rá megnézni.)
A sárkány készen volt, most újra fel lehetett ereszteni.
Mint egy gyermek, ujjongva, sikoltozva futott Betszi a spárgacsomaggal, amit a felrepülő sárkány után eresztett: a másik gyermek is azt nézte kacagva, míg a sárkány nagy, bolond fejét csóválta dorgálólag. A sárkányfeleresztésnél hátrafelé szokás futni. Betszi nem vette észre, hogy háttal nekiszalad valakinek, aki egyenesen feléje siet az angolkert széléről, csak akkor riadt föl, mikor már hátulról átölelték, s aztán egy nagy csókot nyomtak az arcára.
Akkor aztán nagyot sikoltott; de abban öröm is volt. De már a másik pillanatban ő is a nyakában volt a megtámadónak, s nem elég, hogy ott volt, hanem le is rántotta a gyepre, úgy csókolta össze-vissza, a fűben henteregve, s elhalmozva hízelgő nevekkel: kedveském, édeském, galambocskám! Puskinnak úgy kellett odaszaladni, s mind a kettőt felemelni a pázsitról.
Nem kellett nagy leleményesség, hogy kitalálja, ki lehet az a vendég, akit ily szívesen látnak.
- Meg ne fojts, te bohó! - szólt Zeneida. - Nézd, azalatt a sárkányod hogy elrepült!
- Hadd fusson világgá a keresztanyám levelével együtt! Tudod, hogy a keresztanyám írt? Tudod, hogy meghítt a Masinka-báljára? Tudod, hogy csak magamat, Puskin nélkül? Tudod, hogy mit csináltam vele? A sárkányomon volt egy szakadás, azt kifoldoztam vele. De milyen kedves vagy, hogy meglátogattál bennünket.
- Hát az így szokás. Az örömanyának kötelessége hat hétre az esküvő után meglátogatni a fiatal házasokat, hogy szép békességben élnek-e együtt? Szeretik-e egymást? Hát megvert-e már azóta az urad?
- Óh, meg bizony! - mondá Betszi, duzzogó panaszt színlelve. - Most is itt a helye. - S addig tűrögette fel a karján a ruha ujját, míg csakugyan talált rajta valami megmutatni való foltot. Csakhogy arra Zeneida ráismert, hogy nem ütés foltja.
- Hát te, Puskin, írtál-e azóta sok szép költeményt?
- Egy sort sem biz én! Tudod, hogy az én múzsám nem tud költeni, ha szép idő van; annak zivatar kell, locspos idő, hófergeteg.
- S a ti egetek azóta mindig derült.
- Látod, hogy nem írtam semmit.
Ezt is el lehet hinni; vannak drága idők, amik alatt a költő csak érzi a poézist, de nem írja le.
- Papír sincs az egész házunknál! - mondá Betszi, kinek a női ösztön megsúgta, hogy ez a legnagyobb dicsekedés: mikor egy szerető asszony azt mondhatja egy költőről, hogy az az ő kedvéért hűtelen lett - a papiroshoz! - Az ám, a keresztanyám levelét használtam fel most éppen sárkánynak.
- Hát te így bánsz a levelezéseiddel? Ezt jó lesz tudnom. Én így nem fogok neked soha levelet írni, hanem ha valamit akarok veled tudatni, inkább magam jövök.
- Nagyon jó lesz.
- Vagy téged viszlek.
Már erre nem mondta, hogy ,,jó lesz", hanem inkább Sándor karjába csimpajkozott, s felnézett rá, ezzel a kérdéssel a szemeiben: ,,de ugye, nem eresztesz?"
Zeneida felelt meg neki erre a kérdésre.
- Óh, bizony, azt nem fogjuk Szergievics Sándortul kérdezni. Az ő dolga, mikor a felesége látogatóba készül, a lovakat, kocsit készen tartani, s azalatt a házra gondot viselni.
- De bizony én, ha akarnék sem mehetnék sehová. Nem látod, hogy vagyok öltözve? Ez a pleskovi viselet. Sándor azt mondta, hogy ez volt az első keresztyén orosz nőnek, Olga fejedelemleánynak is a viselete: aztán nekem is nagyon tetszik. Ez a végig gimbes-gombos sarafánt, ez a gyöngyös povojnyik a fejemen. Hát ezeket a piros csizmákat látod, meg a csíkos selyemharisnyámat? - S gyermeteg együgyűséggel felrántotta térdig a ruháját. - No iszen megnéznének engem ebben a jelmezben, ha beállítanék vele a fényes társaságba. Nekem pedig más ruhám nincsen. Én így tetszem a Sándoromnak.
Nem hazudott. Az a küldött báli köntös még nem volt az övé; még nem fogadta el.
Sándor aztán megölelte a hozzátapadó gyermeket.
- Mi egészen falusi emberek maradunk.
(Hiszen bár azok maradnátok - mondá magában Zeneida -, de attól tartok, hogy te majd egy napon itthagyod a falut is, meg a feleségedet is, s nem találod legszebb főkötőnek asszony fején a gyöngyös povojnyikot - hanem utána szaladsz - a frígiai sipkának!)
       
Amit Dante kifelejtett a pokol kínszenvedései közül, ez az: látni egy szerető nőnek, egy más nő karjai közt, szerelmi boldogsága teljében azt a férfit, aki az övé lehetett volna.
Ha Zeneida úgy szeretett volna, ahogy közönséges emberek szoktak, mit törődött volna azzal, ha azt a férfit, akit magához láncolt, ennél a láncnál fogva holnapután magával rántja a sírba? Hisz a mai nap gyönyöre kifizeti a holnap szenvedéseit, a holnapután kínhalálát s az örökkévalóság fenyegető titkait.
Ő annyira szerette Puskint, hogy keresett a számára olyan boldogságot, amibe elzárja - saját maga elől.
Hiszen természettelen helyzet, rendkívüli kedély kellett hozzá, hogy erre képes legyen; de hát nem természettelen, nem rendkívüli lény-e egy nő, aki politikai szerepet vállal? A politika oltárán a szív az áldozat. Az a Moloch! Az érzékmámor összefér vele; de a szeretet nem. Aki a politika papjának szegődött, az nem ismer testvért, apát, szeretőt, régi jó barátot, különbséget becsületes emberek és bitangok között: annál az elv az ,,Isten" és az ,,ember". Azért természettelen a politikában a papnő; a nő, akinek uralkodó érzelme a szerelem és az igazság. Az amazonoknak, akik harcoltak, kiirtották a jobb keblét; a nőknek, akik a politikai harcokba indulnak, ki kell elébb irtaniok a szívüket.
Ennek a lehetőségét nem is értik meg másutt, csak olyan országokban, ahol az elnyomás oly elszenvedhetlen, oly tökéletes, hogy a megzsibbasztott férfiszívekből a szabadság leányágra száll át.
Az udvari színház első énekesnőjének szabad volt szeretni a nemzet első költőjét; de nem a ,,Szojusz blagodensztojga" bizományosának. Kettőjük között feküdt a ,,Zöld könyv": nagyobb akadály a zöld óceánnál!
Valóban: a Szent György-kolostor anachorétái nem vitték az önkínzást nagyobb tökélyre, mint az a nő, aki rászánta magát, hogy elmenjen vendégül abba a háztájba, ahol feláldozott szíve kiszenvedett, hogy lássa a boldogságot, mely neki volt szánva az égtül, s melyet elajándékozott másnak.
És most is azért jött ide, hogy ezt a boldogságot megőrizze a jövő viharaitól.
És még nem elég, hogy akkor lássa boldogságukat, mikor együtt vannak: de mikor Puskint a háztartás gondjai egy rövid órára elszólítják Bethsába mellől, akkor sem hall a fiatal nőtül egyebet, mint ragyogó dicsekedést boldogságával: páva nem szeret úgy tündökleni kiterjesztett tollaival, mint a szerelmes nő a maga örömeivel. Mennyit tud róla beszélni! A férj a minden erények és tökéletességek mintaképe. S neki úgy kell tenni, mintha mindezt hidegvérrel hallaná. - S aztán úgy csókolja a kezeit az a másik nő: elmondja neki százszor, hogy neki köszönheti ezt az üdvöt, ezt a paradicsomot: s neki ezt a hálaömledezést fogadnia kell nagylelkű hidegvérrel. S aztán egy fél óra múlva, ha mégsem tér vissza a kedves, ismét kell látnia az ifjú nő arcán a nyugtalan szórakozottságot, olvasni arcáról ezt a gondolatot: ,,óh, kedves jóltevőnőm, tündérkém, istennőcském, de szeretném, ha most nem volnál itt, hogy futhatnék őt felkeresni." - S neki ehhez még mosolyognia kell. - Óh, az a Moloch!
- Lásd pedig, kedveském, én azért jöttem most ide, hogy téged Szergievics Sándortól egy időre elraboljalak.
- Ah! hiszen ha el akarsz rabolni, vígy el mind a kettőnket. Teáltalad Sándor is el hagyja magát raboltatni.
- Csakhogy oda, ahová neked jönnöd kell, ő se nem hivatalos, se nem jöhet. Neked el kell fogadnod keresztanyád meghívását.
- Mit mondasz? Az ő báljába?
- Ott találkozhatol a cárral és cárnővel, ők téged meg fognak szólítani.
- Én legyek ott, Sándor nélkül?
- Éppen rajtad áll, hogy Puskin is ott lehessen, ahol te. A te férjhezmeneteled őhozzá egészen keresztülzárta az ő életpályáját. Ma még ezt nem érzi, de már egy év múlva minden lépésre eszébe fog jutni, hogy valamikor az ő lépteinek hangját sarkantyúpengés követte. A férfilélek nem kalitkába való madár, kivált amelyiknek sasszárnyai vannak. A te feladatod a cár kegyelmét kinyerni, hogy Puskin kettészakított életpályáját folytathassa. Most még virágos a mező; egy hónap múlva már hó lesz rajta, s a kályha mellé beszorult házastársak nem olyan boldogok, mint akik sárkányt eregetnek a mezőn.
- Tehát te azt akarod, hogy Sándorért könyörögjek, hogy visszatérhessen Szentpétervárra.
- A világ minden kincséért sem azt! Hanem inkább, hogy adjon neki a cár olyan megbízást, mely őt veled együtt a te őshazádba szólítsa el. Rajzold le az uralkodópár előtt azt az országot, ahol te születtél, úgy, ahogy az lelked előtt áll, enyhe egével, fűszerillatos erdőivel, drága gyümölcstermő gesztjeivel. Mondj el róla mindent, ami emlékedben él, kedves és drága; s aztán kérd kegyül, hogy küldje őt a cár oda.
- Óh, milyen nagyon csábító gondolat ez! - sóhajtá fel Bethsába. - De ő sohasem fog abba beleegyezni, hogy én őt itt hagyjam, elmenjek, távol legyek tőle napokig, hetekig.
- Csak egy hétig.
- Hisz az egy század! Nem, ezt Sándor nem fogja megengedni.
- Bízd rám. Én rábeszélem!
- Te? No akkor egész tündér vagy, ha azt meg tudod tenni. Hanem furcsa tündér. Ha Sándort akarnád tőlem elrabolni, azt érteném; hanem hogy engem hogy akarsz elrabolni Sándortól, azt nem találom ki.
- Nézd, ott jön a kerten keresztül. Állj ide az ablakba, és nézd. Én eléje megyek és szólok vele. Lesd meg, hogyan csábítom el.
- Óh, erre igazán kíváncsi leszek.
Az egyik sánc már be volt véve; Zeneida sietett a másikat megostromolni.
Puskin a zöld pázsiton jött keresztül, s nagyot bámult, mikor Zeneidát látta a kastélyból felé sietni.
- Fordulj vissza és beszélgess velem - szólt Zeneida, kezét Puskin karjába akasztva. - Elég boldog vagy-e?
- A boldogságból soha sincs ,,elég".
- Azt akarom kivenni, hogy tudsz-e már nélkülözni is? Én egy hétre el akarom tőled rabolni a feleségedet.
- Az én kis feleségemet? S mit akarsz vele kezdeni? Hiszen most is sokkal jobban szeret téged, mint engem.
- Ne félj, jobban szeret téged, mint az eget, földet és mindazt, ami a kettő között van. Neki el kell fogadnia Ghedimin hercegnő meghívását a Kisasszony napi bálra.
Az ablakból leskelődő asszony azt látta, hogy férje indulatosan rántja el a karját a belé fogózó vendégnő kezéből. Zeneida nem enged, újra megfogja a karját.
- Heves fejű. Hiszen nem a hercegnőhöz fog menni szállásra, hanem énhozzám. Én leszek az anya képviselője. Az én házam most igen tisztességes ház. Amióta nem vagyok színésznő, nincs nálam könnyelmű társaság; amióta a ,,Szojusz blagodensztojga" utolsó gyűlésén kimondta a véghatározatot, nem jár hozzám titkos összeesküvő; nem kell számára maskarádnak való zajos mulatság; egyedül élek és elzárkózottan. A cár megküldé a csillagkeresztet számomra, enyhítésül a minapi elbocsátásért, s aztán ,,noblesse oblige". A csillagkeresztes Zeneida nem társaloghat többé a Diabolkákkal. Hát nem mered rám bízni a feleségedet, ha az én szemem vigyáz rá?
- De hát mi célra? Az én számomra akarsz-e valami kegyet könyörögtetni a cárnál? Akkor mondhatom, hogy igen rosszul ismersz.
A leskelődő nő azt látta, hogy Puskin haragosan vagdalja le a sétabotjával az útjába kerülő csüküllő virággombokat.
- Nagyon jól ismerlek. El vagy szánva itt maradni Pleskovban; nézni, hogy nő a fű; nyulat, kacsát vadászni, telepipázni a házat, összecsinálni egy l'hombre partie-t, beszélni a lovaidról, kutyáidról; ambíciód lesz, hogy jó pincét tarts, s a feleségedet elhordd a pleskovi társasestélyekbe, s a kormányzó felesége által jó táncosnak légy elismerve, s közbe-közbe egy pár kozák tisztet megvagdalj párbajban, s a postán érkezett újságot felbontatlanul hagyd. Ehhez van elég erőd és kedélyed. - Dehogy van valakinek esze ágában, hogy téged ebből a szándékból ki akarjon ragadni. Másnak van szüksége a te feleséged feljövetelére.
- Kinek?
- Először a ,,Szojusz blagodensztojgá"-nak, azután meg a cárnak.
- Az én kicsi kis Betszikámra!
- Ne kiáltozz közbe, mert nekem igen csendesen kell beszélnem. Azt tudod, hogy Arakcsejeff másodszori visszatérte után a kitörés fel nem tartható többé. Az ő erőszakos rendszabályai annyira elkeserítettek mindenkit, hogy a cár személyét nem védelmezi többé senki: egyedül én magam. Lehet, hogy azért, mert asszony vagyok; ámbár bizony vannak előttem illusztris példák, hogy asszonyok épp oly kegyetlenek tudtak lenni vérontás dolgában, mint a férfiak; - de higgadt megfontolásból inkább. Egy kitörés, mely Arbusoff szélpuskáival, vagy Kahofszki pokolgépével kezdődik, vagy amit Jakuskin tervez, egy bál alkalmával az összes cári család elleni merénylettel, Oroszországban jó véget nem ér. Abból nem alkotmányfelállítás, hanem országfelfordítás lesz: a kés és a fejsze küzdelme a szurony ellen, a rongyok harca a paszomántok ellen, s az ilyen zűrzavar után áldani fogja az ország azt a zsarnokot, aki végre a kifáradt küzdőket közösen elnyomja, s rendet csinál a lánccal. - A cárt és cárnét nem szabad bántani. Ezt nem az én kedélyem, de az ész parancsolja. - Az én tervem ez. A cárnő orvosa azt tanácsolta, hogy őt a zord őszi idők elől enyhébb éghajlat alá kell elszállítani. Külföldre nem akar a cárnő menni, s a kaukázusi vidéket oly kietlennek hiszi, ahol megmaradni nem lehet. Természettudósainak, akik a vidék előnyeit leírták, nem hisz; azok hivatalos hízelkedők; de hogyha eléje fog jönni egy fiatal, ártatlan asszonyka, aki kegyelemképpen kéri azt az uralkodópártól, hogy engedjék őt férjével együtt a szép országba leköltözni, leírva azt az őszinte gyermeteg ragaszkodás, az édes visszaemlékezés meleg lelkesülésével, mint valódi paradicsomot - hát akkor meglehet, hogy azért az ő férjét oda áttenni nem fogják; de a cárnő kedélye meg lesz nyerve a kaukázusi út számára. A cár most imádja nejét, vele megy, ott marad, azok mind, akik az ő erőszakos halálával akarnák megkezdeni a mozgalmat, kénytelenek lesznek más, nemesebb, emberibb, politikusabb tervet készíteni. A cár gondtalanul éli napjait a Fekete-tenger mellett, ahol még senki se haragszik rá, ahol senki se fenyegeti. Nekünk itthon nem marad más, akivel le kell számolnunk, mint a teljhatalmú kegyenc. Azzal majd végezünk. Az alkotmány ki lesz kiáltva minden vérontás nélkül Szentpétervárott; a hadsereg melléje áll, s akkor aztán Sándor cárnak szabad választása van, vagy elfogadja népei közkívánatát, s visszatér mint szeretett uralkodó; vagy ha jobban tetszik, ott a Fekete-tenger partján hajóra ülhet, s elvitorlázhat vendégszeretetet keresni a török szultánnál; de az élete meg van óva.
Az ablakban leskelődő asszony azt látta, hogy a férje megcsókolja a kezét a vendéghölgynek. - Már elcsábította! Úgy van. Elrabolta a férjtől a feleségét!
- Akit te szeretsz, meg van az szeretve! Még ha zsarnokod is! - mondá Puskin elragadtatva.
- Én a szent ügyet akarom megmenteni, nem a cárt.
- Mind a kettőt. Jer, odaadom neked a feleségemet. Vidd magaddal. Parancsolj csendet a viharnak az ő pacsirtahangjával.
Az asszony az ablakban látta, hogy férje és Zeneida sietve térnek vissza. - Bizony csak varázslónő vagy te!
Puskin e szavakkal lépett be feleségéhez
- Hát visszahozták a sárkányodat a város végéről. Itt van a keresztanyád levele nálam. Ah, hisz ez igen szép levél. Ennek eleget kell tenned! Hogyne mennél el ilyen meghívásra! Kivált miután Zeneida lesz a garde des dames-od.
Bethsába bámulva nézett reájuk, s aztán megfenyegette ujjával Zeneidát.
- De bizony mégis csak ördög vagy te! No hát gyere, nézzük meg, milyen báliruhát küldött a keresztanyám.
- Ezt nevezik tökéletes kapitulációnak.
A málhát felhozták, felbontották. Abból a legpompásabb báli öltöny került elő, azt Zeneida segélyével mindjárt felpróbálta magára Bethsába. Aztán megmutatta benne magát a férjének is.
- No hát szép leszek-e benne? Sok embert el fogok-e bolondítani?
- Mindenkit!
- Vigyázz! Vigyázz! Nem szabad megölelned! mind összetöröd a fodromat.
Így rabolják el a férjtől a feleségét a mézeshetek kellő közepett.









Jókai Mór: Szabadság a hó alatt


A Masinkák ünnepén
Nagyboldogasszony napja az orosz naptár szerint augusztus végére esik. Tizenkét nappal később, mint a csillagászi naptár szerint.
(Mert az orosz cár még a napnak is parancsol. Mivelhogy az orosz naptár szerint minden 400 év alatt három nappal marad hátra az esztendő, tehát húszezer év múlva az orosz naptár szerint télen lesz a nyár, s nyáron lesz a tél. A cár ezt is megteheti.)
Hanem ez a legszebb időszak Szentpétervár vidékén. Ez az ősz kezdete. A napok már rövidebbek, s nem oly rekkenők; s a holdvilág tudja magát értékesíteni esténként.
S minthogy az orosz nőknek legalább egyharmada Mária nevet visel, annálfogva valamennyi nyárilakban ünnep van ezen a napon; s este, mikor elkezdik mindenfelől a tűzijátékokat, több a csillag a földön, mint az égen.
Corynthiának is Mária volt a mellékneve: innen a jogcím az ünnepélyhez.
Ghedimin herceg Néva szigeti nyári palotája vetekedett a télivel Szentpétervárott. Táncterme ezer meghívott vendégre volt számítva.
S a meghívottak közé tartoztak: az uralkodópár, a nagyhercegek és hercegnők, a cárnál látogatóban levő rokonai; testvére, a weimari nagyfejedelemnő férjestül és az oraniai herceg nejével együtt, akik mind ígérkeztek Ghedimin hercegnő ünnepélyét jelenlétükkel fényesebbé tenni.
De mind e magas és legmagasabb vendégeire nem volt Mária Alekszievna Corynthia olyan kíváncsi, mint arra, hogy eljönnek-e Zeneida és Bethsába.
Ilmerinen kisasszony és Puskinné asszonyság ugyan már megküldték egy nappal az ünnepély előtt a nagyon hízelgő modorban tartott választ (óh, mert az orosz nők még a franciákon is túltesznek a courtoisie-ban, kivált, ha gyűlölik egymást), hogy el fognak jönni. Hanem az ilyen ígéreteknek az értékét ismeri már az ember. Előtte egy nappal senki sem írhatja azt, hogy ,,holnap a fejem fog fájni", de egy órával a megelenés előtt igenis küldheti a mentegető levelet: ,,Kétségbe vagyok esve, hogy nem mehetek. A fejem nagyon fáj." Hisz az ilyen elmaradásra egész arzenáljuk van az asszonyoknak.
Azonban nagy megelégedésére ők maguk jöttek a mentegető levél helyett. Nem is nagyon későn, még a tánczene kezdete előtt, amivel, mint tudva van, a legmagasabb vendégek megérkezésére szokás várni. Zeneidának az ilyenben nagy gyakorlata volt: a helyes időben megjelenni.
Ilmerinen kisasszony ezúttal tette föl először a cártól kapott csillagkeresztet, Bethsába a keresztanyjától kapott báli ruhát viselte. Feltűnő szépség volt. Még Zeneida közelléte sem homályosította el.
Corynthia fölkelt a karszékből, s eléjük sietett. Előbb Bethsábát fogadta (az asszony volt), s homlokát megcsókolá (keresztleánya volt), azután fordult Zeneidához. - Zeneida megelőzte őt az üdvözlésben.
- Ön megelőzött! - mondá a hercegnő. - Igaz: királynék üdvözölnek először.
- Nem, hercegnő, hanem akik névnapot köszöntenek.
Azzal kezeiket nyújták egymásnak.
Bizonyosak lehettek felőle, hogy minden ember őket nézi. Minő lehet e két nő között a találkozás?
Oh, az mind a kettő gyakorlott viador volt.
A táncterem úgy volt berendezve, hogy keleti virágbokrokból apró lugasok, búvóhelyecskék voltak mindenütt csoportosítva, ahova egyes párok, összetartozók félrehúzódhattak, suttoghattak; az inasok odahordták a frissítőket, minden letelepülőnek egy kis asztalkát is hozva a helyébe; ami az orosz komfort találmánya. Corynthia egy bosquet árnyában maga mellett mutatott helyett Zeneidának, s mikor egymás mellett ültek, odahajolt hozzá, s nevetve súgott a fülébe:
- Ön elértett engem, s ezt előre föltettem az ön lángeszéről.
Zeneida elfogadta a nevetést, ráállt ő is.
- Azzal, hogy elhoztam ide a gerlét a fészkéből?
- Igen. Ezúttal mi ketten szövetségesek vagyunk - folytatá a hercegnő.
- Szövetség ,,ad hoc", ahogy a diplomaták mondják - magyarázá Ilmerinen kisasszony.
- Mikor egy harmadik ellenséget kell megbuktatni - egészíté ki Corynthia.
- S azalatt véd- és dacszövetséget köt Anglia és Oroszország.
- Hogy confoederált erővel elfoglalja Párizst? - nevetett Corynthia.
- Tudniillik azt a Párist, aki az aranyalmát tartogatja, hogy kinek adja? - vágott vissza csengő kacajjal Zeneida.
- Ön ördöngős asszony!
- Tudom, mondta már a hercegnő.
- Hogy kitalál mindent! És valóban, itt is három versenytárs van. A harmadikkal majd nagy hamar elbánunk. Nézze ön, már lefoglalták a kicsikét. Régi imádója: Galban lovag, mint a pók a legyet, úgy fogta el. Legyen felőle nyugodt. Ez nem fog sebesítetlen szívvel visszatérni. Majd segítsünk neki. Mi értjük egymást!
- Tökéletesen, hercegnő.
- Nem kár érte. S az is bizonyos, hogy amit veszteni fog, az nyereség lesz rá nézve. S úgy hiszem, nem is az utolsó. Aki úgy kezdte, ahogy az én kis védencem, annak kevés tanítás kell hozzá, hogy hogyan folytassa. Nincs rajta miért sajnálkozni.
- Az ilyen dolgokban nem ismerjük a kíméletet.
- Tehát addig béke van közöttünk. Azután majd megüzenjük a háborút.
- Én előre is behúzom a lobogót.
- Ah, ez csak taktika! Ilmerinen kisasszony. Nők sohasem kapitulálnak. Ezt mi ketten jól tudjuk. Én még sohasem láttam önt ilyen közelről, pedig nagyon kíváncsi voltam rá. Ugyan, mondja ön meg, sáfránnyal festi ön haját, hogy ilyen szép aranyveres?
Zeneida ugyan semmivel sem festette a haját, mert az annak természetes színe volt; hanem azért egész bizalmas suttogással viszonzá a hercegnőnek:
- Nem, annak erős szaga van, hanem borbolyagyökérrel, amiben csigabíbor van feleresztve.
- Sohasem bírtam kitalálni, mitől van önnek olyan gyönyörű arcszíne. Violagyökért használ ön?
Zeneida elnevette magát; s elpirulása, mely arcszínét fokozta, elég válasz lett volna - ha igazat akart volna mondani; hanem ő azért volt itt, hogy hazudjék, annálfogva nevetve mondá:
- Ah, hercegnő, az egy egész tudomány: az arcszín megőrzése. Nekem egy könyvem van, még Poppaea idejéből, mely a módszereket elősorolja.
- Ah, aközött van az is, hogy nyers marhahússzeletet kell kötni az arcra, mikor az ember lefekszik aludni.
- És sok más egyéb. Én önnek, hercegnő, elküldhetem azt a könyvet; ámbár önnek semmi szüksége sincs hasonlókra. Anadyoménét a gráciák öltöztetik.
- Ah, ön nagylelkű ellenség akar lenni, aki megosztja a fegyvereit, mint az a francia tengerésztiszt, aki megosztotta a lőporát az angollal, hogy legyen neki mivel verekedni. Hanem én erre azt mondhatom, amit egy perzsa király mondott egy örmény királynak: Mi haszna küldted el a kardodat, ha nem küldhetted el vele a karodat is? Mit ér az arcszépítés titka, ha az elbűvölő mosolyt nem lehet öntől eltanulni, aminek senki sem bír ellenállani.
- Hercegnő, ön egészen úgy tesz, mint Napóleon, aki a legyőzött ellenségeit fel szokta magasztalni.
- Most azonban nem vagyunk ellenségek, hanem szövetséges társak.
A közös ellenség (Bethsába) félbeszakította a kedélyes csatározást közbeléptével, azt a naiv kérdést intézve mind a kettőjükhöz, hogy szabad-e neki Galban lovaggal az első polonaise-t táncolni? Amiért aztán kinevették.
,,Neked minden szabad már! Asszony vagy!"
Amit a szentpétervári udvari estélyeken polonaise-nak híttak, az abból állt, hogy az egész táncoló társaság páronként összefogózva, apró sétalépésekben körülcsoszogta a tánctermet összevissza, az előtáncos szeszélye szerint. Tehát e tánc alatt ne keressük a tüzes, lábdobbantásokkal járó hajdani mazurkát. Az annak a kornak a tánca volt, amikor minden lengyel nemes egyenlő volt a királlyal. Ez pedig annak a kornak a tánca, amikor minden lengyel nemes egyenlő a - paraszttal. Régibb időkben a cár és a cárné is részt vettek ebben a táncban, s éppen egy ilyen polonaise alkalmával történt, hogy Sándor a szép Nariskin Corynthia miatt megsérté Erzsébetet, amit ez soha el nem tudott felejteni.
A magas, magasabb és legmagasabb vendégek megérkezésse azután véget vetett a társalgásnak. Ezentúl mindenkinek sorrendbe kellett állni s várni, míg az uralkodópár körjáratot tart, csak azután, mikor ennek vége lesz, kezdődik majd a tánc. Zeneida a külföldi hercegi vendégeknek is be lett mutatva, s kapott annyi tömjént, hogy annak füstjétől könnyen elveszthette volna szeme elől azt, aki gondjaira volt bízva. De ő már régi, tapasztalt hadvezér volt az ilyen ütközetben, aki az egész csatatért keresztül tudja látni, s annak legkisebb részletei felett is uralkodik. Figyelemmel kísérte ő Bethsábát, amint annak Galban lovag epedő arccal suttogott a fülébe; látta, amint egyszer a kis menyecske hevült arccal futott oda a keresztanyjához, s aztán amellé leülve, mily meglepetéssel, bámulattal, a nevetés és elszörnyedés közt váltakozó tekintettel hallgatta, amit az beszél. Még ki is találta, hogy az mit beszél neki. Azt is látta, amint a cárnő megszólítá Bethsábát, s kegyes leereszkedéssel beszélt vele. S látott ő még mást is.
Hogy ez az ezernyi ember - aki itt most együtt van: táncol, mandulatejet, sörbetet, puncsot iszik, egymásnak bókokat mond, tréfál, enyeleg - egymásnak a legelkeseredettebb ellensége, tele halálos gyűlölettel, a végkitörés elszántságával. Mindenki tudja, hogy az az ő vis-à-vis-ja, akivel a kontratáncot szemközt járja, egyúttal fatális antagonistája, aki az ő fejére alkuszik. Hogy mikor ezek az aranyos, bársonyos, érdemcsillagos alakok, kalapjaikat a hónuk alá csapva, egymás előtt félig, a cár előtt pedig egészen meghajolnak, egytől egyig azt gondolják magukban: ,,ma vagy holnap, vagy én vagy te, a fejünkkel a hónunk alatt fogunk egymásnak bókolni." - Csak őneki, az énekesnőnek, kell e szót kimondani: ,,Énekelni fogok a lelencek javára!" S egyszerre minden kard kirepül a hüvelyéből - s akik vis-à-vis táncolnak most, egymásnak a testén fogják fegyvereiket keresztülverni, s azt a magas karszéket ott az emelvényről le fogják taszítani, nem kérdezve, ki ül rajta, vagy megfordítva, átalakítják mészárospaddá, ahol emberi tagokat koncolnak széjjel. Az összeesküvők s az elnyomók, a gyilkosok és a bakók mind együtt egy táncteremben, és ezek mind nagyon jól tudják egymásról, hogy ki ,,micsoda?", elannyira, hogy mikor egyszer a táncrendező e szó helyett: ,,tour de main", azt találja kijelenteni: ,,coup de main", általános nevetés támad. S mindenki tudja, hogy min nevetett. - Csak a cár kérdezi: ,,Miért van olyan jókedvük az uraknak?"
Ezt mind látta Zeneida. Hiszen minden embernek a titka az ő kezében volt.
Óh, még azt is látta jól, hogy a kegyelmes háziasszonynak mi oka volt ezt a fényes ünnepélyt rendezni.
Azért, hogy egy fiatal asszony el legyen csábítva? Óh, nem!
Hanem azért, hogy meg legyen találva a nyitja egy titoknak, amit azok, akikre bízva van, el nem árulnak senkinek: - még a legkedvesebb feleségüknek sem.
       
Amint az udvar elhagyta a báltermet, illem szerint az egész társaság oszlásnak indult. Ki akarna még a maga kedvéért is mulatni?
Zeneida megint szárnyai alá vette Bethsábát s vitte magával haza a Kresztovszki-szigetre.
Amíg a gondolán ültek, a fiatal nő nagyon hallgatag volt, s Zeneida szándékosan nem kérdezte tőle, hogy mulatott? Azalatt, amíg otthon báli köntöseiket levetették, a nő méla, ábrándozó volt. A hűs vízen tett gondolaút megkívánta, hogy lefekvés előtt még teához üljenek. (A mocsártól kivívott paradicsomban váltóláz leselkedik.) - Így aztán, mikor egyedül maradtak, megtörte Bethsába a méla töprengést.
- De hát kérlek, ez itt a valláshoz tartozik-e?
- Micsoda?
- Hogy egy keresztyén nő, akinek férje van, s azt szereti, mikor egy másik keresztyén férfi azt mondja neki: ,,én boldogtalan vagyok! én meghalok, öngyilkos leszek, elkárhozom, ha ön kegyetlen marad hozzám!" hát akkor tartozik férjétől elvenni a szeretetét, s ennek a másiknak adni, hogy azt megszabadítsa a boldogtalanságtól, a haláltól, a kárhozattól.
- S azt mondták-e neked?
- Azt. - Mert ha ezt a vallás parancsolja, hogy egy asszonynak a férje iránti szeretete csak olyan, mint Szent Mártonnak a köpönyege, ha lát egy didergő koldust, levágja felét, s annak adja: akkor én visszatérek a pogány hitre, ahol nem kívánja tőlem senki, hogy másnak a boldogságával törődjem, mint az uraméval.
- Ez neked mind új dolog volt?
- Sírni szerettem volna, mikor így beszéltek hozzám. Azt hittem, a szemem kiég, s már a hallgatása által az ilyen beszédnek meg vagyok szeplősítve. Mikor nekem a puszta távollét az én Sándoromtól már olyan érzés, mintha halottat gyászolnék, s ha tánc közben idegen férfinak kell nyújtanom a kezemet, az úgy fáj, mintha egy galambot öltem volna meg. S ha valamin kacagok, a szívem megdobban, mintha loptam volna, holott az jut eszembe: ,,bezzeg, most őneki nincs min kacagni! Ó most énutánam sóhajt, szomorkodik, én pedig nevetek - nála nélkül!" - És mindennek dacára valami veszedelmes kíváncsiság arra ösztönzött, hogy tovább hallgassak e szavakra, hogy egészen a fenekéig lenézzek annak az örvénynek, amihez közelíteni irtózom, s úgy tegyek, mintha szívesen hallgatnám.
- Azt igen jól tetted.
- No, ugyebár? Nem illett, hogy elfussak tőle.
- Akkor el lettél volna veszve. Nőnek nem szabad azt észrevétetni, hogy a csábítástól retteg; a feltűnő elutasítás kész martalékká teszi őt. Szemmel kísértelek. Igen jól viselted magadat. Olyan arcot csináltál, mint aki nem érti a mondottakat: azt hiszi, hogy az mind tréfa, s ezáltal kényszeríti az ostromlót, hogy még nyíltabban szóljon.
- Valóban azt tettem. Képzeld, a vakmerő! Még azt is megvallotta, hogy irántam való gonosz szenvedélyből Pleskovtól félnapi járásnyira egy birtokot megvásárolt, s a telet az én kedvemért ott fogja tölteni; bennünket Pleskovban gyakran meglátogat. - Azt akartam neki rá mondani, hogy biz oda ne jöjjön.
- Jól tetted, hogy nem azt mondtad. Hanem azt, hogy ,,Szergievics Sándor mindenkor szívesen fogja önt látni".
- Igazán azt mondtam. Erre ő aztán nagyot sóhajtott: Hejh, ha ön egyszer e szókat tudatná velem: ,,Holnap Szergievics Sándor elutazik hazulról!" - Szerettem volna őtet ezért arcul ütni!
- De nem tetted, hanem naiv, tudatlan képpel azt kérdezted tőle: ,,De hát mi haszna volna önnek abból? Ön nem jöhetne oda a házunkhoz, mikor a férjem nincs otthon. Az egész világ meglátná." - Erre ő azt felelte: ,,Igen, de eljöhetne ön az én kastélyomba!"
- Hát ezt te hogy tudod?
- Abból, amit most elmondtál, s abból, amit láttam. Közel voltál hozzá, hogy sírva fakadj.
- Még többet is mondott. ,,Igen jó ürügye volna önnek eltávozni hazulról azalatt, míg Szergievics Sándor odavan. Önnek az anyja, a grúzi királynő, ott van a Szent Anna-kolostorban Novgorodon. Ön azt mondaná: őt megy meglátogatni, kit gyermekkora óta nem látott, s kinek meg akarja mondani, hogy férjhez ment, áldását akarja megnyerni." Még szegény anyámat is belékeverte e gyalázatba.
- Te arra csakugyan ott is hagytad, és keresztanyádhoz menekültél.
- Észrevetted azt is?
- Oda pedig jó helyre menekültél, s jónak panaszolkodtál!
- Óh, ha hallottad volna, hogy miket beszélt.
- Láttam.
- Hogyan: láttad?
- A te arcodról. Minden szavát visszatükrözte elszörnyedő tekinteted. Azt mondta, ugye: ,,Óh, szegény Galban! Ha tudnád, mennyit szenved miattad. Már meg akarta magát ölni! Már el akarta magát temetni a solovecski zárda katakombáiba! Szólj egy nyájas szót nekí. Annyi az, mintha egy gazdag egy fillért ad a koldusnak. Hiszen titokban marad az; senki sem tud meg felőle semmit. Mi többi asszonyok is úgy teszünk. Nincs kivétel. Aztán csak kölcsönben esik. Mindnyájunkat megcsalnak: engem is, téged is. Ugyanakkor, mikor te Galban vallomásait hallottad, Puskin egy más nőnek mondja el azokat, aki nem olyan félénk, mint te vagy.
- Így mondta, így! De még ennél többet is. Hogy ez az ember (akinek még csak a neve sem fogja érinteni az ajkamat soha), kész magát száműzni érettem Szentpétervárról, lemond fényes hivataláról, csak azért, hogy közelemben élhessen. S képes lesz kétségbeestében megölni Sándort, engemet és önmagát, ha sokáig kínzom. Oh, mint megijesztett! Én, amint hazamegyünk, elmondok Sándornak mindent, s megfogom a kezét, hogy fussunk együtt a világba.
- Azzal éppen az ellenkezőt érnéd el. Azt, hogy Puskin felkerekednék, s ha neki nem szabad Szentpétervárra jönni, ő hívatná ki innen Galban lovagot, s annak szomorú vége lenne. Ne félj tőle. Fogadd el a harcot.
- Én? Én fogadjam el a harcot? Őellene? Én gyönge, ostoba, gyáva kis teremtés, aki minden szavától rettegek.
- Rettegsz és gyáva vagy, mert azt hiszed, hogy a szíved forog veszélyben; de ha megtudod, hogy nem a te szívednek van kitéve a háló, hanem a Puskin fejének, hogy az ő élete, sorsa, végzete az, ami ellen a cselt szövik: akkor nem fogsz gyáva lenni!
- Mit beszélsz? Sándor életéről van szó?
- Csitt! Ne kérdezz többet! Majd ha lefekszünk, ha egyedül leszünk, nem leskelődik utánunk senki, akkor elmondok neked mindent: aztán megtanítalak, hogy mit tégy. Most fond papillote-okba a hajadat: holnapután Peterhofba vagyunk hivatalosak, a fényes búcsúünnepélyre: ott remekelned kell, ott meg kell mutatnod, hogy mit tud egy ilyen gyönge, tudatlan, gyáva kis asszony, mikor a férje élete forog a kockán.
- Óh, akkor, ha az úgy van, nem fogok félni, vakmerő leszek és ravasz, mint egy macska! Egy lepkét gombostűre felszúrni nincs bennem elég bátorság; de azt, aki az én Sándoromat fenyegeti, a szívén keresztül ütni... (Mash Allah!) az anyám leánya vagyok!
       
Zeneida aztán megtanította Bethsábát valamire, amit remekül végigjátszott... de most még nem szabad elárulnunk, hogy mire.
       
Ez a gyűrű szerencsésen bele lett illesztve a láncba.
A harmadnapi ünnepélyen, amit a cár adott búcsúzó külföldi fejedelmi vendégei tiszteletére Peterhofban, az orosz Versailles-ban, Bethsába részesült abban a megígért kitüntetésben, hogy a cárnőnek be legyen mutatva.
A cár régen ismerte őt már mint Zsófia játszótársát.
Ő maga vitte rá a beszédet, hogy a georgiai fejedelem leánya arról a vidékről szóljon a cárné előtt, ahol született. Bethsába, a kis mesemondó, aztán - felnézett a magasba, ahol nem láthatta a körüle levő embereket, s elkezdett beszélni arról az országról, ahol soha sincs tél.
Kicsoda az, aki ne volna ékesen szóló, mikor a hazája szépségeiről kell beszélni? Arról az égről, amely átlátszó, mint a kristály, arról a légről, amely balzsamillattal terhes, azokról az erdőkről, amik ragyogó lombjukat le nem hullatják soha, a folyórul, mely soha be nem fagy, a mezőrül, mely örökké tele virággal s az óriás jéghegyekrül, amik a mosolygó völgyet körülzárják, alant örökzöld virány, fent örök fehér jégormok. S életerő, embererő van fűben, fában, vízben és levegőben. Sorvadást, senyvedést az ott lakó nem ismer.
Amit a világ hírhedett orvosai nem bírtak kivinni, hogy a cárnőt rábírják más éghajlat alá költözésre, egy egyszerű gyermeteg ajk bűbájos csevegése véghezvitte azt. A cárné kezét nyújtá férjének: ,,Ezt a vidéket én szeretném meglátni."
Az a szó pedig, hogy ,,én ezt szeretném!" hatalmasabb volt mindennél, amit emberi parancsszónak neveznek. Udvaroncok és összeesküvők, akik a fényes ünnepély alatt a Sámson-szökőkút nagyszerű vízijátékai körül összegyűltek, nem is sejtették, hogy egy icipici kis asszonyi teremtés, egy olyan mosolyra csücsörített piros cseresznyeszájacska tíz perc alatt hogy dönti halomra mindazt, amit ők évek alatt építettek, ástak, fúrtak, föld felett és föld alatt. S egy csengő galambkacagás hogy fújja szét az ő ágyúikat, torlaszaikat, hadseregeiket és haditerveiket! A grúzi királyleánynak egy tündérmeséje azt a minden mesét fölülmúló csodát követte el, hogy egy csepp vízzel eloltott egy kitörni akaró vulkánt.
Ez a csepp víz a cárné szemében ragyogott, mikor azt mondá:
- Én oda szeretnék menni! ott meggyógyulnék!
       
Ezen az estén Galban lovaggal is volt találkozása Bethsábának.
Nem félt már tőle. Zeneidától megtanulta, hogy mit kell tenni az anyja leányának.
A bál végén a hercegnő és Zeneida találkozott egymással a vestibule-ban. Kocsijaikra vártak. Peterhofból kocsin kellett hazamenni Szentpétervárra.
A hercegnő azt mondá Zeneidának:
- Ez készen van. - (Bethsába hátramaradt Galban lovaggal.) - Köszönöm önnek a segítséget.
- Kölcsönbe esett.
- A kis bohó megvallott mindent. Egészen odavan. Azt is megvallotta, hogy ön is segítette őt előre.
- A fecsegő!
- Én azt hiszem, hogy ő valakit nagyon, nagyon boldogtalanná fog tenni.
- Én is ezt várom.
- S akkor aztán megindulhat a kettőnk közötti harc.
- Nem hiszem, hercegnő. Én lemondok minden igényről a boldogtalan boldoggá tételéhez.
- Ah, ön azt akarja velem elhitetni, hogy egészen szenvedély nélkül cselekszik.
- Éppen nem. Hanem az, ami most születni fog, egy olyan szörnyeteg, aminek két anyja van. Az egyik a bosszú, a másik a szerelem.
- Ah! És ön a bosszút választja magának!
- S engedem a másikat önnek, hercegnő.
- Nem feledtem el, amit egy diplomata mondott, hogy szövetségeket azért köt az ember, hogy egymást megcsalja.
Ghedimin herceg odaérkezett, hogy nejét a hintójához vezesse. Amint Zeneidát meglátta, észrevehetőleg összeborzadt.
- No, nézze ön - szólt a hercegnő negédesen. - Milyen kedvetlen! Egészen búskomor. Egész nap nem tudom magamtul elűzni; mindig ott ül mellettem. És aztán, ha volna valami mondanivalója. De csak a homlokát ráncolja össze, és töpreng. Ugyan kérem, Ilmerinen kisasszony: Ön nagy varázslónő; szóljon hozzá egy szót. Bizonyos vagyok felőle, hogy az felvidítja.
- Igazán kívánja ön azt, hercegnő?
Ghedimin herceg, ahogy Zeneidára nézett, a tekintetében félelem és nyugtalanság volt kifejezve. Ő volt a ,,megválasztott diktátor!" Amikor Zeneida kimondja a szót: ,,én énekelek", neki kardot kell rántani: ,,én harcolok!"
Zeneida megkísérté a nagy bűvészetet, hogy egy szavával meggyógyítsa a melankóliát.
- Nálunk a mai nappal be van fejezve a nyár, ugye herceg? S aztán rögtön itt van a tél?
No már az elég banális diskurzus! Az időjárásról beszélni. Ghedimin herceg ráhagyta.
- S nagyon unalmas telünk lesz, hacsak mi ,,is" el nem megyünk a Krímbe, vagy a Kaukázusba, ahol újra kezdődik a nyár.
Közönséges frázis.
De Ghedimin herceget az egyetlen egy ,,is" szócska egyszerre felvillanyozta. Mintha csak kicserélték volna! Az arca felderült, termete visszanyerte délcegségét, csuda történt vele.
- Menjünk, kedvesem - mondá a hercegnőnek, s Corynthia nagy bámulatára, míg a lépcsőkön haladtak, Ghedimin herceg a zárkeringő nyitányát dúdolta.
Csakugyan ördöggel van az a leány! Beszél a semmiről, semmit, és azzal átalakít egy holt embert élővé.
Pedig minden szavát latra vetette egyenként Corynthia, amit Zeneida mondott. Melyik volt a varázsszó? Semmiség az mind. Csak az az egy kis szókötő kerülte ki a figyelmét: ,,is".
Ebből megtudta Ghedimin, hogy a cárnő odamegy, s a cár bizonyosan vele fog menni. Egy lidércnyomástól szabadult meg a keble.
Galban lovag pedig lekísérte a hölgyeket kocsijukhoz; és Betsába megtette azt, hogy a kocsiból kihajolt, s visszanézett utána.
- Ezt elfogtam! - gondolá magában Galban lovag.









Jókai Mór: Szabadság a hó alatt


Az üstökös alatt
1825-ben Szentpétervárott a két nyári hónapon át nem vesztegetik az olajat azzal, hogy az utcán meggyújtsák a lámpásokat: úgyis elég világos az éjszaka. A legelső lámpásgyújtás arra a napra esik, amikor az udvar visszatér Peterhofhól a fővárosi téli palotába.
Erre a lámpagyújtásra vártak sokan!
Valami nagy terv volt készülőben az alsóbb rétegek közt dolgozó összeesküvőknél, amit nem közöltek a ,,Szojusz blagodensztojga" meg a ,,Szojusz szpacinia" előkelő matadoraival.
Az újhold esős, borongós napokkal kezdődött, s mikor aztán a holdnegyed napján megfordult az időjárás, s egy éjszaki szél lefútta az égről a felhőket, estefelé mindenki meglepetve látott az égen a hold ezüst sarlója mellett egy új égi csodát: egy tüzes kardot, egy üstököst. Olyan gyorsan jött, hogy csak akkor vették észre, mikor már teljes pompájában ott állt.
Hát mi az az üstökös?
A tudósok maguk sem tudják; hát még a szegény hétköznapi ember.
Dögvész, háború, világbomlás hirdetője. Aki nem hiszi, bizonyítsa be, hogy nem igaz. - Bortermelő országokban azt állítják az üstökösről, hogy jó bortermést ígér. Ehhez a szentpétervári népnek semmi köze: náluk csak pálinka terem. S annak a szaporaságára nincs befolyása az üstökösnek. Ellenkezőleg, mikor valami zűrzavar készül az országban, olyankor mindig kevés pálinka fogy el. Sajátsága az orosznak, hogy mikor nagyon elbúsulja magát, akkor nem iszik. Mikor a szentpétervári rendőrfőnök azt hallja, hogy a naponkénti ötezer cseber pálinka helyett csak kétezer fogyott el a korsókban, akkor megkettőzteti az őrjáratokat.
Az üstökös megjelenése még fokozta az izgalmat. A prófétáknak élő jelvényük volt, amire hivatkozhattak. Íme, a mennyei lángkard is megjelent már.
Mikor Sándor cár Peterhofból elindult, udvarmesterének azt az utasítást adta, hogy előre fognak menni, a cárnő lakosztályát rendbehozni.
Este volt, mikor csekély úti kíséretével a főváros alá megérkezett. Ott a Nyefszki Sándor-kolostor előtt megállt; betért a templomba, és megrendelé, hogy másnap hajnalban egy halotti misét tartsanak.
Mikor elhagyta a templomot, onnan a lépcsőzet magaslatáról végignézett az előtte elterülő világvároson, mely ködbe burkolva feküdt előtte.
Mint egy tenger, úgy morajlott ez a távolban; utcák zöreje, emberhangok egy méhköpűzúgássá vegyülve.
Ott állt sokáig elmerengve. Egy negyedszázados élet óriási küzdelmei merültek föl a ködtengerből.
És érezte azt a nem emberek számára teremtett kínt: a lehanyatlás érzetét az élet alkonyán. A levert Astarothok és Leviathanok számára volt ez feltalálva - és akik hozzájuk hasonlók akartak lenni.
Felemelkedett odáig, ahol Istennek hitte magát, hogy aztán lebukjék oda, ahol nincs ember, aki cserélni akarjon vele. Ő és Napóleon voltak e negyedszázad óriásai.
És az a másik Leviathan ott Szent Ilona szigetén nem nézi sivárabb lélekkel végig a tengert, mely őt Párizstól távol tartja, mint Sándor cár azt a ködöt, ami fővárosa fölött nehezül. Ez mélyebb és végtelenebb a tengernél; mert ez emberi lehelésből támadt - és ahány lehelet, annyi szidalom őellene, az egykor bálványozott ellen. Különbség közöttük csak az, hogy a legyőzött óriást visszakívánja a saját népe, a legyőző óriást pedig megunta.
S az az üstökös csillag ott az égen, mint egy égő toll, mellyel egy láthatatlan kéz írja fel az országok és koronás fők sorsát a csillagok közé.
Sándor cár kedélye mindig hajlott a miszticizmusra. Tele volt sejtelmekkel, rémlátásokkal: hitt a végzetekben s azoknak az előjeleiben.
Az üstökös és a hold együtt szálltak alá a láthatár sűrű ködeibe.
A cárnak volt egy vén kocsisa, övig érő, rengő szürke szakálláról nevezetes alak, aki minden hosszú útján hordozta a cárt; a legbizalmasabb embere. Mikor felült Sándor a háromfogatú trojkába, azt kérdé tőle:
- Láttad az üstökös csillagot, Ilja?
- Láttam, uram.
- Tudod, hogy az szerencsétlenség és bánat előhírnöke? - Ámde teljesüjön az Úr akaratja!
Nekihajtatott a mormogó városnak.
A mormogás azt beszélte magának, hogy a cár hosszabb útra készül; de még nem tudni hová. A cárnőt akarja elvinni e zord égalj alól; de még nem mondta senkinek, mely vidékre. Ő maga megy előre szálláskészítőnek. Valahányszor hosszabb útra indul, mindig a kazáni Boldogasszony templomában szokta a Veni Sanctét meghallgatni; ez az ő temploma, maga építteté, szentelteté föl; ennek a küszöbéről szokott mindig úti kocsijába felülni. Az egész papság ott vár reá hajnalban, legpompásabb ünnepi köntösébe öltözve: a kedvenc énekkar is ott fogja hallatni zsolozsmáit. És aztán azt beszélte magának a mormogó város, hogy mikor a kazáni Szent Szűz templomában együtt lesznek a főpapok, a cár és a főhercegek, akkor lenn, a kripta fenekén egy elszánt ember erre az invocatióra: ,,Jövel, szentlélek úr Isten", megnyomja egy pisztolynak a ravaszát, s azt mondja: ,,Eredj te oda hozzá!" S arra templom, szentképek, cár, nagyhercegek, papok és énekesek, mind fölrepülnek a magas mennyországba. Szörnyeteg egy gondolat!
És talán bekövetkezett volna. Talán már ott ült napok óta a kripta fenekén, a lőporral megtöltött koporsók között - valaki egy az engesztelhetlenek közül, s várta a jeladó csengettyűhangot, mellyel az inclangorium arcraborulást hirdet az ájtatosoknak, hogy rémtettét, mely egy országot fordít fel, végrehajtsa.
Elfordították e végzetet - földben nyugvó hamvak. Másnap, kora hajnalban, a cár nem a kazáni Boldogasszony templomához hajtatott úti kocsijával, ahol az aranyba öltözött metropoliták várták; hanem a Nyefszki Sándor kápolnájához, ahol a feketébe öltözött aszkéták, a ,,simnik"-ek járultak eléje, hogy bevezessék őt a - gyászmise megtartására.
Egy hivatalos röpirat hosszan leírja ezen ünnepélyt, hogyan térdepelt a cár az ikonostas előtt, hogy tette a protopopa Szerafim atya a porba borult cár fejére az evangéliumot, hogy vezekelt a világ ura a szegény simnik cellájában, s miket mondott az neki - a nép elvetemültségéről. Minthogy a tudósítás autentikus, bizonyosan egy szó sincs benne, ami a valósággal összeegyezzen.
Más volt az, ami a cárt e falak közé hozta. Ott nyugodtak eltemetett leányainak hamvai. Egymás mellett mind a hárman. Zsófiát is odahozatta titokban. S az a három gyermek ott lenn a mély föld alatt szövetkezett egymással, hogy atyjukat megmentsék; ők hívogatták őt oda a maguk csendes, vésztelen lakhelyéhez, ahol nem lakik más a rejtett odúkban, csak a galambok.
Hogy mit beszélt az apa e csendes hamvakkal, azt csak a falak tudják: az nincs a hivatalos tudósításban.
Mikor kijött a templomból, ahol ,,a halotti misét" végighallgatta, a nap éppen akkor jött fel. Vereslő sugarai beragyogták a város ködeiből kimagasló Péter-Pál tornyait, az Izsák-tempiom kupoláját, nyílvégű keresztjével, a hajnali harangszó búgó hangja ringott végig a csendben.
Minden azt súgta, zúgta, zengte, hogy Sándor cár utoljára látja országa fővárosát.
Még mikor a trojka tovagördült, vágtató méneivel, akkor is visszafordítá arcát, hogy tovább megtarthassa azt a látványt, melyet a felszálló köd lassan-lassan eltakar előle.









Jókai Mór: Szabadság a hó alatt


A zöld szemű ember
Ah, minő riadal lett ott a világvárosban, mikor köztudomásra került, hogy a cár elment az Azovi-tenger mellé, s még onnan is odább, be Krímiába, a Kaukázusba! Most tudták már meg, hogy mi volt az az üstökös csillag az égen. Toll, mely keresztülhúzza a bölcsek és bolondok minden számításait.
Hajh, minő átkozódás volt a kazáni Szent Szűz temploma sírboltjában, mikor megtudták, hogy a cár nem ide jött búcsúmiséjét megtartani, hanem a Nyefszki Sándor kápolnájába!
A rémséges nagy tervek, amiknek kitörése az egész világrészt megrendítette volna, dugába dőltek.
A cár elhagyja Szentpétervárt, és elmegy innen tizenkilencszáz versztnyire, tizenhárom fokkal közelebb az egyenlítőhöz; elmegy egy olyan országba, ahol nincsen az összeesküvés számára semmi termőtalaj; kisikamlik a számára elkészített óriási kelepcéből!
A ,,Szabad Szlávok" terve porrá omlott. Ez a szövetség egyenesen a cár megölésével akarta kezdeni a népfelszabadítás munkáját. Ellenben az ,,Északi Szövetség" feladata jutott túlsúlyra, mely a ,,Zöld könyv" alkotmányát akarta létesíteni, vagy a cár kényszerítésével, vagy eltávolításával, de a koronás fő elleni merénylet nélkül. A cár elutazott szeptember 13-ikán, és így a szeptember 20-ára tervezett nagy katonai szemle elmaradt. Ezzel a katonai összeesküvés hálója is gubanccá lett összekeverve.
A ,,Szojusz blagodensztojga" hívei siettek Zeneida palotájába a találkozóra. Nem kellett nekik hívogatás. Mi lesz most a teendő?
A huszonnégy közül huszonhárom most azt mondá, hogy előlrül kell kezdeni mindent. A huszonnegyedik volt Jakuskin, az így szólt:
- Ha ti mind elestetek, én állva maradtam. Ti csak tanakodjatok tovább. Én magam majd tenni fogok! - S azzal otthagyta a szövetséget.
Azzal elkezdődött a hajsza.
Így fut az éhes farkas a koronás agancsár után, pusztákon, erdőkön, mocsárokon keresztül.
A cárnak hatórai előnye volt Jakuskin előtt.
S az üldöző azt hitte, hogy ő képes azt a hat órát behajtani. Jó kaukázusi ménje volt, ami megszokta húsz órát vágtatni egy nap, s aztán a gyepen abrakolni; s hozzávaló volt a lovas is, akinek elég egy darab kenyér meg szalonna, s négyórai alvás a puszta földön a bokor alatt.
Hanem az üldözött is épp olyan gyorsfutó volt.
A cár naponként százötven kilométernyi utat tett: ami húszórai út. Négyórai alvásnál többet ő sem engedett magának. Nagyszámú kíséret követte; hanem ez nem akadékoskodott Jakuskin tervének.
Csak ,,egyszer" kaphasson eléje; úgy, hogy ő kerüljön elöl. Ismerte már az utazási rendet. Elöl vágtat egy pulk kozák, jól megelőzve az utazókat, hogy azok ne nyeljék a fölvert port. Azután a legelső kocsi mindjárt a cáré. Megismerni azt Ilja hosszú szakálláról, mely úgy repked a kocsis mellén kétfelől, mint egy zászló. Abban a cár meg hadsegéde: Volkonszki gróf. - A gróf alacsony és köpcös, a cár magas és atlétai alak, termetéhez aránylag kicsiny fejjel. Lehetetlen őt eltéveszteni.
Ha egyszer eléje kerülhetne, s egy híd alá, egy bokor mögé elbújva, várná nyugodtan, míg feléje közeledik!
De nem érhette utol. Nagy baja volt a holdvilág, mely nappallá tette az éjt, s lehetővé az éjjeli utazást.
Mikor hetednapra Kurszk közelébe értek, akkor aztán egyazerre beborult az ég; zivataros idő támadt: a holdvilág nem toldhatta meg a napot, s kocsival a sötétben menni nem lehet.
- De lehet lóháton.
Most már reménye támadt, hogy eléje kaphat az utazó cárnak.
Ez a szándéka is meghiúsult.
Tapasztalá, hogy a hatalmasokra nézve nincs lehetetlenség. Ha a cárnak sietős útja van, akkor a sötétségnek is tudnak parancsolni.
Mikor már odáig jutott, hogy egy sötét estétől éjjelig, nyaktörő utakon kocogva, egészen utolérte a cár kíséretét, akkor látta, hogy a cár az éjfél utáni órákban fáklyavilág mellett kerekedik útra. Kocsija mellett fáklyavivők nyargalnak.
- Hát hiszen így még jobb lesz! - mondá magában Jakuskin.
Hanem aztán, mikor az útra kiértek, akkor látta, hogy milyen veszedelmes csalódás vár reá.
Az út mentében végtül végig, háromszáz lépésnyi távolban rőzsekupacok voltak felállítva, s azok mellett jobbágyok álltak kanócokkal, s egymás után, amint a cár közeledett, fellobogtak a máglyák az útfélen, s megvilágíták a környéket, s ez így tartott egész addig, amíg virradni kezdett.
Kivilágított úton vágtatott végig a cár.
Így marad hátra a farkas, mikor a tüzet meglátja, fogait csattogtatva az éhkoppra!
Ezek az útféli tűzrakások az egész tervét meghiúsíták. Abba kellelt hagynia az üldözést. Most már lefekhetett pihenni.
Ki sem mozdult mármost abból a kunyhóhól, ahol meghúzta magát, amíg egy hét múlva a másik útikíséret meg nem érkezett: a cárnéval. Annak lassabb járása volt. Amely utat a cár tizenkét nap alatt tett meg, az a cárnénak huszonnégy napig tartott. Jakuskin az ő nyomát követte.
Az út Tagánrogban végződött.
Az azovi tengerpart kikötővárosa ez. Szerény kis puszta hely, amit kétszer odahagyott az összes lakossága, aszerint, amint hol az orosz, hol a török nagyúr engedte azt át békekötési árban a másiknak. Most éppen görögök a lakói. Csak egy bolond késen múlt, hogy világváros nem lett belőle. Mikor I. Péter cárnak az az ötlete támadt, hogy egy új birodalmi fővárost alapítson, melynek tengerpartja van: aközött habozott, hogy a finn mocsárba rakja-e le azt, vagy a tatár pusztába. Egy felhajított kés döntötte el a sorsot. Ha hegyével esik le a földre, akkor most Tagánrogot hívják Szentpétervárnak, s az Izsák-templom kupoláját az Azovi-tenger tükrözi vissza.
Jakuskin tudta előre, hogy itt nem fog megmaradni a cárné. Az egész városban nincs egy kert. Itt senki sem ültet fát, mintha attól félne, hogy más szedi le a gyümölcsét. A legelső csípős szél fel fogja világosítani a cárné orvosait, hogy azért, mert egy vidék a 46-ik fok alatt van, még nem Olaszország. A cár keresni fogja azt a vidéket birodalmában, ahol az örökzöld erdők pompáznak, hogy ott telepítse le féltett betegét.
Kétféle választása van. Vagy Georgia, vagy a Krím.
Mind a kettő paradicsom annak az orosznak, aki nyolc hónapon át nem lát egyebet, mint jégcsaptól szakállas fenyőerdőket. A cár, amint Erzsébetet a tagánrogi várkastélyban elhelyezé, azonnal nekiindult a vizsgálati körútnak. Elkezdte az Nahicseván, Novocserkászk felé. Jakuskin azt hitte, a Kaukázus felé fog továbbmenni. Minden intézkedés úgy volt megtéve: előfogatok, kíséret előre kirendelve, egész Tifliszig. Kiválaszthatta a helyet, ahol lesbe álljon.
Hanem, ekkor megérkezett a cárhoz Voronzoff herceg, a Krím kormányzója, s az annyi szépet tudott beszélni előtte a maga tartományáról, hogy a cár egyszerre megváltoztatta az útját, visszafordult, s Jakuskin csak akkor vette észre, hogy ismét elvesztette a nyomát, mikor napi járóra volt előtte.
Ismét vágtatott utána: végig a Záp-tenger morotvái között, amikben a rothasztó láz rossz szellemei leskelődnek az idegenre. Egész Simferopolig nem bírta utolérni a cárt. Itt végre éppen akkor érkezett meg, amikor az egész város teljes kivilágítás fényében úszott a koronás vendég tiszteletére.
Hanem a cár nem jött ki a transparentekben gyönyörködni, fáradt volt, lefeküdt.
Jakuskin megtudta, hogy másnap korán reggelre előfogatok vannak rendelve a továbbutazásra. A cár Voronzoff herceg hírhedett Jusuffi palotáját fogja megtekinteni.
Jakuskin Bajdárnál utolérte a hintókat. Üresek voltak. A cár elhagyta a járt országutat, s kocsijait tovább bocsátva, maga, kíséretével együtt, a Csatir Dagh meredek hegyi utain keresztül lóháton járt be harmincöt versztet.
Oly szeszélyes volt a cár utazása, mintha azt valaki vezette volna, akinek tudomása van egy emberről, aki őt üldözi, aki rá leskelődik, s annak a kijátszására történnének e szerteszét kalandozások egyik völgyből a másikba, járatlan utakon, előre nem jelentve a cár érkezését.
Pedig mennyi alkalmat szalasztott el ezalatt Jakuskin! A cár oly gondtalannak érezte magát a jó, őszinte mahomedán nép között, hogy lóháton és gyalog órahosszat elbolyongott a gyönyörű kertek, erdők között. Mikor az oriandai andalító völgy virágos pázsitján végigheveredett, azt mondá: ,,itt szeretném hátralévő napjaimat eltölteni!" A kínzó gondok, a melankólia ólomszárnyú rémei ide nem találtak utána: azokat is eltéveszté magától, mint az összeesküvőt.
Végre megtudta egy reggel Jakuskin, hogy a cár Alupkából Mordinofba fog utazni. Ide csak egyetlen egy út vezet, az is csak lóval járható; ezt az utat a bennszülöttek ,,Lajtorjának" hívják. Megérdemli a nevét, olyan meredeken visz fel a hegygerincre, néhol szűk sziklahasadékok közé beszorítva.
Jakuskin egy tatár kalauzt fogadott fel, aki őt az erdőkön keresztül a ,,Lajtorja" magaslatáig elvezesse.
Még hajnal előtt, sötétben elindult, hogy megelőzze a cárt. Tatár murzának öltözött át, egy kétcsövű vadászpuskát vetett vállára.
A sűrű erdőből kibukkanva, maga előtt látta a mély hegyi utat.
Egy sziklafalból kicsurgó csermely fölött virított egy sűrű hibikbozót, két ölnyi magasban az út felett.
Az utat itt egy sziklarepedés szakítá félbe, amin egy keskeny híd vezetett keresztül. Ott a lovasoknak csak egyesével lehetett áthaladni.
A legkedvezőbb leshely Jakuskinnak.
Itt kifizette a kalauzt, s azt mondta neki, hogy elmehet.
Mikor az megemelinté köszönet fejében a süvegét, csak akkor tűnt fel Jakuskinnak valami sajátságos ezen az emberen.
- Ejnye, te fickó! Milyen zöld szemeid vannak?
Az ember nevetett; mintha egy üres hordóba dohogna valami.
- Az ám. Zöld a szemem - mondá, s azzal eltűnt az erdő bozótjai között.
Jakuskinnak eszébe jutott Bethsába meséje.
Meghúzta magát a bozótban, puskáját lövésre tartva készen, s várt.
Egy-egy keselyű rikácsolva csapott el fölötte, amely hullának nézte a magasból, oly mozdulatlan volt.
Végre hangzott a jel, amire vár. Paripák dobogása a hegyi úton.
Egészen szemközt kellett rá jönniök, annyi ideig célozhatott, ameddig neki tetszett.
Mikor azután a lovagok látkörébe értek, akkor vette észre, hogy mennyire fel van csúfolva.
A paripákon csupa csatlósok ültek, kantáron vezetve az üres nyergű lovakat, amiken a cár és kísérete jött. Csupa cselédnép haladt el előtte. A cár megint eltűnt valamerre.
Hová lehetett?
- Átkozott zöld szemű ember! - káromkodék magában Jakuskin. - Még magamat is babonássá tesz.
A cár csak nem jött eléje. Az megint kikerülte valahol.
       
A legfölségesebb őszi nap volt, a minőt csak a varázsszép Tauria hegyei közt élvezhetni. A lég tiszta; minden hegy oly közelnek látszik, az ökörnyál selyemfonadéka, mint túlvilágról jövő izenet szállong a magasban, a fák lombozata már veressel, sárgával van keverve; a pázsit beszórva rózsaszín kökörcsinnel. Ez a kis darab föld a világ gyümölcsöskertje. Egész erdő ott a gyümölcsfa, mely érett terhe alatt meghajlik. A hullott alma, körte ott hever az útfélen, s a pagony alja terítve van vele. A sárgarigók magasztalják a gazdát, aki nem sajnálja a fölösleget a vándor utastól, s az erdők madaraitól. Amilyen óriási fák más országban a vadkörtét termelik, olyanok terepültek szét a hegyoldalakból aláhajolva, megrakva ökölnyi nagyságú ,,buzdurgán" körtével, s a mézédes ,,balarmud"-dal. Amit kézzel el lehet érni, az az utasé, a többi a gazdáé.
Sándor cár el volt ragadtatva e tündérország gyümölcsgazdagságától. Kezdte hinni Bethsába tündérregéit.
Amint egy helyen az út két összehajló hegyoldal között kezd felemelkedni, harangszó ring alá a magasból.
A cár meglepetve kérdezé egy szemközt jövő tatártól, aki a bozótból szállt alá:
- Hol harangoznak itt?
- Szent György-kolostorban - viszonzá a tatár.
- Ki építette azt a kolostort itt a rengetegben?
- Ez a hajdani Diana temploma. Annak a romjai közé települtek le a fekete barátok, akik az Athos hegyéről jöttek ide.
- Ah! Ez a hírhedett Diana temploma Taurisban?- mondá a cár kinek emlékében egyszerre föléledt mindaz a hősrege, amit a szép Artemis papnéról, Iphigeniáról, Euripidestől kezdve Goethéig megírtak. És most ez barátok kolostora?
A cár nem tudott elmenni egy templom mellett, anélkül, hogy be ne tért volna.
Itt még többszörös indoka volt e vágynak. A történelmi régiség, ami a klasszikus őskorból fennmaradt s egy keresztyén menhely a csupa mohamedán lakta vidéken.
- Hogy lehetne a kolostorhoz eljutni? - kérdezé a tatártól.
- Egy gyalogösvényen, mely ez útról félrekanyarodik, s aztán a kolostor túlsó oldalán ismét levezet az útra. Akkor a lovakat a lovászokkal előre lehetne bocsátani, s gyalog megjárni a helyet. Kissé fáradságos út lesz. Én lehetek vezető.
A cárnak annál nagyobb kedve volt hozzá. Egész úti kíséretével együtt leszállt, s a vezető kalauzolása mellett megindult a Diana templomát felkeresni.
Az ösvény sűrűn egymásba nőtt bozóton vitt keresztül. Festői szépségű facsoportok váltakoztak minden oldalon; amint a vadon termő szőlő egyik fáról a másikra átfutott, zöld mennyezetet képezett az út fölött, melyről az apró, gömbölyű csoportba idomult piros szőlőfúrtök csüggtek alá, amiknek tatár neve: ,,Kacsi".
Egyéb gyümölcstermő bokorral is tele volt a geszt, amik közül különösen kivált két szilvatermő tüskefa, az egyik rózsaszín, a másik viaszsárga gyümölcsöt terem; a sárga nagyszemű, a piros fürtökben érik, mint a csoportos meggy.
- Mi a neve ennek a gyümölcsnek? - kérdé a cár a vezetőtől.
- A sárgáé ,,alirek", a pirosé ,,isziumirek".
- Szedj belőle nekem, hadd ízlelem meg.
A kalauz hirtelen letépett a szikláról egy csomó vadszederindát, kosarat font belőle, s azt teleszedte alirekkel meg isziumirekkel.
A cár a hegymászástól fel volt hevülve, és megszomjazott. A savanyúédes gyümölcs nagyon ízlett neki, mind elfogyasztotta.
Mikor a kalauznak visszaadta az üres kosarat, akkor tűnt fel csak valami különös neki:
- Micsoda zöld szemeid vannak neked, földi!
- Az ám. Azt mondják. Én sohasem láttam a szemeimet.
Egy órai gyaloglás után eljutott a cár kíséretével együtt a klasszikus romokon épült kolostorig.
Át volt izzadva a rekkenő őszi verőfénytől, s a fáradságos hegymászástól. Azon izzadtan járta be a mítoszi hagyomány rejtélyes föld alatti üregeit, a barlangokat, mikben az áldozatra szánt idegen ifjakat tartották valaha, a sziklába vágott rejteket, ahonnan Artemis aranyszobrát Orestes elrabolta. Aztán még a kápolnában ájtatoskodott is.
Mikor a kolostorból kijött, keresteté a kalauzt, de ez már nem volt sehol. Nem látta senki, hol maradt el. A barátok maguk vezették aztán le a cárt az erdőn keresztül a ,,Lajtorja" útjára, ahol a paripák vártak a kirándulókra.
Így kerülte el azt a hybiscusbozótot, ahol Jakuskin lesett rá. Hanem azon az estén kénytelen volt megvallani az orvosának, hogy egész testében valami szokatlan bágyadtságot érez, amit borzongás kísér.
De gyógyszert nem akart bevenni, azt hitte, majd elmúlik magától.
Még tovább utazott. Meglátogatta a hajdani Ahtiárt, aminek fennhéjázó új neve Sebastopol. Jelen volt egy új hadihajó tengerre bocsáttatásán, s megnézte a büszke poptusi hajóhadat. Az óriási sáncágyúkkal lövéspróbákat rendeztetett, s ott egész nap fáradt, a megújuló láz dacára. Este későn megint a templomba ment ájtatoskodni.
Orvosa unszolására végre mégis elhagyta a tengerpartot, s visszatért a félsziget belsejébe, a hajdani tatár szultánok fővárosába: Bákcsiszerájba. Ott töltötte az éjt, az egykori ghiráik palotájában.
Egész éjjel és egész nap ott ült egy dervis a palotája kapujával szemben a ciprusfák alatt, amikről Bákcsiszeráj oly híres. Ez a dervis volt Jakuskin.
Végre megtalálta a cárt. Odaült az útjába. Burnuszába burkolózva várta, míg az előjön a palotából. Bizonyos volt a dologról. Igen jó, éles kindzsál volt az övében, s a keze nem reszketett.
És megint elszalasztotta a cárt. Ott ment el mellette. A ruhája hozzáért az övéhez, de nem ismert rá; mert a cár tatár nemesnek öltözött, s egyes-egyedül, minden kíséret nélkül jött ki a palotából. Ha csak egyetlenegy szolga kísérte volna, már fel kellett volna tűnnie, de egy magányos emberre senki sem ügyel. A cár a ,,könnyek forrását" akarta megtekinteni, amit szeretett leányának hajdani vőlegénye megénekelt. Ez az ábrándozásteljes emlék menté meg őt az orgyiloktól.
Innen ugyanazon tatár öltözetben egy török mecsetbe látogatott cl, végignézve a mozlimek ünnepi szertartását.
Aztán vissza sem tért a khámi palotába, felkereste a kormányzói lakban úti kíséretét.
A kormányzónál várt reá egy sürgöny, amiben halálhír volt.
Miksa bajor király halt meg; a cárné sógora.
Sándor megijedt,yhogy ha azt a nejével is tudatni fogják, a rossz hír gyönge egészségét meg fogja rontani. Rögtön parancsot adott az indulásra, anélkül, hogy a khámi palotába visszatért volna.
A kapuban ülő dervis hasztalan várta a cárt; mire megtudta eltávozását, már akkor az túl járt régen a krímiai isthmuson. Futhatott utána újra.
Megint eszébe jutott a mese: ,,akit a zöld szemű ember magának elszeret, az ellen hiába fenik a fegyvert."
Kezdett már hinni a babonában: az egész képzelődése tele volt zöld szemű kísértetekkel.
A cár tovább utazott a Dnyeperhez, onnan keresztül a nogáji pusztán a mariopoli selyemtenyésztő telepeken, s onnan az Azovi tengerpartra, ahol imádott neje várt reá.
Jakuskin mindenütt a nyomában.
Orehofon innen, amint egy rozzant hídon átvágtatott, a lovának a lába lecsúszott a gerendák közé, s eltörött. Jakuskin gyalog maradt.
Nem messze volt a postaház: oda begyalogolt. Lovat akart kapni minden áron.
A postamester odavezette az istállóba.
- Nézd uram, egy lovam sincs. Most ment itt keresztül a cár, valamennyi lovamat elvitték előfogatba.
- Hát az ott a szegletben?
- Az nem az enyém. Egy futáré, aki most érkezett Kiovból, és rögtön ágyat kért lefeküdni.
- Futár, aki ágyat kért lefeküdni, annak nem lehet valami nagyon sürgős a dolga. Hátha rávehető lesz, jó pénzért, hogy aludjék addig, míg én a lovával a mariopoli állomásig elbaktatok, s onnan visszaküldöm neki.
- Próbáld meg, uram. Nem lesz hallatlan eset, ha Oroszországban egy futár a lovát eladja maga alól.
(- Ha nem adja, megölöm! - gondolá magában Jakuskin, s benyitott a vendégszobába.)
Egy fiatal dzsidástiszt ott feküdt az ágyon, befúrva magát a dunnák közé.
- Jó napot, bajtárs! - köszönté őt Jakuskin.
- Szó sincs róla! - vacogá az összeverődő fogakkal. - De bizony megdöglöm. Az átkozott kaukázusi láz útban kapott. Végét járom. - S nekem egy sürgönyt kell a cárnak átadnom személyesen. - Ott, ahol. - Roth tábornok küldi. Veszedelem van az időhaladékban. - És én nem tudok a lovon ülni. - Nézd, bajtárs, tedd meg azt a barátságot. - Vedd át e sürgönyt. - Ülj fel a lovamra. - A cár Tagánrogba ment. - Siess utána. - Add át neki ezt a levelet személyesen. A saját kezébe. - Ez a parancsom. - De én már majd csak a másvilágon teszem meg a raportot. - Siess kérlek...
Semmi kívánatosabb nem történhetett volna Jakuskinnal mint ez a megbízás! - Egy sürgöny, melyet személyesen kell átadni a - cárnak.
- Az Isten áldjon meg bajtárs! - Csak halj meg nyugodt lélekkel. Én elvégzem a rád bízott dolgot, s ha van menyasszonyod, még annak is megírom, hogy hol haltál meg, s az órádat láncostól elküldöm az édesanyádnak. - Jobb emberedre nem bízhatod a dolgaidat, mint rám.
A futár valószínűleg ott is maradt a szép zöld pusztában eltemetve. Jakuskin pedig felült az ő lovára, s keblébe dugta a rábízott sürgönyt.
Hanem a ráhagyott paripa nagyon rossz gebe volt. Nem az a pusztai úthoz szokott ló, ami a másik. Ezzel alig tudott keserves négy órai járást ügetni naponként, s ahol híd jött, ott le kellett szállnia róla, s úgy vontatni át erőszakosan, mert nem akart a dobogóra menni.
Ilyen keserves utazás mellett aztán négy nappal később érkezett meg Tagánrogba, mint a cár.
Mikor Jakuskin átvette a haldokló futártól azt a levelet, amit az a keblébe dugva hordott, megrémlett előtte az a gondolat, hogy ez a levél ragályos is lehet. - Kiverte a gondolatot a fejéből: ,,Eh mit? Ki félne most egy összehajtott ív papírostul?"
Pedig bizonyára okosabban tette volna magával és barátaival Jakuskin, ha az útfélen felvesz egyet azokból a ,,szarvaskígyókból", amik az árokpartokon, meg a kocsivágányokban végigfekve leskelődnek az utasra, s azt dugta volna a keblébe, mint hogy azt az összehajtott ív papirost rejté oda - amit személyesen kell átadnia a cárnak.
Azt gondolá, hogy hiszen lehet már abban a levélben akármi, ha egyszer ő azt átadhatta!
Annak a levélnek a története pedig ez volt:
A déli hadseregnél minden készen volt az alkotmányterv keresztül vitelére. Pestel, akit Oroszország Riegójának neveztek, ez ideig több mint ezer tisztet nyert meg az összeesküvés számára, föl egész a tábornokokig. Pestel volt elfogadva leendő katonai diktátornak, ki a déli hadsereggel a görög köztársaság helyreállítására fog sietni; míg Ghedimin mint polgári elnök, benn az országban rendezi el a kilenc köztársaságot. A terv szerint január elsején 1826-ban kellett a ,,Vjatka"-ezrednek, melyet Pestel vezényelt, a tulcsini főhadiszállásra bevonulni. Ezen a napon minden, nem az összeesküvőkhöz tartozó tisztet le akartak ölni. Onnan azután Kiovba rohanni, az első hadtest főparancsnokát: Osten-Sacken tábornokot elfogni, a köztársasági alkotmányt kikiáltani; a lengyeleket fölkelésre bírni, s a cárt trónvesztettnek nyilvánítani. Egész ezredek, gyalogság, huszárok, tüzérek meg voltak e terv számára nyerve, s a főparancsnokok még csak nem is álmodtak róla, hogy mi történik a közelükben. A közkatonákat azzal nyerték meg, hogy a ,,német" tiszteket kell agyonverni. A németet ütni természetesen mindenkor népszerű eszme. A hadsereg élén álló főtisztek: Osten-Sacken, Wittgenstein, Roth, Diebits, mind németek voltak.
Az egész vakmerő terv egyetlenegy embernek a szívbeli gyöngeségén hiúsult meg. Az ezer közül egy, valami ,,Majroboda" kapitány nem tudott megalkudni a lelkiismeretével, s a főnöke, Roth tábornok előtt felfedezte az egész összeesküvést, minden részletével együtt, a főnököket, a vezetőket is megnevezve.
Roth tábornok rögtön megírta e felfedezést a cárnak, s egy kapitány által utána küldé Tagánrogba.
A kapitány útközben lázt kapott, mely gyorsan hagymázba ment át; nem vihette a levelet Tagánrogba. Ekkor hozta oda a végzet az őrjöngő Jakuskint, hogy a sors szekerének kiesett kerekét pótolja ki. Ez volt az a levél, aminek átadására ő vállalkozott. A keblébe dugva vitte ő maga a feljelentést összeesküvő társai ellen.
Mikor elcsigázott gebéjével a tagánrogi várpalota előtt megállt, első dolga volt az őrségben levő tiszttől megkérdezni, hogy itt van-e a cár.
Attól azt a választ kapta, hogy itt van, és néhány nap óta nem is hagyta el a szobát. Azt mondják, beteg volt, de éppen ezelőtt egy órával indult útra egy gyorsfutár, azzal az örvendetes tudósítással az anyacárnőhöz, hogy a múlt este a baj egészen megfordult, s a cár egészsége visszatért.
- Áldassék Isten érte! - sóhajta föl Jakuskin (a kindzsált keze ügyébe igazítva a keblében).
Minden körülmény kedvezett rémséges tervének. A cári lakhely tiszteletőrsége éppen abból a Vjatka-ezredből került ki, melynek minden tisztje és közkatonája meg volt nyerve az összeesküvés számára. Csupa ismerős arcok integettek feléje szemöldeikkel.
Elhatározott léptekkel sietett fel a lépcsőkön.
A két őrt álló gránátos a cár szobáihoz vezető ajtó előtt tisztelgett neki, s bebocsáták.
Az előszobában egy szolgálattevő tiszt állt, aki mint jó pajtás üdvözölte, nevén szólítva.
- A cárt keresem egy sietős sürgönnyel.
- Eredj be, odabenn találod Diebitset, a hadsegédét, az majd bejelent.
Jakuskin kinyitotta az ajtót; de ugyanabban a percben valaki belülről is nyitotta azt, s a belépő és kijövő az ajtóküszöbön szemközt találkoztak.
Jakuskin összeborzadt. Egy arcot látott maga előtt, amelynek zöld szemei vannak. - Vagy talán csak képzelte azt? - Az alak tatár öltözetet viselt, s ez arc kifejezése valami oly sajátszerű, elijesztő, kihívó, elbizakodott volt, gúny, megvetés, gyásszal vegyülve rajta, s a zöld szemek világítottak, mint két szentjánosbogár. Mikor elhaladt Jakuskin mellett, sugárzott róla a hidegség.
Jakuskin nem állhatta meg, hogy egy percig ne tétovázzon. - Te! - mondá a segédtisztnek, az eltávozóra mutatva. - Ki volt az az ember, aki most innen kiment?
- Valami futár.
- Nem láttad, milyen zöld szemei voltak?
- Bizony nem ügyeltem rá. Hát te mit törődöl az ő szép szemeivel?
Azzal Jakuskin belépett a másik szobába.
Ott találta Diebitset, aki egy asztalnál ült és írt. Sietős dolga lehetett, mert csak onnan az írásból felelgetett a kérdéseire.
- Lehet bemenni a cárhoz?
- Lehet.
- Egyedül van?
- Egyedül.
- Mit csinál?
- Alszik.
- Sietős sürgönyt kell neki átadnom azonnal. Felkölthetem?
- Költsd fel.
A tábornok fel sem nézett az írásból, nagyon meg sem nézte, hogy kivel beszél. Jakuskin elszántan indult a mellékszoba ajtaja felé. Csoda, hogy szívének hangos dobogásáról ki nem találta a vele beszélő, hogy mit forral belül. - Csak egy ajtó választotta hát már el áldozatától - s ez az ajtó is nyitva!
       
A cár nagyon beteg volt már, mikor Tagánrogba visszaérkezett.
És aztán nem akart gyógyszert bevenni.
Ez az orosz cároknak a jellemvonása: dacolni a betegséggel. Nem akarják elhinni, hogy a csontember (az ő első szolgájuk!), akit annyi ideig tartottak zsoldjukban, aki az ő parancsukra, mint a kalászt, úgy aratta le az embersorokat, egyszer hátrafelé is találhat vágni a kaszával, s az ő ,,urát" magát aratja le. Büszkébbek, hogysem megengednék egy sápadt szellemnek, hogy az őket gyöngének lássa, hogy gyöngeségüket hallja, akaratukat korlátozza: még a halálnak is azt mondják, mikor az ajtón kopogtat: ,,várj!"
Vagy talán nem úgy volt. - Hanem úgy, hogy egy nagy, monumentális alak, aki sok ideig vállán hordozta a földet, mint Atlas, belefáradt a földteke emelésébe? Hogy az, aki egyszer ahhoz volt szokva, hogy a világ négy sarka visszhangozzék dicsőségétől, irtózott hallani most azt a suttogást maga körül, mely bosszút, keserűséget hirdetett ellene, s vágyott a kripták csendessége után? Nem volt már semmi tennivalója a világon. Érezte, hogy útjában áll a történelemnek. Elvesztett mindent, ami szívének drága volt: az utolsó napsugár, beteg nejének mosolygása, maga is letűnő fény volt már az alkonyégen. Nem hihető-e, hogy mikor a világfáradt óriás azt a túlvilágról jövő szózatot hallá: nem bujkált előle, nem zárkózott be, nem keresett menekülést füvek és ércek csodatevő erejében, hanem ajtót tárt eléje, s azt mondá: ,,itt vagyok, menjünk!"
És csaknem diadalmaskodott a fejedelmi daccal ama másik fejedelem, a sírok cárja fölött. A megelőző napon annyira magához jött, hogy a betegsége csaknem eltűnt. Még magát az orvost is megcsalták a küljelenségek; úgyhogy este későn egy hírnököt küldtek Szentpétervárra az anyacárnőhöz, azzal az örömhírrel, hogy Sándor cár minden veszélyen kívül van. Most már nem fenyegeti semmi. (Semmi: csak százezer orgyilok.)
Reggel aztán odajött hozzá az a jóltevő nemtő, aki a királyoknak és koldusoknak terhét elveszi, s azt mondá neki: ,,Jöjj haza." Erzsébet három nap és három éjjel nem hagyta el beteg férje szobáját. Ő maga ápolta a szenvedőt, az ő hitvesi hűsége volt megnyugtatója.
S a világ urának megadatott a sors által az a kegyelem, hogy mikor már minden fegyver ellene volt fordítva, mikor már az oltárt magát is, amelynél imádkozni szokott, tűzaknákkal ásták alá, mikor egy birodalom készült rászakadni a fejére: akkor a kelő nap sugarainál, utoljára érezve arcán a ragyogó csillag életadó melegét, e végszavakkal adhatá át lelkét az ő urának: ,,Ah, le beau jour!" És szemeit a gyöngéd női kéz fogta le, és karjait a hű hitvestárs tette keresztbe a mellén.
Itt megtörött a beteg nő testi ereje: ájultan rogyott össze. A két orvos akkor a cárné ápolására sietett, felvették és átvitték saját lakosztályába. A harmadik jelenvolt férfi, Diebits sietett ki a mellékszobába, gyorsan megírni a sürgönyt, melyben a cár halálát tudatja az anyacárnővel, a futárnak utasításul adta, hogy igyekezzék a tegnap este elindított hírnököt utolérni, sőt megelőzni. Azután Constantin hercegnek írt levelet Varsóba. Ekkor lépett be Jakuskin.
Diebits sietett a levélírással. Keserű orosz humorban volt.
- Mit csinál a cár? - Alszik. - Felköltsem? - Ugyan költsd fel.
Vagy talán volt valami Jakuskin tekintetében, ami annak szándékait elárulá: s azért beszélt ily szarkazmussal hozzá a hadsegéd?
       
Az összeesküvő belépett a nyitott ajtón.
Ebben a pillanatban senki sem volt a szobában: egyedül a cár.
Jakuskin ott látta maga előtt feküdni, akit keresett, némán, csendesen, behunyt szemekkel, keblén összetett kezekkel. Most már hatalmas ember volt. - Sérthetlen ember. - Halott...
Jakuskin nem mert hozzá közelebb lépni. - A holt cártól félt.
Tántorogva botorkált vissza a másik szobába: a levél még mindig a kezében.
- A cár... rebegé.
- Meghalt.
- Mikor?
- Ebben az órában.
- Miért nem jöhettem egy nappal hamarébb, hogy e levelet átadhattam volna neki!
A hadsegéd igen furcsának találta ezt a sopánkodást.
- Tudod mit? - mondá Jakuskinnak. - Csinálj belőle a pisztolyodba fojtást, aztán lődd a fejeden keresztül, még utolérheted vele.
S bizony nem volt rossz tanács! Jakuskin a legokosabbat tette volna, ha azt megfogadja, ahelyett, hogy ledobja az asztalra a levelet, amire neki már nincs semmi szüksége, s magában átkozva a sorsot, elrohanjon.
A palota kapujában ismét találkozott a zöld szemű emberrel. Az éppen akkor kapott fel a lovára. Ránézett azokkal a macska szemeivel és nevetett.
- Későn jöttél ugye? - kiálta rá, s azzal kengyelvasát lova oldalába vágva, tovanyargalt.
Jakuskinnak egész teste borzongott és reszketett.
*
Erzsébet, amint felocsúdott, visszatért halottjához, s ott az ő halálos fekhelyén írta ezt a levelet az anyacárnéhoz:

,,Drága anyám!
A mi angyalunk már az égben rian, s én még a földön nagyok. Ki hitte volna, hogy én élem őt túl, a gyönge, a beteg? Anyám, ne hagyj el, ki most egyedül állok ebben a fájdalmak világában. Drága halottunk újra aisszanyerte kedves arcvonásait; mosolygása bizonyítja, hogy a túloilágon szebb dolgokat lát, mint ide alant. - Egyetlen vigaszom, hogy nem fogom őt soká túlélni, s minél előbb egyesülök vele."

Jól érezte! A tavasz utána vitte őt abba az országba, ahol a cár is boldog, meg a rabszolga is, s nincs köztük különbség.









Jókai Mór: Szabadság a hó alatt


A hírnök
Még nem volt föltalálva az a bűvészet, miszerint az ember a villámra bízza izenetét, s ha a föld túlsó oldalán a gazdag gyapotkereskedőnek fia születik, a másnapi keresztelőhöz komának híhatja az üzlettársát a föld innenső félgömbjéről. A Jupiter mennyköveit hordó sas elviszi az izenetet, s meg is hozza rá a választ. Még akkor egy olyan nagy világesemény is, mint Sándor cár halála, nyolc napig mászott a leggyorsabb futó ukrániai paripa hátán az orosz birodalom szélétől a fővárosig. - Az első hírnök, amelyik a cár felgyógyulását hozta hírül, csakugyan megelőzte a másikat. Azt az öröm sarkantyúzta, ezt a rémség.
Az örömhírre az egész Romanov cári család (összesen tíz tag: a tizenegyedik, Mihály nagyherceg, Varsóban volt a tizenkettediknél) összegyűlt reggeli misére a téli palota kápolnájában, ahol maga Serafim, a főpap tartá az örömáldozatot. A kápolna tele volt az udvarhoz tartozó hivatalnokokkal, főurakkal és tisztekkel. Az énekkar zengé a zsolozsmát: ,,Isten, tartsd meg a cárt."
Mikor aztán a protopopa az oltár előtt felnyitá a nagy kapcsos könyvet, s elkezdé reszkető szavával felolvasni az imát a cár életéért: egyszer csak a mély, áhítatteljes csendességben megszólal egy dörgő hang, olyan, mint egy megütött harang szava: ,,Már meghalt!"
A felriadt gyülekezet önkéntelen nyitott utat egy előrefurakodó alak előtt, kinek világoszöld beshmetje magán viselte az orosz birodalom valamennyi területének sárcseppjeit, a nogáji puszta fekete sarait, a kiovi márgaföld veres pecséteit, a moszkvai sárga agyagot, a novgorodi krétaföldet s a carszkoje-zelói zöld mocsárfoltokat. Kezében volt egy levél, mellyel a sokaságon keresztül egyenesen Miklós nagyherceg felé tartott: Erzsébet cárnő levele az anyacárnőhöz.
A nagyherceg átvette azt a levelet, s maga bontá föl. Azután odasietett a protopopához, s valamit suttogott a fülébe.
Arra a főpap a kezében tartott feszületet beburkolta gyászfátyolba, s odalépve Mária cárnéhoz, azt mondá neki:
,,Fiad meghalt!"
S arra az énekkar félbeszakítá a közepén a dicséneket, s egy perc múlva rákezdé a gyászhimnuszt.
,,Örök nyugalmat adj neki, Uram!"
A templomi szertartás kezdődött mint Te Deum, s végződött mint Rekviem.









Jókai Mór: Szabadság a hó alatt


,,Beatus ille"
Mi az igaz boldogság a világon?
Megszabadulni a politika tohuvabohujából.
Nincs boldogabb ember a világon, mint az a falusi földesúr, aki a politikai eseményeket csak a hivatalos lapból tudja meg. Délelőtt elmegy vadászni, felver három nyulat, abból kettőt az agarai elfognak. Ez nagy diadal. Hanem a harmadikat elszalajtják. Ez meg nagy bosszúság. Hanem visszatérett megfojtanak egy vadmacskát. Ez megint vigasztalás. A ló felbukik egy ,,angyalhullásban". Ez nagy szerencsétlenség. De nem történik se emberben, se állatban semmi hiba. Ez meg nagy szerencse.
Akad egypár jó pajtás a szomszédból, akinek az ember a viselt dolgait elmondja, s akik cserében elmondják a velük történt nagy dolgokat.
Délben a feleség pompás ebédre várja az embert, a jó pajtásokat is ott marasztja. A káposzta kolbásszal fölséges eledel ilyen kommóció után! Ebéd után teljes tarokkparti van együtt, s az embernek még másnap is van vele mit dicsekedni, hogy csinálta meg a pagátultimót tíz tarokk ellenében ,,kontra" ,,rekontrá"-val! Az egész politika, ami belevegyül, annyiból áll, hogy Puskin elnevezte a ,,vulpis"-t (olyan kártya, ami semmit sem üt el) Arakcsejeffnek. De a postamester ezért is megcsóválja a léjét! Minek már a mulatságot ezzel elrontani?
Aztán, mikor már készülőben vannak hazafelé, eszébe jut a postamesternek, hogy a zsebében felejtette Puskinnak a hírlapját.
Azt aztán felbontják. (Mert a régi tisztességes hírlapokat levélborítékban szokták szétküldeni.) Vajon mi lehet benne?
,,Katonai parádé."
Ezt az ember el sem olvassa.
Azután Franciaország. A franciák meg vannak elégedve. Tudnivaló! Törökország. A görögök ki vannak békítve. Világos! Anglia. A csatornahajóhad visszatért Doverbe. Ugyan jól tette. - Oroszországban nem történt semmi. Hála Istennek.
Azzal ki-ki meggyújtja a kézilámpáját, és megy haza. A házigazda pedig felkeresi a felesége szobáját, a jó asszony már ezóta aludt is egy álmot, s nem pöröl az elkésettre, hogy minek ütötte olyan sokáig a tarokkot. Áldott jó asszony!
Másnap későn ébred föl az ember, mert akkora hó esett, hogy az ablakon nem lehet tőle kilátni. Nem tesz semmit. Az ember nemcsak Nimród, hanem Tyrtaeus is: ha nem lehet kimenni Dianához, ott vannak a múzsák, azok is jó barátnék. Az ember rágyújt: járkál a szobában, s úgy csinálja a verset, hogy minden kommánál, pontnál megcsókolja a kedves kis feleséget, aki azalatt valami kedves kis főkötőcskén kötöget: ha nehezen kerül meg a rím, ölébe veszi, a szemébe néz, s mindjárt megtalálja a rímet.
Délután megint ott vannak a jó szomszédok, a postamester, a haszonbérlő, a földesúr. A nagy hó nem tartotta őket vissza: kettő a saját vasokján jött ide, a harmadikért Bethsába küldötte el a szánkót, hogy ki legyen egészítve a társaság; s maga készítette el számukra a kártyázóasztalt.
A paradicsom ez! Ez az igazi paradicsom.
Egyszer mégiscsak be tudott csúsznia kígyó a paradicsomba. Mikor a játék végén összeszámlálták a hosszú lajstromot, hogy ki hány kopeket nyert: a postamesternek minden zsebét ki kellett keresgélni, hogy megtalálja azt a két grivát, amivel ő tartozik, s eközben mindenféle levelet kirakott a zsebéből.
- Nincs ma semmi újság? - kérdé tőle a haszonbérlő. (Csak egy újság járt arra a vidékre, a Puskiné, a szomszédok őhozzá jártak, ha valamit meg akartak tudni.)
- Micsoda beszéd? Hát nem tegnap volt, hogy hoztam az újságot? Hát azt gondolja az úr, hogy az újságíró ördög, aki mindennap tud hazudni? Elég az neki hetenként háromszor. Keresztyén újságírónak minden harmadnap pihenni kell. Ha kell az úrnak újság, olvassa el a tegnapit.
- Hisz azt már mind kiolvastuk.
- De bizony a katonai parádét nem olvastuk el belőle.
- No, hát olvassuk el a katonai parádét.
És azt bizony érdemes volt recapitulálni, mert abban az állt, hogy a szentpétervári összes testőrezredeket egyenként feleskették a téli palota kápolnájában a cár iránti hűségre. Hát mért ne esküdtek volna fel? Az nem árt a katonának.
- Igen, de ,,Constantin cár" iránti hűségre lettek felesketve.
- ,,Constantin cár?" - Hát ki hallotta Constantin cárnak a hírét?
(Az bizony úgy történt, hogy a nagy zűrzavarban elfelejtették hivatalosan közzétenni Sándor cár elhunytát.)
- ,,Lapsus calami" ez! - mondá a postamester.
- Részeg volt az újságíró bizonyosan! No hát mért ne volna szabad az újságírónak is részegnek lenni? - Egyszer egy esztendőben!
Abba azután mind belenyugodtak, hogy az újságírónak nevenapja volt, be volt kapva, azért írt Constantin cárt Sándor cár helyett; a jövő számban majd helyre lesz igazítva az ,,erratá"-k között.
Azonban a jövő számban nem hogy helyre lett volna igazítva a hiba, sőt rádupláztak és tripláztak, mindenféle rendeleteket adva ,,Constantin cár" őfölsége nevében. Ez már több, mint sajtóhiba!
Soha se lett hivatalosan kihirdetve, hogy Sándor cár meghalt.
A jámbor hírlapolvasó közönség csak a vasárnapi számokból tudta meg, hogy valami mégis van a dologban. Akkor már közölve voltak a városszerte megtett gyászünnepélyek Szentpétervár valamennyi templomaiban, s a professzorok hivatalos ódái orosz, latin és görög nyelven, az elhunyt cár megdicsőítésére.
Azon sem csodálkozott azután seki, hogy minden további rendelet Constantin nevében jelent meg: ő volt a caesarevics: az orosz államjog szerint ő következett a koronaviselésre. Hogy a nép nem szerette: az nem jött kérdésbe. Mi köze ahhoz a népnek? A katonák felesküdtek a hűségre, s akié a katona, azé az ország.
S mit bánta ezt különösen a ,,boldog ember" abban a kis mezei lakban? Neki az a csendes lak akkor is nagyon kedves volt, amikor még Szentpétervárott Sándor cár uralkodott; - azáltal, hogy Constantin került a helyébe, a mezei lak még kedvesebbé lett.
A téli palota új kíséretet kapott. Már azt a régit is nehéz volt szolgálni, aki némán, elmélázva járt-kelt hívei között! Hát még az újat, aki üt, ver, csontot tör és szidalmaz. Ennek a jó kedve még rettenetesebb, mint amannak a búskomorsága.
Annálfogva az a testőrtiszt, akinek a zsebében egy felsőbb parancs rejtőzött, mely megtiltja neki Pleskovból egy napi járóföldre eltávozni, méltán nevezhette magát ,,boldog embernek".









Jókai Mór: Szabadság a hó alatt


A kísértő
Egy hófergeteges decemberi napon, amikor még a szomszédok sem jöttek Puskin tanyáját meglátogatni, egy csengős szán hajtatott be az udvarára, s a bundákból és botosokból kikecmelgőben a házigazda Galban lovagot ismerte meg.
Vendég számára nincs ellenséges indulat: kivált akit igazán a rossz idő hajt be. Az út el volt veszve a hóhullámok alatt! Az ember nem láthatta, hogy merre megy.
Puskin a legszívélyesebben fogadta Galbant, s a jó meleg szobában rágyújtottak a békepipára. Bethsába készíté számukra a teát.
- Hát téged mi üldöz ily télvihar idején, hogy a hátadra vedd a zivatart, Galban?
- Hja, bizony, Szergievics Sándor pajtás, azt könnyen kitalálhatnád saját magadról; mert bizony a te ablakod sem a Nyefszki prospektre nyílik. Neked is van rá valami okod, hogy itt légy.
- Van! - igazán - szólt Puskin, bodor füstöt eresztve föl karikában a magasra, s az a füstkarika úgy szállt föl Bethsába feje fölé, mint egy aureole a szentek feje fölött - s nagy tüntetéssel odavonta a nejét a karszéke kartámlányára, s átölelte a derekát. - Itt van!
Galban nevetett.
- No, ilyen okom nekem persze nincs. Nálam csak az van, hogy ,,veteres migrate coloni". (Hajdani zsellérek, pusztuljatok innen.) A világ megfordult. A régi emberek menekülnek, Arakcsejeff is Grusinóban pipázik.
- No, azt csodálom. Hisz Constantin cár neki eszményképe volt, s úgy tudom, hogy Constantin cár sem szeretett senkit úgy, mint Arakcsejeffet.
- Hiszen ha Constantin volna a cár, akkor én is tudnám, hogy merre kell torony irányában szánkázni, de nem az.
- Nem az? - szólt Puskin elbámulva. - Hisz itt állnak a hírlapban a rendeletei.
- Ugyan, édes Szergievics Sándor! Te magad is író vagy, s mégis olyan naiv vagy, hogy elhiszed ami az újságban áll? - Teringettét! De már a hivatalos újságnak csak el kell hinni, ha ide van nyomtatva, hogy a szenátus kikiáltotta Constantint cárnak, hogy a testőrezredek zászlónként felesküdtek a Constantin cár iránti hűségre.
- És azért Constantin mégsem cár. A csodák és a képtelenségek korában élünk, barátom. Ezeket persze nem köti a hivatalos közlöny a nagyközönség orrára, hanem Szentpéterváron mindenki tudja azért. Mikor már Constantin ki volt kiáltva cárnak, a nagyhercegektől elkezdve a testőrökig mindenki letette iránta a hódolati esküt, akkor az államtanács elnöke, Lapuhin előád egy lepecsételt csomagot, melyre ez volt írva a meghalt Sándor cár által: ,,Halálom után az államtanácsban felbontandó." A pecséteket felvágták, s a bőrtokban találtak egy okmányt, melyben Constantin nagyherceg, a caesarevics a trónöröklési jogát öccse, Miklós nagyherceg javára leköszön. A második okmány, ami a csomagban volt, Sándor cár végrendelete, melyben Constantin lemondása elfogadtatik, s jövendő trónörökösül Miklós nagyherceg neveztetik ki.
- Hát akkor nem Constantin a cár, hanem Miklós. Ez nagyon világos - mondá Puskin, olyan hangon, mint akinek az is mindegy.
- Dehogy világos! Miklós nagyherceg nem akarja elfogadni a javára történt lemondást. Ő ragaszkodik az állami rendhez, amit megváltoztatni nem szabad, s most foly a nagylelkű vita Szentpétervár és Varsó között, a harmadik testvér, Mihály nagyherceg közbenjárásával, mind a két testvér azt követeli, hogy a másiké legyen a korona.
- No, ez igazán nagy testvéri szeretet, csaknem példátlan a világtörténetben. Eddig azon szoktak a királyfiak vetekedni, hogy melyik vegye el a másiktól a koronát.
- S ami a chimaerát tökéletessé teszi, az, hogy már bevégzett tények állnak egymással szemközt, amik egymást kizárják. Bevégzett tény, hogy Constantin cárnak van kikiáltva, s a trónról el nem távolítható; de az is bevégzett tény, hogy törvényes nejévé tette Grudzinszka Johannát, aki lengyel nő, római hitű és köznemes, három olyan tulajdon, amely eltiltja a férjet az orosz koronák viselésétől. És így Constantinnak meg van tiltva a trónra leülni, s meg van tiltva róla lelépni.
- Isten neki. Akkor állni fog rajta!
- Könnyű neked itten élcelni a pleskovi tusculanumban; de mit tegyenek a szegény cserepcsikba szorított udvaroncok?
- Kivált miután a caesarevicsnek kedvesebb a felesége, mint a koronája.
- No! Ezt hagyjuk abba. Azzal a túlságos hitvesi szeretettel senkinek sem szórunk port a szemébe. Nekem volt alkalmam azt egy ízben aranypróba-kőre tenni. S mondhatom, hogy nagyon kevés bűvészet kellett volna hozzá, hogy Johanna asszonysággal elfeledtessem a legdaliásabb fejedelmi szeretőt. Mert még akkor férjének nem nevezhette. Ha egy erősebb érzelem nem parancsolt volna szívemnek! (Itt egy elfojtott sóhajtás s egy lopva ejtett oldalpillantás Bethsába felé igyekezett megadni a magyarázatot.) Bizony kezemben volt az alkalom, hogy Constantint Oroszország tizenkilenc koronájával megajándékozzam. Aztán még egy huszadikkal is. Csak egy nappal kellett volna még tovább maradnom a szép Laziénka-kertben.
(Bizony kár volt ott nem maradni; már csak azoknak a szép Laziénka-kertben termő mogyorófa hajtásoknak az átvétele végett is!)
Puskint émelyíté ez a hencegés. Kiverte a pipája hamuját a földre. Annyira becsülte éppen Galban dicsekedését is.
- Én pedig úgy tudom, hogy a caesarevics és neje oly nagyon szeretik egymást, hogy Constantin nem adja oda, Johanna főkötőjét Rurik koronájáért.
- De hátha nem Johanna főkötőjében van az érdem? Hátha Rurik koronájában van a hiba? - Okos ember zivatarban nem menekül egy terepély fa koronája alá, hogy meg ne ázzék.
S valamennyi terepély fa között az orosz fenyőnek a koronája a legveszélyesebb, nagy villámlások idején. Azt mindenki tudja, hisz a verebek is arról beszélnek, hogy a megholt cárt csak a jóltevő kaukázusi láz mentette meg attól, hogy az a végzet ne érje, amivel minden orosz cár megvált a tróntul. Még az utolsó esetről is sok mendemonda jár. Beszélnek megmérgezésről. Talleyrand bonmot-ja egész Európát bejárta már: ,,Ugyan ideje volna, hogy az orosz cárok a meghalási módjukat megváltoztassák." Az ember irtózik kimondani: orgyilok, árulás, összeesküvés leskelődik arra, aki Rurik koronáját viseli. Aláássák az imazsámolyát, az oltárt, a templomot, ahol ájtatoskodik. Nem elég magyarázat-e annak a megértetésére, hogy miért verseng két testvér afölött, hogy melyiké ,,ne" legyen a korona? Legjobban megmondta a vonakodásnak az okát a caesarevics a szász özvegy királynénak: ,,Az orosz cároknak igen erős nyakúaknak kell lenni - s én nem szeretem, ha az enyimet csiklandozzák!"
(Ilyen merészen - csak az agent provocateurök szoktak beszélni!) Puskin úgy bedugta a száját a csibukja borostyánkő szopókájával, hogy azon egy szó ki nem jöhetett. Bethsába észrevette a férjén, hogy az most tüskéken ül, s kisietett a szobából. Kitalálta a férj gondolatait, utánalátott, hogy azokat foganatosítsa. Befogatott három szánba, s elküldött a szomszédokért, akiket a zivatar visszatartott a megjelenéstől.
Galban azért csak nem hagyott fel a folytatással, mikor az asszony magukra hagyta őket.
- Hiszen tudod rólam jól, hogy ki voltam és ki vagyok. Teljes életemben mindig udvaronc voltam, szerettem szolgálni, engedelmeskedni, intrikálni, sohasem voltak bennem hajlamok valami összeesküvő ligához tartani. Őszinte vagyok! De ebből a mostani kelepcéből közönséges alattvalói hűség ki nem segít. A zűrzavar tökéletes az országban. Az összeesküvő társulatok maguk szét vannak zilálva. Azáltal, hogy a cár meghalt, ki van rántva alóluk a föld. Nincs cár! Ki ellen esküdjenek össze? De az udvaroncok éppen olyan zavarban vannak. Nincs cár! Ki mellé sorakozzanak? Az összeesküvők két pártra szakadtak: ha Constantin fogadja el a koronát, akkor Miklóst fogják ellencárnak kikiáltani, ha Miklós fogadja el, akkor Constantint. A katonák készek egymással összeverekedni; mind a két fél a maga legitim jelöltjéért. A legszebb forradalom lesz, mindkét részről ezzel a csatajelszóval: ,,Éljen a cár!" S az ember nem tudja, hogy melyik fog győzni. Ha Constantin pártja győz, akkor a Miklós hívei lesznek a lázadók; ha Miklós pártja kerül felül, akkor a Constantin híveit fogják üldözni mint zendülőket. A magamforma emberek helyzete a legrettenetesebb. Akárki mellé álljak, nem tudom, hogy a legnagyobb jobbágyi hűségem nem lesz-e holnap már perduellio, rebellio? Ilyenkor aztán okos ember nem tehet célszerűbbet, mint hogy ott hagyja a káoszt káosznak, s menekül az erdők közé, farkasokat vadászni. Reménylem, Szergievics Sándor, hogy ezeken a vadászatokon gyakran fogunk találkozni egymással.
- Nekem nem szabad egy napi járóföldnél messzebbre eltávoznom Pleskovból.
- Hisz az én birtokom éppen annyira van hozzád. Egy rövid téli nap. Mulassuk magunkat, ahogy lehet, amíg ez a zűrzavaros világ tart.
Puskin megígérte, hogy rövid időn visszaadja a látogatást.
- Hisz most már egészen kollégák vagyunk - fecsegett Galban tovább. - Képzelheted azt a jajveszékelést a csinovnikok között Szentpétervárott! Jövő márciusban lett volna Sándor cárnak huszonöt éves uralkodói jubileuma: minden udvaronc előre számított rá, hogy ezen a napon egy rangfokozattal előbbre fog menni: a ,,vasé blagorodié" cím helyett a ,,vasé vuiszkoblagorodiét" fogja kapni. Sokan már előre elkészítették az új egyenruháikat is, és magolták a feleleteket, amiket az examenben adni fognak; mert tudod, hogy nálunk valahányszor valaki hivatalbeli előmozdítást kap, előbb mindig újra le kell tennie az exament. Szerencsére a professzor urak a felteendő kérdéseket jó idején kiszolgáltatják, s nem is igen drágán. Ez most mind a porba esett. Én magam is ott voltam a lajstromban a harmadik címfokon mint a szentpétervári színházak igazgatója, ,,vasé prevoszkoditelsztvo", te is ott voltál mint őrnagy. Háromezer aspiráns: akinek nagy része még Dajmona kezébe tette le a foglalót. Most az egész lajstrom fidibusznak való.
A veszedelmes fecsegést félbeszakítá a megérkezett szomszéd urak hatalmas tappogása a tornácon.
Soha szívesebben látott vendégek előtt nem tárult fel az ajtó! Azok pedig nem azért jöttek, hogy a bonyolódott trónöröklési kérdést segítsenek Galban lovagnak megoldani, hanem hogy tarokkozzanak, mert az köztudomású dolog, hogy ,,a tarokk mindenekfelett való!"
Galban lovag azonban kimenté magát, ő csak hazárdjátékot szokott játszani, és csak nagy pénzben.
- No hát ülj le a feleségemmel sakkozni - mondá neki Puskin. - De összeszedd magad, mert Betszi igen erősen játszik.
És Galban lovag talált magának olyan játékot, ami a világon a leghazárdabb, és a legnagyobb pénzben megy.









Jókai Mór: Szabadság a hó alatt


Az egér játszott a macskával
A kártyázó urak úgy verték az ujjak bütykével az asztalt, mintha jobban fájna annak a ,,foliamentum"-nak, ha még meg is ütik; s aztán minden játék után veszekedtek: ,,Ezt" kellett volna hívni, nem ,,azt", akkor megnyertük volna! Olyan gorombaságokat mondtak egymásnak, hogy kártya nélkül a kézben az valóságos becsületsértés lett volna. A terem másik szögletében sokkal csendesebben folyt a játék. Ott csak suttogva beszéltek. Úgy szokás a sakk mellett.
- Láthatja ön, éltem napfénye, mire képes egy megsebesített szív! Jár ilyenkor látogatóba más, mint aki futóbolond lesz szerelmében?
- Hát ön nem a politikai zűrzavar elől menekült a fővárosból?
- Én-e? Hisz az nekem elemem, mint a halnak a víz. Abban nőttem fel. Nálam nélkül trónváltozás meg nem történik Európában. Mikor Mars hadra készült, én voltam a Mercur, aki izeneteit hordta. Én egy életpályát szakítottam ketté, Egy hercegi koronát dobtam el magamtól, azért, hogy önnek a mosolyában gyönyörködhessem.
- És ha nem találnék mosolyogni?
- Az engem őrültté tenne.
- Ah, ön visszafelé árverez! Már a múltkor azt mondta ön, hogy meg van őrülve miattam, s ma már csak készül még az lenni?
- Mindennap újra kezdem azt.
- Ez arra mutat, hogy mindennap ki is gyógyul belőle.
- Nem bizonyítja-e ittlétem, hogy gyógyíthatatlan vagyok?
- Csak a zivatar kergette önt ide be.
- A zivatar pártfogóm volt. Jogot adott ide jönni.
- Ah, a mi házunk mindig nyitva a vendégek előtt.
- A ,,mi" házunk! Milyen kínzás van ebben a kis szóban!
- Azt mondjam-e: ,,a férjem háza?"
- Úgy örömestebb hallom. Az a ,,többesben" szólás csak a királyoknak illik, a királynéknak nem.
- Ah, az orosz nők nem királynők, ők szolganők a háznál. Ez dicséretes ősi szokás.
- De rajtuk függ, hogy rabjobbágyokat szerezzenek.
- Azt hallottam, hogy a törökök úgy foglalták el egyszer Buda várát, hogy látogatóba mentek oda. Nem veszi ön észre, hogy visszaél a vendégjoggal?
- Csak egy tekintettel mutassa ön, hogy ittlétem gyűlöletes, s nem lesz rám nézve se éjszaka, se zivatar; befogatok, s hófuvat és farkasordítás dacára, nekivágtatok a pusztai útnak.
- Ön azt nagyon jól tudja, hogy erre nehéz volna ürügyet találni; hogy Puskin ezt meg nem engedné.
- Tudnám a módját. Sakk a királynak! Ön mindjárt elveszti a partit. Arra bosszúsan fölkel, s elkezd panaszkodni a nagy pipafüst ellen, s azzal szobájába megy. Arra én Szergievics Sándor háta mögé ülök ,,bíbicnek", s elkezdek beszélni a játékába. Ezen a legjobb barátok is összevesznek. Szó szót ád; én is hevesfejű vagyok, ő is. Utoljára kikergettetem magamat az ajtón. - Nos, feladja ön a játszmát?
- Még nem. Még rochirozhatok a királlyal. Én nem akarom azt, hogy ön elhagyja a mi házunkat.
- Ha a ,,mi" házunknak nevezi ön, még ez órában elhagyom. Az a gondolat, hogy egy födél takar be engem, üdvömet és annak elrablóját, pokollá változtatja rám nézve magát a paradicsomot is. Sakk a királynak és a királynénak!
- Így kénytelenek vagyunk királynét cserélni. Én az önét veszem el. Ön az enyémet. - Én nem akarom, hogy ön elhagyjon engem. Ki tudja, hátha az angyalok nem olyan fehérek, mint amilyeneknek festik őket? - (tevé hozzá, egy észvesztő pillantással a lovag felé. Erre már Zeneida tanítá.) - Ön nem vette észre ezt a húzást. Sakk matt!
- Valóban az. Ön megnyerte a játszmát.
- Kezdjünk újat. ,,Gambit"-val?
- A győztes húz elébb. Elfogadom a ,,gambit"-t.
- Nem hallott ön azóta hírt szegény édesanyámról?
- Csakhogy önmaga előhozta ezt végre. Bizony mondom, nem szóltam volna önnek, ha maga nem kérdi; pedig az hozott legfőképp ide. A királyné óhajtja önt látni.
- Igazán? Én őt már kétszer láttam, amióta elszakítottak tőle: a téli palotában, az újévi ünnepélyen.
- Most színről színre fogja látni. Én már az engedélyt kieszközöltem az ön számára, hogy a kolostorba bebocsássák a királynéhoz.
- Itt van az engedély?
- Közölni akarja ön azt Szergievics Sándorral?
- Nem. Nem! Őelőtte titokban kell annak maradni.
- Akkor hadd maradjon nálam. Itt jó helyen van. Puskin nem kísérheti önt oda; mert tőle ez valóságos misdemeanour volna. Tőlem megkaphatja ön azt rögtön, amint egyszer eljön az alkalom, hogy az engedélyt fölhasználhassa.
- Igen; ha egyszer Puskin több napra elutazik hazulról.
- Akkor izenjen ön hozzám, s én az engedélyt elküldöm.
- De hisz az ide-oda küldözéssel két egész nap eltelik a drága időbül. Nem jobb volna, ha magam mennék érte?
(- Hisz ez isteni hölgy!) Ha engem ez a szerencse ér egyszer, kastélyomat rögtön felgyújtom az ön eltávozása után, hogy más vendéget ne fogadhasson el.
- Sakk, matt! Ah, most szépen rászedtem önt! Csak azért fecsegtem, hogy elvonjam a figyelmét. Valóságos ,,vargamatt". Most ezzel elmehet ön alunni. Jó éjt, lovag.
Bethsába elhagyta a termet. Galban lovag azonban a teljes diadal tudatával kelt föl a sakkasztal mellől, meg levén győződve afelől, hogy ő nyerte meg a játszmát. Amiből ő rendesen három közül kettőt meg szokott nyerni. - (A harmadikban megverik.)
A tarokkisták nem vettek ebből semmit észre. Az ő asztaluknál rettenetes csata folyt le. Szergievics Sándor egy ,,aufgelegt"-solot vesztett el, quint majorral, tous les trois-val. Iszonyú diadal volt!
- Két ,,blank" király a kezemben, s mind a kettőt elverték, ezer milliom ördög! - átkozódék Szergievics Sándor. - Négy skartjuk volt ellenem!
- Hja, bizony, a királyokat mi mind elütjük! - dicsekedék fényes hőstettével a postamester.
- Micsoda? - szólalt meg Galban lovag. - Önök a királyokat mind elütik? Hisz ez valóságos republikánus mozgalom!
Ez a szó aztán annyira elvette a postamester jókedvét, hogy ,,tour"-okat kért, s végét vetette az érdekes mulatságnak.
Mikor aztán Puskin kikísérte a hazatávozó vendégeket a készen álló szánokhoz, s visszatért Galban lovaghoz, azt kérdé tőle:
- Nos, hát a sakkjátszma hogy ütött ki az én kicsikémmel?
- A földig gázolt. Úgy játszott velem, mint a macska az egérrel. Vajon kitől tanulhatta ezt?
- A sakkjátékot? Óh, erre még az áldott, kedves Nariskin Zsófi tanította őt. Együtt játszták naponként.
De nem úgy volt. ,,Azt" a játékot nem Zsófitól, hanem Zeneidától tanulta a kicsike; s ezúttal az egér játszott a macskával úgy, ahogy neki tetszett.









Jókai Mór: Szabadság a hó alatt


Az ellenméreg
A zord, hózivataros idő után szép, napfényes decemberi napok következtek. Galban lovag hazament a birtokára, s megígértette Puskinnal, hogy rövid időn vissza fogja adni a látogatást. A postajárás is belejött a maga szokott kerékvágásába, azazhogy szánútjába.
A legközelebbi postával érkezett hivatalos lap minden eddigieket fölülmúlt száraz unalmasságában.
Hanem a végén, az úgynevezett napihírek között volt egy hirdetmény, mely azt tudatta, hogy ,,folyó hó 26-ikán Ilmerinen Zeneida a börzepalotában hangversenyt ad a lelencház javára"... Tehát december huszonhatodikán!
... A lelencház javára!
Nyolc nappal előre volt hirdetve a hangverseny. - Hogy aki részt akar venni, jókor feljöhessen.
Pleskovhoz Szentpétervár hét erős napijáró. A postautat leszámítva, Puskinnak hat nappal elébb kellett megtudni ezt a hírt. Bethsába is olvasta ezt a hirdetményt, s még ő mondá, hogy: - Nézd! De szeretnék akkor én is ott lenni, mikor az én kis Zeneidácskám énekel!
Pedig a szívét eltölté a borzadály. Ő is tudta azt jól, megmondta neki Zeneida, hogy az milyen hangverseny, milyen éneklés lesz.
E perctől kezdve mintha kicserélték volna Puskint: oly mogorva, oly elmélázó lett. Bethsába úgy olvasott az arcából, mint a nyitott könyvből. Hiszen Zeneidától megkapta a hieroglyphok kulcsát. Tudta ő azt jól, hogy Puskin miről ábrándozik. Tudta jól, hogy az ő régi szeretőjének a neve ,,Eleutheria".
Egész szerelmét összpontosítá körüle, hogy őt fogva tartsa.
Hiszen nem példátlan eset, hogy nagy emberek, híres államférfiak szerelmi boldogságukban elfeledkeztek a légyottról, amit a harcmezőn ellenségeiknek és bajtársaiknak adtak. Megtörtént valahányszor, hogy egy nagy ember, mikor megtalálta azt a ,,kis világot", megtanulta benne, hogy milyen jó dolog ,,kicsiny embernek" lenni! Milyen boldogok a liliputiak!
Hasztalan kísérlet volt.
Két napig küzdött magával Puskin, akkor megmondá Bethsábának, hogy neki december huszonnegyedikén reggel el kell utaznia.
Bethsába azt sem kérdezé, hogy hová, sem azt; hogy mennyi időre, csak azt, hogy ,,Hát engem nem viszesz magaddal?"
- Nem, drágám; ebben a hidegben neked nem szabad utaznod. Az út nagyon rossz.
- Hát neked nem rossz? Nem halaszthatnád későbbre?
- Nem lehet! - szóla Puskin kedvetlenül, s a hang, amin ezt mondá, eltiltott minden további kérdezősködést.
Bethsába észrevette, hogy a rettegett veszély elérkezett.
A méreg ott van már az erekben.
Elő kell venni az ellenmérget.
Szobájába ment, s levelet írt Galban lovaghoz.
,,Szergievics Sándor e napokban készül elutazni; válaszát várom."
Ezt a nehéz tartalmú levelet egy szolgájára bízta, ki egy lovasszánon elvágtatott vele Galban birtokára.
Puskin e szóváltás után észrevette magát, - hogy búskomorsága mindent elárult; e perctől kezdve erőltette a jókedvet egész a csapongásig. Vendégei azt mondták róla, hogy sohasem látták őt ilyen kedélyesnek. Csak Bethsábát nem csalta meg vele.
Végre elérkezett a végzetes nap reggele, december 24-dike. Mindketten korán keltek, hogy Puskin jókor indulhasson.
De mielőtt Puskin útiruháját felvette volna, Bethsába a keblére borult, s azt rebegé:
- Nem bocsáthatlak el anélkül, hogy meggyónjam egy nagy bűnömet, amit ellened elkövettem.
- Énellenem? - Mit tudsz te véteni?
- Féltékeny voltam rád.
- A mostani utam miatt?
- Igen.
- Bohó vagy. Hát valahányszor el fogok hazulról menni, mindig félteni fogsz?
- Csak most. Nekem azt megmondták előre, hogy te e napokban el fogsz utazni egyedül - egy régi kedveseddel találkozni.
- Galban mondta?
- Ő. - Mikor itt volt nálunk. Én kérdeztem tőle, hogy hívják azt a nőt? Azt felelte, hogy megmondja, ha még egyszer fogom kérdezni. Most, hogy egyszerre útra készültél, a féltés egész erővel fölébredt lelkemben. Elvesztettem az eszemet. Ölj meg, taposs el! Én levelet írtam Galbannak, amiben azt kérdezém tőle, hogy hívják azt a nőt, aki miatt a férjem el akar utazni? Bizonyítsa be azt okirattal, ahogy ígérte. És ő válaszolt nekem. Nézd: olvasd, mit írt.
S odanyújtá Puskinnak a Galbantól kapott levelet. Puskin előtt vérben úszott a világ, amíg végigolvasá. ,,Imádott úrnő. Ha a kívánt okiratot meg akarja ön kapni, látogassa meg szerény kastélyomat, idegen kézre az nem bízható. - Leghívebb rabszolgája, Galban".
Elámulva tekinte Bethsábára.
A nő reszketve rogyott térdeire.
- Bocsáss meg! Nem tudtam, hogy mit cselekszem. Ne verj meg! Büntetve vagyok már a szégyen által, ami rajtam esett. Meg vagyok gyalázva örökre!
Puskin fölemelé a nőt.
- Ne sírj! Szeles gyermek voltál, nem egyéb. Előttem tisztább vagy az angyaloknál. S hogy meg ne légy gyalázva, arról fogadom Istenemre, hogy tenni fogok. Csókolj meg és légy nyugodt.
- Megbocsátasz nekem?
- Nincs semmi megbocsátani valóm. Asszonynak joga van azt követelni férjétől, hogy legyen hozzá olyan hű, amilyen ő maga. Olyan leszek. Most ölelj meg, és vigyázz magadra szépen. Majd ha visszatérek, akkor megmondom, hogy ki volt az a nő, akinek a hívására elutaztam.
Tudta azt Bethsába jól: Eleutheria.
Puskin fegyvereit magához véve, szánkójába veté magát, s kocsisának megmondta, hogy merre hajtson.
A jemsik fejet csóvált. Arrafelé sohase jutni el Szentpétervárra; pedig az ő útlevele oda szólt.
Reggeltől estig tartott, amíg Galban lovag birtokáig eljutott Puskin. Egy ősi kastély volt ott nagy terjedelmű fenyőerdők közepett; vadászbirtok.
Az ellenméreg jól hatott.
Szerelmi boldogságért meg nem tette volna Puskin, hogy a határidőre megjelenést elmulassza; de a szerelemféltés erősebb ellenméreg! Olyan ember akad elég, aki a szabadságért feláldozza szerelmét, boldogságát, birtokát, magas rangját, de aki férji becsületét feláldozza, olyat nem látott a világ. ,,Tegyétek az egyik serpenyőbe valamennyi indulatszörnyet, s a másikba a szerelemféltést, s ez lenyomja valamennyit. A világ minden zsarnokait nem gyűlölik oly erősen, mint a szerelmi vetélytárst.
Ha Brutusnak azt mondták volna március idusán, hogy Casca elcsábította a feleségét, Casca halt volna meg, nem Caesar.
Ezt Zeneida jól kifőzte.
Ő ismerte az egész helyzetet.
Hónapok óta nyitott kártyával játszott már a két ellenfél. Titkos följelentésekben rég el voltak árulva a terveik; ismerték egymást név szerint. De mind a két fél tétovázott, hogy melyik kezdje meg a támadást. Az alkotmányvivő párt hívei ott voltak a legmagasabb hivatalnokok közt, magában a táborkarban. Hogy össze fognak ütközni, azt mindenki tudta, csak azt nem tudta hogy mikor.
Egy kulcsa volt a kitörés határnapjáról értesülésnek.
Ez a kulcs volt Puskin útrakelése.
Amely napon ő elhagyja Pleskovot, hogy a tilalom ellenére megjelenjen Szentpétervárott, az a kezdet!
Erre lesett Galban lovag, és Ghedimin hercegnő, és az egész Arakcsejeff-liga.
És erre alapítá Zeneida azt a cselszövényt, mely Puskint kiragadja a vésznap határköréből.
A mi bevett fogalmaink szerint az könnyen veszedelmes játékká lehetett volna. Nálunk a szerelemféltés halálos bajjal is végződhetik. De Oroszországban más társadalmi fogalmak vannak. Ott az idő szerint minden párbajvívás szokatlan volt. Láttuk Jakuskin példájából, hogy aki ott párbajra hítt ki valakit, azt elküldték a Kaukázusba. Bethsába nem kockáztatott egyebet, mint azt, hogy Puskint elküldi Georgiába, ha Galbant kihívja; mert az ugyan meg nem verekszik senkivel. Legfeljebb egy kis ökölharc lesz a dologból, ha a két férfi szembekaphatja egymást, s ott meg aztán a keménymarkú falusi gazdát nem kellett félteni az elpuhult kéjenctől.
Puskin kívül hagyta a szánkóját az úton, hogy megérkezte zajával figyelmet ne keltsen. Csak a pisztolyait meg a korbácsát vette magához, s úgy sétált be a kastélyba.
Az meglehetősen elhagyatottnak látszott, még kutyák sem voltak az udvarán. Nagy nehezen tudott előzörgetni valamelyik ajtón egy dvornikot.
- Merre van Galban lovag?
- Nem tudom biz én, szívecském, mert az még tegnap elutazott.
- No, csak nem kell hazudni, mert majd a nogajkával kérdezlek ki! Eredj hozzá és mondd meg neki, hogy itt van valaki Puskinéktól.
- Jaj, lelkecském, akkor éppen nagyon jó, hogy megjöttél. Hagyott ám itt a lovag úr egy levelet Puskinék számára. Ő ugyan azt mondta, hogy asszonyság lesz, aki jön, de azt hiszem, hogy az mindegy: neked is odaadhatom.
S előhúzta a csizmaszárbul a levelet. Nem tesz semmit, hogy a pacsuliillat egy kicsit meghonosítodott a bagariaszag által.
Puskin föltépte a levelet és olvasá:
- Madame. Ezer bocsánat! De ezúttal nem az ön szívére van szükségem, hanem a férje fejére. Sietek vele találkozni annál a szép asszonynál, akinek neve ,,l'échafaud!" Galban.
- Fordulj vissza! - ordítá Puskin a jemsiknek. - Vágtass Szentpétervár felé, ahogy a ló bírja!
- Késő volt már. Egy nap el volt veszve. Puskinnak nem lehetett december 26-ikára odajutni a vész színhelyére.
Az asszonyi cselszövény jól sikerült.
Ha minden el lesz is veszítve, de a költő feje meg van óva!









Jókai Mór: Szabadság a hó alatt


,,Derevaski daloj!"
Sohasem volt Szentpétervárott nagyobb csend, mint december huszonhatodikát megelőző három napon.
Az éjjeli lárma, a korcsmai dobzódás egyszerre megszűnt. A ,,kaba"-okban a naponkénti háromezer veder pálinka helyett nem fogyasztottak el többet kétszáznál. Félelmes jelenség! Mikor az orosz nép fölteszi magában, hogy eszénél akar maradni!
Huszonöt nap óta nem volt már uralkodója Oroszországnak. Mi történt e huszonöt nap alatt?
Ezalatt két feje és két szíve volt a nagy birodalomnak: az egyik Varsó, a másik Szentpétervár.
Szentpétervárott kikiáltották a varsói alkirályt cárnak. Varsóban meg a szentpétervári nagyherceget, Miklóst.
A legifjabb testvér, Mihály, éppen látogatóban volt Constantinnál, midőn Tagánrogbul Sándor cár halálhíre megérkezett: - két nappal hamarább ide, mint Szentpétervárra. Nagy ünnepélyeket szakított félbe e rémhír. Constantin rögtön sietteté öccsét a visszatérésre, a trónöröklésrül való lemondás ismételt kijelentésével. A nagyherceg és a Szentpétervárról jövő küldöttség útjai keresztezték egymást. Amikor Mihály megérkezett Szentpétervárra a megújított lemondással, akkor érkezett Varsóba Labanoff az okiratokkal, amik Constantin kikiáltását tartalmazták, mellékelve a hadsereg esküje s a nép hódolati nyilatkozata, százezernyi aláírással. (Vasárnap a templomokbul kijövő embereket mind aláíratták; aki nem volt írástudó, annak megfogták a kezét, s úgy vezették a tollát.) De Grudzinszka Johanna varázsa még mindig győzött. A lepecsételt csomagra e cím volt írva: ,,ő császári Felségének".
- Tudom mi van benne - mondta Constantin. - Az, hogy váljak el a feleségemtől, és házasodjam össze a cári trónnal. Köszönöm. Ez a levél nem nekem szól. Én nem vagyok császári felség. Vidd vissza, honnan küldték.
És feltöretlenül küldte vissza az egész csomagot.
Mihály nagyherceg éppen úgy járt a maga küldetésével. Constantin levele Miklós cárnak volt címezve. Ezt meg az nem fogadta el: Constantin már ki van kiáltva, a hadsereg már felesküdött hűségére, a nép már aláírta a hódolatot; nevezetes államokiratok lettek kibocsátva a neve alatt. Ez meg nem másítható. Mihálynak még egyszer vissza kellett menni Varsóba, hogy Constantint rábírja a korona elfogadására. Ezúttal Dorpatban összetalálkozott a küldöttséggel, mely Varsóból jött, s az meg hozta vissza magával a felbontatlan levélcsomagot.
Eszerint nem volt Oroszországnak egy cárja sem.
Az összeesküvők, a republikánusok aztán azt mondták, hogy:
- No hát legyen kettő!
Ekkor érkezett meg a Dél-Oroszországban fölfedezett katonai összeesküvésnek a híre Szentpétervárra.
Sem az egyik, sem a másik félnek nem lehetett tétovázni többé.
Pestel és tíz zászlóaljvezető el lettek fogva; de a zendülés azzal nem lett elfojtva, csak a kitörés siettetve.
December 25-ikén késő estve határozta el magát Miklós, hogy a koronát feltegye a fejére.
Ezzel a következő nap végzete fel lett idézve.
A trónralépés nyilatkozványa éjfél után két órakor lett készen; már ekkor nem lehetett azt közzétenni. Másnap reggel pedig fel kellett volna az ezredeket esketni az új cár iránti hűségre: anélkül, hogy azok tudták volna, mi történt a régi cárral, akinek alig két hete esküdtek hűséget.
Az összeesküvők is egész éjjel tanácskoztak, hogy mit tegyenek.
- Minden készen van a szabadságharcra! - mondá a lelkesült költő, Rilejeff.
- Csak egy hiányzik- viszonzá rá Ilmerinen Zeneida. - Az, hogy a nép nem tudja, mi a szabadság.
- És az igaz - szólt Ghedimin. - A mi eszméinket nem érti meg a nép, nekünk azon kellett volna kezdenünk, hogy megértessük vele, mi a szabadság.
- Nekünk azon kell kezdenünk - vágott közbe Jakuskin -, hogy megszabadítsuk a zsarnokaitól, akkor majd megértetjük vele, hogy mi a szabadság.
A harc meg volt izenve. Az összeesküvők siettek ezredeikhez, s még a kora reggel sötét ködében elfoglalták a téli palota előtti tért, a fellázított ezredekkel.
A lázadó katonák jelszava ez volt: ,,Derevaski daloj!" (Dobd el a fakovát!) A rendes hadgyakorlathoz a lőfegyverek sárkányában fakovák voltak; ezeket most siettek felcserélni igazi kovákkal.
S aztán ,,hurrá Constantin!"
De hát csak Constantin? Hát a szabadságról semmi szó?
Arról is gondoskodva lett.
A fellázadt katonák azt is kezdték kiáltozni, hogy éljen a ,,Konstitúció!"
Azt hitették el velük, hogy ,,Konstitucia" Constantin hercegnek a felesége.
Tehát lelkesültek a szabadságért, mint a cárnak a feleségéért! A szabadság mélyen, mélyen a hó alatt feküdt, mint az eltemetett makk! Napsugár kell annak elébb, mely kiköltse.
A trónralépő cárt a lázadás zűrhangja üdvözlé országlása első reggelén.
A legkegyetlenebb ezredek lázadtak fel ellene. Hurrá kiáltásuk a Péter cár piacáról áthangzott a téli palotáig, amit akkor váltott fel Miklós a régi csendes kis Aniskof palotájával.
Tábornokai, akik sápadtan rohantak fel hozzá, értesíték a kitört veszélyről.
Miklós már ért meg egyszer ilyen jelenetet. Ezelőtt huszonöt évvel, mikor kisgyermek volt, s csendesen aludt az ágyában, s egyszer csak odarohant hozzá az anyja, felkapta az ölébe, s futott vele ki a sötét szobákon keresztül, segélyért sikoltva. Egy ajtóból egy halavány férfialak lépett eléje. Abban a szobában dühös küzdelem tombolása hangzott. Valaki élethalálharcot küzdött. Az az ő atyja volt. A sápadt alak, Pahlen gróf; kierőszakolta az anyát és remegő gyermekét a rémület helyéről. Ezt a jelenetet Miklós nem feledé el soha. - Íme neki is volt egy olyan kisfia, aki még az ágyban aludt. - Ő is felkapta azt a karjára, és futott vele le a lépcsőkön. De mielőtt a fiát átadta volna a katonáknak, előbb a nejét levezette a kápolnába. Ott egymás mellé térdepelve megesküdtek, hogy uralkodókhoz méltóan fognak meghalni. A cárnénak e rémjelenettől kezdve reszketős lett a feje, s egész holtáig az maradt. Azután vitte a fiát az ölében a cár ki az udvarra. A téli palota őrségét éppen egy finn ezred egy zászlóalja képezte. Maguk a kalevainok: a szuomalain nép csudnak csúfolt fiai. Nem oroszok, semmi közük Rurik birodalmához.
Az új cár odaállt eléjük, karján tartva gyermekét, s széttárá előttük keblén a feltépett egyenruhát.
- Ha haragotok van rám: ide lőjetek a mellembe!
És igaza volt Puskinnak.
Az emberi érzés erősebb, mint a szabadságvágy. Az védelmére kel a rabszolgának, ha azt a cár üldözi, s a cárnak, ha azt a rabszolga üldözi.
- Ne félj, megvédelmezünk! - kiáltának Ilmerinen Zeneida honfitársai.
- Akkor nektek adom gyermekemet, viseljetek rá gondot! Ha én elesem, ez lesz uralkodótok.
S azzal odadobta legfájdalmasabban sújtott alattvalói közé a sápadt trónörököst, II. Sándort.
Jól ismerte az emberi szíveket. E bizalommal elfordítá azoknak a fegyvereit saját melléről, s megtámadói ellen fordítá azokat.
A finn zászlóalj egymaga, reggeltől estig védte az összes forradalom ellen a téli palotát.
Miklós pedig lovára kapott, s néhány tábornokától kísérve, kivágtatott a kapun.
A téli palota előtti téren nagy csoportokban hullámzott a korsók gyülevésze, s ordította a kés dalát. Ma volt annak a szüretje.
Miklós odalovagolt közéjük, s azt mondá nekik:
- Ugyan, édes gyermekeim, mit őgyelegtek itten? Nincs itt tinektek semmi keresnivalótok.
S az emberek egymásra néztek.
- No lám, hiszen jó ember ez! Azt mondta, hogy ,,édes gyermekeim!" s olyan szépen küldött innen. Gyerünk haza! S elszéledeztek.
Az admirálpalota előtt néhány hűnek maradt zászlóalj fogadta. Azoknak már élén vonult fel a roppant Péter térre, ahol a lázadók tábora gyülekezett. A tér egyik oldalát azok foglalták el, a másikat a cár hívei. A két tábor között állt az a kolosszális szobor, azon a gránit talapzaton, kezét úgy tartva maga elé, hogy nem tudni róla, parancsol-e vagy megáld.
A felkelők egy része a várat ostromolta a befagyott Néván keresztül, más a téli palota kapuit vívta; Miklós azalatt határozatlanul kóborolt alá s fel a nagy téren, nem bírva rá magát, hogy a végzetes kockát elvesse, melynek fordulásától függ uralkodóházának, s az egész birodalomnak sorsa.
Előbb mindent megkísértett, hogy a harcot elkerülje. Odaküldé a lázadókhoz a hadsereg legnépszerűbb vezérét, Miloradovics tábornagyot, hogy térítse őket engedelmességre.
Azt, mielőtt megszólalhatott volna, egy golyó leteríté lováról. Kahovszki volt, aki megölte. A hős vezér ott halt meg a cár karjai között.
Akkor odaküldte ellenfeleihez az ország főpapját, Szerafim metropolitát, teljes papi díszöltözetében.
Nem törődtek most azok a pappal, belemarkoltak a tisztes hófehér szakállba, s a fülébe kiálták: ,,Ha pap vagy, eredj misézni, ne ártsd magad a katonák dolgába!"
A lázadók egyre új segédcsapatokat kaptak. A tengerészezredek, a gránátos hadtest fele odaállt hozzájuk: a tömeg egyre növekedett, s a tér visszhangzott a kiáltástól: ,,Éljen a konstitúció!"
Ekkor maga lovagolt oda hozzájuk a cár.
A felkelők látták őt közelíteni. Ez veszély volt rájuk nézve, ha a cár egyedül jön ellenük. Egy lovastiszt szemközt vágtatott rá, kezét pisztolya agyán tartva.
- Mit akarsz? - rivallt rá a cár, mikor közel ért hozzá.
S valami olyan igézet volt hideg tekintetében, hogy a vakmerő eltakarta előle az arcát, megfordítá a lovát és visszanyargalt. A cárt erővel távolíták el a veszélyes helyről kísérői.
S már kezdett beesteledni.
Góg és Magóg hada vérszemet kapott, s kezdett belevegyülni a rémséges játékba. Ha besötétül, a kés meg a fejsze lesz az úr; hetvenezer muzsik dönti el, hogy ki parancsol ezentúl Oroszországban.
A cárt esdve kérték vezérei, hogy adjon jelt a támadásra. Mégis tétovázott. Elébb megkísérté egy színlett rohammal robbantani szét a lázadókat; parancsot adott a testőr-lovasezredeknek, hogy intézzenek áltámadást a lázadók négyszögei ellen.
Azok sortüzeléssel fogadták a feléjük rohanókat, s a testőrlovasság megtizedelve vettetett vissza.
E végzetes pillanatban rohamverő dobszó hangzott a Nagymorszkoje utca felől, s a moszkvai ezred élén megjelent a téren Mihály nagyherceg. Éppen az órában érkezett vissza varsói útjából, s rögtön összegyűjtve saját ezrede hűnek maradt részét, azokkal megtámadá a felkelőket, s azzal megkezdődött a harc.
A nagy lármázók, a ,,Medvesonka" hősei, táborukkal együtt, az első sorlövésre eltisztultak a térről, csak a katonák maradtak ott.
A szabadság hősei úgy harcoltak, ahogy hősökhöz méltó. Az a szegény katona pedig, aki elesett egy ismeretlen ügyért, talán a halál kínpercei alatt megtudta, hogy amiért kiszenvedett, az egy örökké élő istenség volt, aki egykor az ő utódait üdvözíteni fogja: a szabadság.
A késő éjszakáig helytálltak a piacon, s visszaverték a cári seregek támadásait.
Ekkor a mély sötétben egy üteg ágyú közeledett a Nyefszki prospekten felfelé.
Ez a széles sugárút olyformán szakadt be a nagy térre, mely az admiralitás palotája, a téli palota s az Izsák templom között fekszik, hogy annak mind a két részét uralja. Az elégördülő ágyúknak éppen úgy lehetett a cár serege, mint a felkelők tábora ellen irányozni a tüzét. S a tüzérségi tisztek csaknem mind az összeesküvők szövetségében álltak. Ezek örvendő hurrá kiáltással fogadták a tüzéreket, amint azok az utcaszegletén ágyúikat lekapcsolva, felállíták az üteget. Ezek az ő segítségükre jöttek. - E válságos percben odarohant Mihály nagyherceg a legelső ágyúhoz, kiragadta az egyik tüzér kezéből a kanócot, odairányzá az ágyút a felkelő tömeg felé, s az első ágyúdördülés azoknak a soraiba okádta a pusztító kartácsot.
Ez ágyúlövéssel volt eldöntve a napnak - a korszaknak - a sorsa. Következett a többi. Az egész üteg a felkelők táborát zúzta.









Jókai Mór: Szabadság a hó alatt


A névtelen embernek névtelen asszonya
Hát a diktátor hová lett?
Az egész mozgalom lelke, vezetője: Ghedimin?
Az az egész rémnap alatt keresett egy embert, akit nem bírt megtalálni: saját magát.
Hogy találhatott volna rá, mikor az meg őelőle futott?
A feladat, melyet elvállalt, nem az ő lelkületéhez való volt. Az első lépésnél észrevette az örvényt, amelybe az egész ügy, melyet eddig vállán hordott, képviselőivel együtt alácsúszik.
Egy lelkesült nép helyett, mely a szabadság lángkeresztsége által hősi elhatározásra lelkesült lesz, talált egy csoport katonát, aki vezetői által azzal van elbolondítva, hogy el akarják tőle venni a régi cárját, akit utál ugyan, de akinek hűséget esküdött, és ordít a ,,Konstitúcia" után, akiről azt hiszi, hogy az a cárnak a felesége! - Mi lesz a vége, ha győzni találnak ma? Holnap már megint valami újat kell hazudni a katonának, hogy meg ne tudja, hogy tegnap a ,,szabadság" volt az, amiért harcolt. - Mi neki Hekuba, s mi Hekubának ő? Mi közük a testőrgránátosoknak meg a szabadságnak egymáshoz? Mit javít az ő sorsukon a Konstitúcia? Igen: a főnökök azt ígérték nekik, hogy a Konstitúcia meg fogja duplázni a hópénzüket, de hisz annak, ha a katonát dupla zsolddal akarja fizetni, a népre dupla adót kell vetni! Ez lesz a szabadság? - S hátha holnapután itt lesz, akiért küzdöttek, Constantin maga? Itt lesz az egész hadsereg élén, amit Varsóból hoz magával, s azt mondja: ,,Kívántatok fiaim, itt vagyok! A Konstitúciót is elhoztam; de ez nem feleségem, hanem spanyolnád!" Mi fog történni akkor?
Hát ez a nép? Ez a rongyaiba belenyugodott, ez a nyomorúságával összeszokott napszámossereg. Hetvenezer muzsik, a világ minden nemzetének teherhordó küldötte. - Nem az orosz ,,nép"; valami egymást nem értő, finn, észt, litván, svéd, német, szamojed, oszét, lappon, oláh és minden szláv fajokkal egyforma rongyban és nyomorban egyesült zagyvalék, francia földönfutók, kalandorok által vezetve - nem, csak terelve. - Mi ennek a szabadság? A pálinkásboltok feltörése, s aztán a paloták és boltok kirablása. Egy lázító szó felgyújtja, mint a pozdorját, és egy kartácslövés szétfújja, mint a polyvát.
Ghedimin Iván, amíg végighalad egyik utcáról a másikra, a szövetségesek csoportjaitól még jobban visszaretten, mint az ellenségekétől.
Nem ez volt az ő eszményképe!
Nincs egy vezéreszme a lelkében; elindul meg visszatér; nincs egy egész gondolatja. Kóborlása közben összetalálkozik Rilejeffel. Annak az arcvonásaiban a saját magáét látja meg.
A költő szomorúan szorít vele kezet.
- Nem volt megérve ez a dolog! - súgja fülébe, s azzal elsiet.
Egy másik utcán összetalálkozott Bulatoff ezredessel - polgári öltözetben. Bulatoff volt megválasztva a fölkelés katonai vezetőjéül. És ez most kabátban, cilinderkalapban bujdokol. Meg sem akarták látni egymást: úgy suhantak el az egyik az innenső, a másik a túlsó járdán.
Ahová a legkevésbé volt bátorsága menni, az volt Zeneida palotája.
Ezt a nőt meglátni ma jobban rettegett, mint az ágyúk torkába nézni. Ez dacol a veszéllyel; míg ő, aki belesodorta őt, megfut előle.
Mégis jött aztán egy gondolatja, mely rákényszeríté, hogy fölkeresse Zeneidát.
Át kellett haladnia a Mojka hídján.
Ott azonban a hídőrök meglátják, hogy ő keresztülment! A csatorna be volt fagyva; Ghedimin lement a kőpart lépcsőin, hogy a jégen át kerüljön a túlpartra.
Alig tett néhány lépést, midőn egy suttogó hang nevén szólítá. Megdöbbenve tekinte oda.
Az egyik hídláb boltozata alul egy jól ismert arc bukkant eléje: Odojefszki herceg. A legvéresebb szájú hős, aki még ma reggel mindenkit le akart kaszabolni, aki tétovázik. És most már a hídboltozat alatt.
- Zeneidához ne menj! Palotája körül van véve! - suttogá a bujdokló, és visszahúzta magát menedékébe.
Micsoda rémlátás! Odojefszki a hídláb alatt! Az ezredes, akinek zászlóalja ott küzd az Izsák téren, a herceg, akinek palotája ott áll a ,,Nagy Millió" mellett; a históriai nagy név, aki helyet követelt Brutus és Riego között - beásva egy hófuvatba! S mit csinál ott? Egy darab pokolkővel fekete himlőhelyeket pettyeget az arcára, hogy ismeretlenné tegye magát!
Most már Ghedimin tökéletesen elveszté a fejét.
Visszament megint a túlsó partra, s sietett egyenesen a saját palotájába haza.
Hazaérve, egy névjegyére e sorokat írta:
,,Az égre kérem önt, jöjjön át nagyanyám lakosztályába. Nagy titkokat kell önre bíznom!"
E névjegyet Corynthiának küldte fel a kapus által.
Maga azután sietett fel a nagyanyjához. Itt volt az utolsó menedéke.
Odakünn már éjszaka volt, s dörögtek az ágyúk. A fegyverlobbanások fénye volt az egyedüli kivilágítása a cári fővárosnak.
       
A jó öreg Anna Feodorovna csak megvan most is, a maga kivetőkártyájával, dorombozó macskájával és hűséges Ihnáskójával, s számlálja a napokat, amik még az újévig hátra vannak.
- Megint egy új év! Vajon mit hoz az megint ránk? - Vajon ki éri meg?
Karácsony másodünnepe van. Ennek az estéjén, ha az ember két egyforma nagyságú viaszgyertyát meggyújt, abból, hogy melyik ég le hamarább, megtudja, hogy kettő közül melyik fog hamarább meghalni: az asszony-e, vagy az úr?
Ezúttal bizony az öregasszony gyertyája égett el hamarább.
- No hát teljesedjék Isten akaratja - sóhajta fel az öreg. - Ha már nekem kell előre elmennem. Hiszen bizony itt van már az ideje. Elég sokáig éltem. De csak mégis sajnálnom kell a szegény ,,öregembert", hogy marad itt nálam nélkül majd olyan egyedül? - Nem kell neki megmondani, hogy meghaltam. Hadd higgye, hogy még mindig élek. Minden születésnapjára kell neki ajándékozni egy piros hálósipkát, mintha én küldeném - tudod, Ihnáskó?
- Ugyan ne beszéljen annyit a halálról! - dörmögé fogvacogva a vén cseléd. - Hisz anélkül is úgy reszket minden csontom, ettől a sok ágyúzástól!
- Mert gyáva vagy. Mert soha sem voltál katona. Még akkor is félsz az ágyúszótól, mikor tudod jól, hogy az csak a karácsonyéjjeli nagy processióra szól. Ilyenkor ád a cár az udvarhoz tartozóknak nagy díszlakomát; a népnek pedig pompás tűzijátékot. Hallod, hogy pattog? Azok a rakéták. Most megy fel a nagy girandole! Mikor meg ilyen hat ágyúlövés jön egymás után csűstűl, ez azt jelenti, hogy most emeli föl a cár a poharát az áldomásra. - Ohó! Sokszor láttam én azt az ünnepélyt. Nem történt meg nálam nélkül soha. Szép asszony voltam ám én, mikor fiatal voltam! Aztán milyen hangom volt; mint az ezüst! Pál cár mindig felszólított, hogy énekeljem el az ő kedvenc nótáját: ,,Ha a nap végső sugárinál!" Még most is szép nóta az. De már nincs senki, akinek elénekeljem.
Debizony éppen jött valaki, aki meghallgatja a szép énekszót.
- Áldott úr Jézus! - kiálta fel, kezeit összecsapva Anna Feodorovna. - Hát te jössz, Makszimovics Iván? Hát megemlékezett az öreganyjáról a kis pulya? Micsoda? Te otthagytad a cári fényes lakomát a kellő közepén, hogy a szegény nagyanyádat meglátogasd karácsony második ünnepén? De az már igazán szép tőled, Makszimovics Iván! De vissza fogsz térni oda megint, ugye? Visszamenj ám! Miattam a cár neheztelését magadra ne vond. Mert a cár kegyelme olyan ám, mint a hajadon leány ártatlansága. Abból nem szabad semminek elveszni. Ha netán észre találta volna venni a cár, hogy eltávoztál idő előtt, mentsd ki magadat! Valld meg neki igazán, hogy a nagyanyádat látogattad meg. Ő ismer engem. Nagyon szeretett engem, mikor kisgyermek volt. Akkor én még fiatal asszonyka voltam.
(Az öregasszony még Sándor cárról beszélt, aki csak huszonhét évvel volt nálánál ifjabb.) Sokszor odabújt az ölembe, mikor az atyja kívánatára elénekeltem azt a szép dalt, amit az olyan nagyon szeretett: ,,Ha a nap végső sugárinál." Nem ismered? Jer. Eléneklem neked is. Ülj ide a zsámolyomra, hajtsd ide a fejecskédet a két tenyeremre.
Iván odaült a nagyanyja lábához. - Milyen jó volna most is kisgyermeknek lenni.
Az öregasszony aztán rákezdé a dalt.
Bizony olyan volt már a hangja, mint azoké az ódon zongoráké, amiket holmi fejedelmi kastélyban ottan felejtettek, s huszonöt év óta fel nem hangoltak, némely húr le is szakadt már; de azért csak elénekelte ő az unokájának.
,,Ha a nap végső sugárinál
       A fák közt, gyepágyad megett
Egy békés alkat elődbe áll
       S feléd nyájasan integet;
              Nem más az hű barátodnál,
              Ki békés örömmel kínál."
Irán megcsókolta a nagyanyja kezét a szép dalért.
- De te olyan nagyon bús vagy ma, Iván! Mondd csak, mi szomorít? Tán bizony útra készülsz? Hosszú útra?
- Nagyon hosszú útra.
- Te! Én kitalálom, hogy hová készülsz - szólt nevető hangon Anna Feodorovna -, te az apádat meglátogatni indulsz, az én szeretett Makszimomat!
Ezt kitalálta!
- Úgy van, nagyanyám, oda megyek. (A másvilágra!)
- Akkor vidd el neki ezeket az én csókjaimat. Meg százszor ennyit! Lásd, nem tudok sírni. Az öregember szemének az a szokása, hogy mikor nem akar sírni, akkor mindig könnyezik, mikor meg igazán sírni akar, akkor nincsenek könnyei.
Sírt helyette Makszimovics lván! Olyan ,,jó fiú" volt!
- De hát látod, mármost elmégy, engem itt hagysz. És aztán elmégy anélkül, hogy megházasodtál volna, s nekem itt hagynád magad helyett a feleségedet.
- Megházasodtam, nagyanyám - szólt Iván. - Éppen azért jöttem most hozzád, hogy bemutassam neked a feleségemet. - Óh, micsoda örömnap ez! Te megházasodtál! Van kis feleséged. Szép, takaros kis angyalka! És meg fogom látni mindjárt! Ez aztán a karácsonyi ajándék!
Hanem aztán mégis megsokallta magától az örömöt az öregasszony. Ejh, az így nagyon édes lesz; tölteni kell hozzá egy kis keserű feketekávét. Elkomolyodott.
- De hát miért titkoltad ezt előlem addig, amíg meg nem történt? Mikor én azt akartam, hogy a menyasszonyi ékszert tőlem kapja az arád? Ez nem jó volt. Remélem, hogy nemes leány?
- Egy Nariskin hercegnő.
- Gondolom, hogy a cár engedelmét kikérted a házasságodra.
- Megnyertem azt, nagyanyám.
- Akkor ki nem tudom találni, hogy miért titkolóztál? Talán nem tudott oroszul, mikor elvetted, s elébb meg kellett tanítanod, hogy velem beszélni tudjon? Mert én meg más nyelven nem értek: én még moszkvai leány vagyok.
Iván ráhagyta, hogy úgy van. Ebben nem volt semmi rendkívüli. A szentpétervári hercegasszonyok nemigen értettek oroszul. (Éppen úgy, mint abban az időben a magyar úrhölgyek magyarul.)
A csöngetés a külső ajtón félbeszakítá köztük a beszédet, a mellékszobában selyemruha-suhogás hallatszott, Corynthia mégis teljesíté férje kívánságát, eljött az ő hívására a nagyanyjához.
Miért nem ment Iván maga a nejéhez, miért kérte azt, hogy keresse fel őt nagyanyjánál? Annak súlyos okai voltak. A nő maga felelhetett róla magának. A világ előtt karöltve jártak, csupa hitvesi gyöngédség voltak. De ha a nő hálószobájának ajtaján kocogott a férj, a válasz az volt: ,,Nem vagyok itthon!" Ez így volt a július 21-ki napfordító éj óta.
Corynthia halaványabb volt a szokottnál: tekintete hideg, elhatározott.
- Köszönöm, hogy eljöttél - suttogá az eléje siető férj, s aztán kezét megfogva, oda vezette őt nagyanyja elé. - Íme a nőm, nagyanyám!
Corynthia meghajtá az egyik térdét Anna Feodorovna előtt, s odatartá az arcát megcsókolásra - a múmiának. Ma mindent megtett, amit kívántak tőle. A kezét is megcsókolta az öregasszonynak, azt a ráncos pergamenkezet.
Az öregasszony magánkívül volt örömében.
- Jaj, be gyönyörű teremtés! Milyen bájos, milyen kedves! Milyen finom nevelése van! De micsoda pompás báli ruhád van neked! Látszik, hogy most jössz a cár ünnepélyéről!
Szegény jó öregasszony! Azt hitte, hogy az báli ruha, amit Corynthia visel. Az ő idejében csak a cár bal paréján viseltek ilyen csipkés selyemruhákat, amilyen ennek az otthoni pongyolája. Ő huszonöt év óta nem látott divatlapot, és szabóval nem beszélt. Azt hitte, most ez a báli divat.
- No biz ehhez a pompás öltözethez nem is tudom, hogyan fog illeni a fejdísz, amit én tartogattam a számodra? Ihnáskó! Hozd ide a szekrényemet, amiben az ékszereim vannak.
Az öregasszony előszedte azokat az antik, igazgyöngyös, briliantos hajdíszeket, amik egy uradalmat értek, s biz azokkal nagyon meg volt akadva, hogy mi módon tűzködje fel Corynthia à la girafe frizurájára, amihez azok nem voltak készülve. Pedig azokat okvetlenül meg kellett neki kapni, és viselni az ő szemeláttára.
Corynthia hagyta magát felcicomáztatni.
- Így ni! Most még szebb vagy! Ezekkel az ékszerekkel most visszaviheted őt a cár ünnepélyére; hadd irigyeljék tőled!
- Nem, nagyanyám, mi nem megyünk vissza többet - mondá Iván -, ha megengeded, itt maradunk nálad. Itt töltjük a karácsonyestét.
- De mit mond majd a cár?
- Már tudja, hogy tenálad fogunk lenni, s elbocsátott.
- Ah, ha elkéredzkedtél, az már egészen más. Így már kedves lesz, ha nálam akartok maradni. De Istenem, hát már most én mivel tudjalak benneteket mulattatni? Tud a feleséged l'hombre-t játszani?
- Tud.
- Csakhogy az én kártyám, amivel naphosszat játszom, olyan kopott már. Szégyenlem előadni.
- Majd gondoskodik a nőm friss kártyáról. Engedd meg, hadd magyarázzam meg neki, hogy hol állanak.
- Jó lesz, jó lesz. Te Ihnáskó addig készítsd el a kártyaasztalt. Oh, milyen régen nem játszottam l'hombre-t! Amióta a kis fekete hercegnő, meg a tábornokné nem járhatják a lépcsőt. A teás szervizt, a süteményeket mind készítsd elő. A kandallóra rakj fát. Majd meglássuk, melyikünk álmosodik el hamarább, ha egyszer belemelegszünk a kártyázásba. Én nem!
Iván ezalatt franciául kezdett el beszélni Corynthiához; oly nyugodt kifejezést erőltetve arcára, mintha csak azt magyarázná neki, hol találja meg szobájában a játékkártyákat.
- Én el vagyok veszve. A ma kitört felkelésnek, ami úgy hiszem, azóta le van verve, én voltam a titkos intézője. Név szerint Trubeckoj herceg volt a diktátor; de tényleg én voltam az. Én voltam az intéző kéz, ő csak álarc. Trubeckoj már sietett magát tisztázni; odament a főparancsnoksághoz, letenni a cár iránti esküt, s megadta magát. Ezzel rólam az álarc lehullt. Én maradtam benn a vezérségben. Nem is háríthatom azt rá vissza; szegénynek ifjú neje van, aki őt nagyon szereti. A mai zűrzavarban azonban semmi részem nem volt. Hanem ez rajtam nem segít; mert mégis én voltam a diktátor. Ha az iratokat, amik e mozgalommal összefüggnek, megtalálják, akkor menthetlenül elvesztem. És velem együtt ezrei az ország legelőkelőbb embereinek, akiknek a nevei egy könyvbe fel vannak jegyezve, amit ,,zöld könyvnek" nevezünk. - Ezt a könyvet meg kell semmisíteni.
- Rám bízza ön azt?
- Kire bízhatnám másra? Mindenem, amim van, önnel közös. Nevem, vagyonom, rangom, becsületem egyúttal az öné is. S ez mind kockán forog most. És csak ön segíthet rajtam, senki más.
- Parancsoljon, mit tegyek?
- Óh, nem azt. Könyörgöm. Esedezem. Mert amit most kérek öntől, az valóban olyan nagy, mint mikor az ember Istentől kéri bűnbocsánatát. Az a könyv Ilmerinen Zeneidánál van elrejtve.
- Ah!
- Tudom, hogy ön gyűlöli ezt a nőt. Ok nélkül: esküszöm rá! De hát mit ér a kétségbeesett ember esküje? Engem nem kötött e nőhöz olyan érzelem, mely az ön női büszkeségét megsérthette. Más viszony volt az, rám nézve sokkal veszélyesebb; de önre nézve nem sértő. De azt nem fogja ön nekem elhinni. Nem is kívánom. De kérem azt, hogy a végveszély pillanatában legyen nagylelkű, és ha haragja volt ellenem, a Ghedimin címer becsületéért felejtse azt el, és siessen e pillanatban Ilmerinen kisasszony lakába, ezzel a kulccsal, mely a rejteket felnyitja. Én tudom jól, hogy minő áldozatot kívánok öntől, amikor azt kérem, hogy lépje át annak a háznak küszöbét. De ennek meg kell történni. Én magam nem mehetek oda, mert amint e ház felé közelítek, engemet rögtön elfognak; de önt nem fogják gyanúba venni. Rögtön beszéljen ön Ilmerinen kisasszonnyal, s tudósítsa a veszélyről, ha ő még nem tudná ezt. Én azt hiszem, hogy ő már tudja. Gondolom, hogy magától is rájönne arra, hogy e ,,Zöld könyvet" megsemmisítse, ha az oly erős rejtekben nem volna zárva, amit csak a legnagyobb erőszakkal, s sok idővesztéssel lehet szétrombolni. Ez a kulcs egyszerre felnyitja a zárt. Vessék önök a könyvet a tűzbe. Maradjon ön ott, míg hamuvá égni nem látja, s aztán siessen vissza, s szabadítson ki kétségbeesett helyzetemből...
- Úgy teszek, ahogy egy Ghedimin hercegnőnek tenni kell.
- Életemet és becsületemet tettem az ön kezébe...
- Tudom...
Corynthia átvette az acélkulcsot, és elsietett.
- Hogy elfutott a kicsike - monda az öregasszony.
- Mindjárt visszatér.
- A kártyákkal?
- Igen. A kártyákkal.
- Én azalatt kicsinosítom magamat, ne lásson ilyen pongyolának.
A kicsinosítás abból állt, hogy előhozatta a legújabb divatú baretjét (1807-ből), azt feltette a fejére, a nagy sárga strucctollal, s a két hamis schnekklit odaakasztotta a hajába. A haja fehér volt, a schnekklik pedig feketék.
Egy hosszú óra telt el.
- De milyen sokáig keresi a kártyákat a kicsike! Bizonyosan ő is átöltözik. Leveti a báli ruhát, s pongyolába, kartonba öltözik. Megállj csak, milyen tréfát fogok neki csinálni! Hogy fog rajta nevetni! Eldalolom neki a ,,házaspárok dalát". Az ám a csinos nóta. Hozd ide a gitáromat, Ihnáskó. Héj, milyen jól tudtam én gitározni valaha!
S a jó öregasszony kezébe vette az ócska lantot, s félbátorítva az első sikertől, hozzáfogott, hogy egy vidám, kedélyes régi nótával mulattassa az ő kedves kis pulyácskáját - kinek halálos veríték gyöngyözött a homlokán ez óra alatt.
- No, hallgasd hát!
,,A jó gazdasszonynak az a kötelessége,
Hogy urát becsülje,
A perpatvart és a cifrálkodást
Messzire kerülje,
Reggel már az ágyához
Jó szívvigasztalót hoz,
Délben bor, pecsenyére
Várja őt az asztalhoz"
(Ugye szép volt? De hallgasd meg a folytatását!)
,,Jó asszony férjének az a kötelessége,
Hallgasson szavára,
Őtet tűzbe-vízbe küldi, menni kell
Parancsolatjára,
Szépen kezet csókolni,
Intésére hajolni,
Ha vendége érkezik,
Őtet mulatni hagyni!"
- Hahaha! - nevetett a jó öregasszony a saját kedélyes dalának, s hajlandó lett volna, ha Iván csak egy szóval kéri, azt még egyszer elénekelni a kedvéért. Csak már jönne a kicsike, hogy az is nevetne rajta!
De Iván nem figyelt már oda: neszt hallott az ajtó előtt. Ezóta Corynthia megjárhatta az utat Zeneidához és onnan vissza. Sietett az ajtót felnyitni.
De nem Corynthia lépett be azon, akire várt, hanem valaki, akivel legkevésbé kívánt találkozni e ködös világon: - Galban. A lovag nem jött egyedül, mögötte négy gránátos állt a finn ezredből.
A lovag nem vette le a kalapját, mikor belépett, s nem üdvözölte a háziasszonyt, akinek a szobájába hatolt.
- Ghedimin Makszimovics Iván, ön az én foglyom! Adja át kardját!
Iván szótlanul oldá le kardját, s átadta neki.
Anna Feodorovna haragba jött.
- Nini! Micsoda ember ez itt, aki az én szobámba be mer törni, s az én unokámnak, egy Ghedimin hercegnek el meri venni a kardját? Kicsoda az úr?
- Hogy én ki vagyok, madame, azt megtudni önnek semmi szüksége, hanem hogy az ön unokája kicsoda, azt megmondhatom. - Ő a felzendült rebellisek diktátora, akik a cárt meg akarták ölni és leverettek.
- Ihnáskó! Ihnáskó! - rikácsolt az öregasszony. - Gyere ide! Nevess helyettem. Énnekem nem jön. Segíts nevetni! Nézd, itt egy farsang bolondja van, aki komédiát játszik! Azt mondja, hogy az én pulyám a rebellisek diktátora. Hová bújtál? Röhögj hát!
Iván halk hangon mondá franciául Galbannak:
- Én védni fogom magamat a cár előtt. Nincs ellenem semmi bizonyíték.
- Hát a ,,Zöld könyv"?
- Arról nem tudok semmit.
- Ne csinálj magadnak hiú reményeket, Makszimovics Iván! El vagy veszve tökéletesen. Feleséged elárult. Amint te azt a bizonyos kulcsot a kezébe adtad, ami azt a - tudod már - rulettbankot felnyitja ott Zeneida kisasszonynál, ő egyenesen a rendőrfőnökhöz sietett vele, s annak a kezébe tette le azt. Ezóta a ,,,Zöld könyved" jó helyen van.
       
Ghediminnek e szóra, mintha az ég minden csillagai szakadtak volna rá, megrogytak a térdei, s a feje alácsuklott. E megfoghatatlan rémgondolat megzsibbasztá minden gondolatát. Perc múlva megint egész vére fellázadt, reszketni kezdett a dühtől.
- Nem! Nem lehet az! Hogy egy asszony elveszítse tulajdon férjét, s azzal együtt saját vagyonát, becsületét! Ilyen szörnyeteg nem létezik a világon! S én nem vétettem senki ellen a világon oly nagyot, hogy az én büntetésemre teremtsen az Isten egy ilyen pokolcsodát!
- Rövid emlékezeted van, Makszimovics Iván - súgá fülébe Galban lovag. - Gondolj vissza arra az éjszakára, amikor Corynthiának hírül vitted Nariskin Zsófia halálát, s egyúttal Puskin megszökését Bethsábával. Nem tudtad volna tán, hogy Nariskin Zsófia az ő leánya volt, s hogy ő akkor éppen Puskinra várt, nem reád?...
E felfedezés még súlyosabb csapás volt Iván fejére minden elbukásnál.
Felnyitott ajka levegő után kapkodott; kezei a megfoghatatlan fantom után nyúltak ki vonagló ujjaikkal. Közel volt hozzá, hogy a szíve megszakadjon.
- De hát ne légy te féltékeny többé se Puskinra, se a feleségedre. Puskint majd főbe lövik, ahol megkapják; a feleséged meg majd visszakapja a rangját is, a vagyonát is meg a férjét is, amivel kárpótolhatja magát. Te szépen felsétálsz a vérpadra; a szép birtokodat meg a címeidet pedig, s talán még a feleségedet is, majd örökli az, aki jobban meg tudja becsülni, mint te. Talán éppen Galban lovag!
E szóknál Ivánnak csak aláhanyatlottak a karjai. Nem érzett, nem látott többé semmit.
Galban lovagnak utasítása volt elvégezni vele az ,,elítélt toalettjét".
Először letépte a melléről az érdemrendeket, azután a vállairól a vállrózsákat, végre minden gombjait az egyenruhájáról, melyen a cár címere volt.
A nagyanya nem értette azt, amit beszéltek: de amint azt meglátta, hogy unokája testéről hogy tépik le a katonai, a nemesi díszt mind, ha odafutni nem volt is ereje, de az asztalba megfogózva, fel tudott állni, és rá tudott rivallni arra, aki azt tette.
- Gyilkos! - Istentelen! - Ne merd bántani az én unokámat! - Állj meg! - Ne tépd tovább! - Hazugság minden, amit ráfognak! - Én megyek a cárhoz. - Lábaihoz vetem magamat. - Engem meg fog hallgatni. - Ő engem nagyon szeretett. Ihnáskó! - Add fel a palástomat! - A cárhoz megyek! - Megálljatok! - Hóhérok! - Ne adjátok rá azt a rabköntöst! Az én angyalom, Ivánomra! - Rabköntöst! - Énelőttem! - Ördögök! - Még a haját is le akarjátok-e vágni? Hol van a cár? - Megyek a cárhoz! - Megyek Sándor cárhoz! - Kegyelmet kérni!
És a szörnyű akarat csodát mívelt. A tehetetlen, rokkant test járni kezdett, mint egy élő kísértet; - el tudott tántorogni odáig, ahol Galban állt - annak megragadta a kezeit:
- Sándor cárhoz! - lihegé - Kegyelemért!
- Az égben van az már! - kiálta a lovag durván.
- Hát megyek oda! - sóhajtá az agg nő, s azzal összerogyott.
Jól mondá.
Odament.
Ahol a minden oroszok cárjai maguk is - nem osztják többé - hanem kérik a kegyelmet...
       
Ghediminnek (nem herceg többé!) az utolsó hajfürtei is lehullottak a fejéről. Ez a halálraítéltek tonzúrája.
Senkije sem volt már, aki szánja, csak a kürtőbe elbújt vén szolga csuklott ijedtében egyre e meggyalázó műtét alatt. Még azt sem engedték neki, hogy odamenjen holt nagyanyjához, s azt fölemelje a földről. Az elítélt lázadónak nincs se az élők, se a halottak közt családja többé.
Következett még, hogy a kezére és a lábára verjék a láncokat.
Jó, nehéz láncokat! Amilyenekről azt mondta a világosságügyi tanácsos: ,,Ne féljetek: megkapjátok ingyen!" S minthogy előkelő vezér volt, kitüntetésül még egy nehéz vasgolyó is volt akasztva a lánc végére, azt húzhatta maga után, valahányat lépett.
- És most, karra a fegyvert, középre a rabot! Előre! Hanem a szobaajtóban feltartóztatta őket valaki ezen szóval - A cár nevében!
Ilmerinen Zeneida volt, aki belépett.
Galban lovag elbámult.
- Ah, kisasszony, ön még szabadon jár?
- Amint látja ön. A cártól jövök.
- Hogy juthatott ön oda?
- Hát nem az én honfiaim, a kalevainok védték-e a cár fiát, feleségét és anyját ezen a mai napon?
- Értem. Ők bebocsátották önt a cárhoz. És aztán?
- A cár kegyelmet adott Ghedimin Makszimovics Ivánnak. Itt nálam a kegyelmi parancsa.
- Ah, ön megmentette Ghedimin Ivánt a vesztőhelytől!
- Sőt még az ólombányáktól is. A cár kegyelmes volt őt Tobolszkba száműzni a nyestvadászok közé. Ahova rögtön indulni fog.
- Remélem: gyalog?
- Nem. Saját szánkóján és egyedül.
- S ezt mind az ön szép fekete szemei vívták ki, szép kisasszony? De álljunk még meg egy szóra! Mikor a cár ezt a kegyelemparancsot aláírta, még nem volt tudomása róla, hogy a ,,zöld könyv" kézre került!
- Miféle ,,zöld könyv?"
- Ah, szép istennő! Ön is a tudatlant akarja játszani? Megbukik e szerepben. S ezúttal csakugyan én fogom önt kifütyölni! Nem tudja ön, hogy az ön rulettbankjának a titkos kulcsa a rendőrség kezébe került.
- De tudom. Nos aztán?
- S ezúttal a rendőrséget nem lehet úgy bolonddá tartani, mint tették énvelem, mikor Turgenyeff Miklós azt mondá: ,,Jesuis un président sans phrases, messieurs, faites vos jeux!" A ,,zöld könyvet" megtalálták.
- Én úgy tudom, hogy találtak egy sárga könyvet.
- És abban az összeesküvők nevei voltak az alkotmány alá írva, és a lázadási tervek mind!
- Abban a könyvben voltak feljegyezve azoknak az uraknak a nevei, akik a rulettjátéknál a banknak adósai maradtak, s becsületbeli tartozásuk volt kiegyenlítetlen.
- Jól játssza ön a komédiát, kisasszony, nagyon jól; hanem azért mégis ki lesz ön fütyölve. Hisz az írott betűk önök ellen fognak vallani.
- Azok nem fognak senki ellen vallani. Én, tudva azt, hogy a rulettjáték tiltva van, minthogy a rejteket fel nem nyithattam, a kulcslyukon keresztül teletöltöttem azt választóvízzel. S akik a ,,sárga" könyvet megkapták, egy betűt sem találtak annak a lapjaira írva, az mind eltűnt onnan. Jelen voltam, mikor felbontották. Semmi írás nem maradt ott.
E szókra nagyot csörrent valami. Iván csapta össze láncait, amik kezeire voltak verve.
Galban lovag tombolt dühében.
- Ön igazán a pokol szülötte! Ilmerinen Zeneida! Ön ezzel a démoni ötletével tízezer gonosztevő összeesküvőt mentett meg a vérpad tól és Szibériától!
- Számítsuk hozzá a családjaikat is, s mondjuk, hogy százezret.
- Ily gonoszságra csak asszony képes! S ön ezt nekem meg meri mondani?
- Mit törődöm én önnel? Nekem levelem van a cártól, mely szabadságot ád oda mennem e szomorú országból, ahová nekem tetszik.
Galban lovag, amint azt látta, hogy ez a nő túl van azon a körön, amelyben őt ostorával elérheti, vissza akart térni francia udvariasság mázával bevont szerepébe.
- Nagyon sajnálni fogja a szentpétervári világ, kisasszony, hogy önt elveszíti, a mai búcsúelőadás után! S hova fog ön menni, ha szabad kérdenem? Miután a rendőrséget tudósítanom kell felőle, hogy önt szabadon engedje távozni.
- Hát hová mennék? Ahová az én uramat viszik. Tobolszkba!
- Hogyan? Ön követni akarja Ghedimin Ivánt Szibériába?
- Hát hogyne? Én nem voltam neki felesége, hogy nyomorúságában elválhassak tőle; én csak szeretője voltam, én nem hagyhatom el.
Azzal odament a megláncolt rabhoz, s felvette a kezébe a láncáról a rajta nehezedő vasgolyót. Az volt az ő menyasszonyi hozománya.
- Mehetünk, uram.
Iván e pillanatban fölemelte büszkén a fejét, és arca ragyogott. Ez a rabbá nyírt fej az lett, aminek előbb kellett volna lennie. Egy büszke hős, egy szabadsághős szoborfeje! Ajkához emelé lánchordó kezével a hölgy kezét, s teljes, ép, érchangú szóval kiálta fel:
- Köszönöm, Istenem! Ma gazdagabbá tettél, mint voltam valaha!
Zeneida odasimult a keblére és átölelé.
- Most már fütyölhet ön, Galban lovag. A játéknak vége.
De Galbannak nem volt kedve azt tenni. Még az ő rossz szívét is meghatotta ennyi nemesség. A négy gránátos is lehorgasztott fővel állt ott, minden katonaregula ellen.
- De kisasszony! - hebegé a lovag. - Gondolja ön meg, hogy mi lesz önből, ha komolyan veszi ezen szörnyű elhatározást.
Zeneida odanézett Makszimovics Iván szemeibe, s egész lelke ott volt e tekintetében.
- Leszek a névtelen embernek névtelen asszonya! - Induljunk!
A lánc csörrent minden lépés után. - A magára hagyott szobában nem hangzott más, mint a vén szolga zokogása a kürtőben.
Hanem a földön fekvő halott arcán mind elsimultak a ráncok. Mosolygott...
       
Ilyen nagy vonásokkal rajzolt alakok számosan fordulnak elő a történelmi nagy korból. Így követte Trubeckoj herceget, a névleges diktátort, ifjú neje Szibériába, így a két Muravjeffet és Nariskint. Rilejeff özvegye visszautasította büszkén a kegydíjat, amit számára a cár rendelt. Egy fiatal nevelőnő, ki egy orosz herceg iránti szerelmét el tudta rejteni szívében, amíg az magasan állt fölötte, mikor az ítélet azt szibériai rabszolgává degradálta, akkor megvallotta az ifjú szülőinek szerelmét, s a rabszolgának neje lett, és vele ment a száműzetésbe. Hanem aztán ellenkező alakokat is éppen ily merész vonásokkal rajzolta korszak. Odojefszki herceget a híd alatti búvhelyén saját rokonai árulták el, s azoknak az úrnőknek a nevei is szép sort képeznek, akik azon a napon, amelyen a gyászos menet elindult Szibéria felé rokonaikkal, testvéreikkel: a téli palotában Ghedimin Corynthiának nyújták kezeiket a kontratánc alatt.









Jókai Mór: Szabadság a hó alatt


A megmentett költő
A lázadás teljesen leveretett. A felkelők utolsó csapatja Jakuskin vezetése mellett egy palotába vette be magát, s azt eltorlaszolva, védte a kétségbeesés heroizmusával; míg minden oldalról rá nem törtek, s ezzel a szentpétervári kísérletnek vége volt.
Hasonló balsiker fogadta a déliek fölkelését.
A két Muravjeff Apostol[1] testvért, mikor már le voltak fogva, az ,,Egyesült Szlávok" republikánus szövetségéhez tartozó tisztek kiszabadíták, s arra azok a katonaság élére állva, kikiálták a köztársaságot Vassilkóffban. Az ottani pópa megáldotta zászlóikat. De az áldásnak nem volt foganatja. A katonák nem bánták, ha köztársaság lesz, de hát ki lesz benne a cár? Mert cár csak kell a köztársaságnak is.
Az ustinofkai halmokon vannak eltemetve. Ott lőtték őket rakásra kartácsokkal, s gázolták a paripák alá; a sírhalom fölé, mely tetemeiket rejti, van emelve egy bitófa. Az az ő síremlékük.
Az Északi Szövetség halottainak ilyen emlék sem jutott. Őket még a harc éjjelén beeregették a Néva jegén vágott lékekbe; s a folyam öt hónapig befagyva marad.
Jakuskin foglyul esett, hanem a börtönben összezúzta a fejét, a kőfalhoz vágva.
Puskin csoda módra menekült meg.
Ezt a csodát két asszonyszív vitte véghez, mely úgy tudott megosztozni az őiránta való szerelemben, hogy mind a kettő megtartsa őt az életnek.
A Galban lovag birtokára tett kitérés után elkésett a végzetes napra való megjelenésről. Carszkoje Zelón innen kidőltek a lovai az erőltetett sietségtől, s ott az útfélen találkozott össze a szemköztjövő Battenkoffal, aki már a szentpétervári mészárlásból menekült: attól megtudta, hogy minden el van veszve már, Ghedimin herceg Szibériába száműzve, ahova Zeneida önként követi.
Puskin visszafordulhatott a feleségéhez. Nincs már Eleutheria többé. - Eltemették.
Senki se foghatta rá, hogy részese volt a szabadságkivívó szövetségnek. Az ő neve is ott volt a tízezer között, akiket egy komédiásné ,,pokolbeli" ötletével a vérpadtól és Szibériától elrabolt.
Volt azután elég zord idő, amit Puskin múzsája úgy szeretett. S hogy egészen az övé lehessen, a múzsájáé, Bethsába is itt hagyta őt.
Elment találkozni Zsófiával.
Nem állhatta ki ezt a hideg börtönvilágot.
Puskin aztán egyedül maradt puszta kastélyában, nem volt senkije, csak a vén Helenka, annak olvasta fel a verseit.
A másik év tavaszán parancsot kapott Miklós cártól, hogy jelenjen meg előtte Szentpétervárott.
Elfogott barátait akkor végezték ki.
Az is nagy jelenet volt! Hugo Victor tolla kellene hozzá azt leírni, mikor a kivégzés pillanatában az egész nagy vérpadalkotvány összeomlott, s elítélteket, hóhérokat, bírákat, mind maga alá temetett.
Ekkor hívatta a cár Puskint színe elé.
Puskin gyászt viselt.
- Kit gyászolsz? - kérdé tőle a cár.
- A feleségemet.
- Tehát nem a barátaidat, akik meghaltak? Valld meg! Ha itt Lettél volna Szentpétervárott, melyik részre álltál volna?
Puskin a nyakán érzé a pallos hideg élét.
Szabad-e az ilyen kérdésre hazudni?
Az egész világ etikája szerint szabad is, szokás is. Az összeesküvő nem tartozik saját maga ellen vallani: nem tartozik elismerni azt, amit be nem bizonyíthatnak rá, nem tartozik előadni azt, ami a szívében van.
És mégis, Puskinnak nem tudott kijönni ez a hazug szó az ajkán. Az ész diktálta, de a büszke szív útját állta annak.
- Ha itt lettem volna - felelt a cárnak -, én is ott lettem volna a barátaim oldalánál.
- Szeretem, hogy így válaszoltál - mondá erre a cár. - Én most Nagy Péter cár korát akarom megíratni, s keresek egy embert hozzá, aki tud költeni, de nem tud hazudni. Rátaláltam. Terád bízom e kornak megírását. Eredj haza és fogj hozzá. S amit ezentúl írni fogsz, annak mindig én magam leszek a cenzora.
Így szabadult meg a végzetes katasztrófából a költői alakok egyik legfényesebbike.
A ,,Medvesonkában" az igaz, hogy ezért proscribálták, mint árulót. (Mert ha a titkos társulatok mind elvérzettek is, a medvesonkai megmaradt, és az nem szűnt meg a szabadságért tovább is - inni.)

[1] Az Apostol családi vezetéknevük volt.









Jókai Mór: Szabadság a hó alatt


Ghedimin és Zeneida
Ghedimin, ha nem is herceg, de igazán boldog ember lett Tobolszkban.
Öt gyermeke született ott, mind fiú. Azok sem hercegek, hanem ki tímár, ki szűcsmester; de jól megy a dolguk, s nem tudnak semmit a szentpétervári palotáról.
Ez ugyan prózai vég. De nem lehetett elhallgatnunk, mert úgy van, s nem áll egyedül. Hány hercegi család ivadéka cserzi ott a bőrt, és nyúzza a hermelint, amit az ősei viseltek egykor.
A három Turgenyeff testvér legidősebbike, Turgenyeff Miklós, ki amaz emlékezetes gyűlésben elnökölt, dacára annak, hogy a kitörés alkalmával külföldön volt, halálra és vagyonvesztésre lett ítélve. Az egyik öccse, Sergius, amint ezt meghallotta, abban a percben megszakadt a szíve keservében. A másik öccse pedig, Sándor, utánament elítélt bátyjának, s megosztotta vele a saját vagyonát. - Ilyen szívek is teremnek a jég hazájában!









Jókai Mór: Szabadság a hó alatt


Constantin regéje
Krizsanovszkynak nagyon igaza volt, amikor azt mondá, hogy a lengyeleknek semmi okuk sincs a maguk sorsát az orosz szabadságharcosok terveibe beilleszteni.
A lengyel népnek nem kellett már azt magyarázni, hogy mi az a Konstitúció.
Hanem az is igaz, hogy a lengyelekre nézve Constantin felesége csaknem az volt, ami a Konstitúció. Ő volt rájuk nézve a gondviselés. A minden rosszat jóvátevő, a haragszelídítő, büntetéselfordító, az áldástervező gondviselés.
A hírhedett ,,nyepozvolim" (nem akarom!) nem fordította meg annyiszor a lengyel királyok akaratát, mint az alkirályét ez a szelíd szó: ,,Én így szeretném."
Mikor aztán meg volt érve az idő és alkalom, rendbe volt szedve a szükséges erő, akkor egyszer teljes, országrendítő hatalmában állt föl az egész nemzet. Öt hónapra X. Károly futamodása után Párizsból.
Egy éjjel a lengyel ifjak betörtek a Belvedere kapuján, s egész a nagyherceg hálószobájáig hatoltak fegyveres kézzel.
De elébb Johanna szobáján kellett keresztültörniök.
A nő fölriadt álmából, mikor már a tőrök a szíve fölé voltak emelve: ,,Egy hangot se ejts!"
- Mit! - kiálta fel a hölgy. - A lengyel orgyilokhoz nyúlt! Gyalázat!
S azzal félrecsapva a fölemelt tőrt, kiugrott az ágya túlsó felén, s átrohant a férje szobájába. Meg sem érezte, hogy egy tőrszúrás a hátába hatolt. A szőnyegajtót, melyen át menekült, hirtelen bereteszelé, s azzal a mélyen alvó királyhoz futott
- Ébredj! Ránk törtek.
- Mit? Orgyilkosok? - kiált az alkirály, fegyvereihez kapva.
- Nem orgyilkosok! - szólt a nő, büszkén palástolva szégyenét. - Hanem szabadsághősök. A lengyel nép föltámadt ellened. Menekülj.
- Mit? A lengyel nép föltámadt? S te, a lengyel leány, nem a néped mellé állsz, hanem engemet védsz? Csoda ez!
- Férjem. Szeretlek. Megszabadítalak.
Azzal a férje szobájában egy szögletben megnyomva egy rugót, feltárta a rejteket, amin keresztül az ősz Krizsanovszky odajárt hozzá, s amiről Constantinnak tudomása sem volt.
- Siessünk. Ez a lépcső a kertajtóhoz vezet.
A szőnyegajtó vassal volt bélelve, a megrohanók nem bírták azt betörni. Johanna is hirtelen öltönyt kapott magára, s eltitkolá, hogy meg van sebesülve.
Sietve vitte kézen fogva férjét az ismerős rejteken át a kerti alagút ajtajáig.
Meg voltak menekülve; de csak rövid időre.
A közel Varsóból áthangzott a félrevert harangok kongása. Ott a fölkelés már diadalmaskodott.
A Laziénka falán kívül cirkált egy dzsidás lovas. Azt odakiáltá a nagyherceg, s leszállítá a lováról. Arra aztán felült maga, s Johannát odaemelve maga elé a nyeregbe, menekült tova.
Hanem a dzsidás sietett tudatni az alkirály menekülését a felkelőkkel, s azok utánaeredtek.
Egy ulánszakasz utolérte a menekülőket a bjelogrodi erdők alatt. Az egy lónak nehéz volt a kettős teher.
A csapat vezére maga volt Krizsanovszky.
Mikor férjét utolérték, Johanna átölelte őt.
- Csak testemen keresztül juthattok az övéhez!
Krizsanovszky hüvelyébe dugta kardját.
- Legyen úgy. A ,,te" férjedet ne bántsa senki. Mi védkíséretül fogunk szolgálni Constantinnak.
És maga a lengyel lovascsapat kísérte el a menekülő alkirályt a táboráig, mely éppen hadgyakorlatokra volt összegyűlve.
Ellensége védte a futót.
S a nemeslelkűség is ragály. Nem mindig, de néha elragad.
Constantin, táborába érve tudta csak meg, hogy Johanna sebet kapott, az ő életét védve. Ez nagyon hatott kedélyére.
Csak a mély elérzékenyülés teszi felfoghatóvá, hogy egy orosz nagyherceg, egy alkirály, egy hadvezér arra a monstruosus nagylelkűségre vetemedjék, hogy táborába érve, azt mondja a hadirendbe felállított katonáinak:
- Aki lengyel, s jobban szereti a hazáját, mint engemet, váljon ki, és menjen el innen!
S elbocsátá zászlóstul, fegyverestül a lengyel ezredeket, amik parancsa alatt voltak, mind. S akkor a megmaradt orosz sereggel kitakarodott Lengyelországból. Hazavitte az oroszokat Oroszországba.
Lehetett egy ilyen szörnyeteg nagylelkűséget megbocsátani?
Soha! Constantin, mire táborával Minszkbe ért, hirtelen meghalt.
Ki ölte meg?
No, hát ki? A zöld szemű ember. Csakhogy ezúttal nem a Csatir Dagh-i, hanem a Gangesz-parti. A kolera.
Azt mondják, hogy el is temették. Azt mondják, hogy oda tették le a koporsóját a szentpétervári Péter-Pál templom sírboltjába.
Csakhogy ezt a nép nem hitte el.
A népmonda azt beszéli, hogy elfogták őt, és elvitték a szent szigetekre.
Egy évben parasztlázadás tört ki, s a vezetőről azt kiálták ki, hogy az Constantin. A zendülés nagy mérveket öltött. Leverték; de a vezért nem bírták kézrekeríteni, a nép úgy elrejté azt.
S még most is hiszik, hogy Constantin herceg él.
A lappon halászok, mikor éjjelenként csónakaikkal a solovecski zárda körül kalandoznak, gyakran látnak ott a holdvilágnál a bástyafokon sétálni egy magas, ősz alakot, akit közelbül fegyveres őr kísér, s aki összetett kezeit fölemelve az égre, imádkozni látszik. - Azt suttogják egymás között, hogy ez a rejtélyes foglya a szent szigeteknek, az eltűnt Constantin. Pedig majd negyven éve már annak.
*
A hó messze beteríti a vidéket - az utakat se látni. Szürke, ólomnehéz égmennyezet borul a láthatárra. Minden elcsendesült.
Hanem a mély hó alatt most is zöldül még valami, aminek a gyökere nem vész ki soha.









Jókai Mór: Szabadság a hó alatt


Történelmi jegyzetek
1. Rózsák a hóban. Lukasinszky, miután a legnagyobb kínzásokkal sem lehetett tőle vallomást kicsikarni, nyomtalanul eltűnt; parasztok, kik abban a környékben laktak, ahol Constantin, a caesarevics keresztülvonult, láttak egy embert, ágyúlafétára kötözve, elhurcoltatni. Azt állítják, hogy ez volt a szerencsétlen Lukasinszky. Az általa alapított ,,hazafi társaság" azonban annál erélyesebben folytatta működését (Der russische Hof v. Jakob Magnus Crusenstolpe V. kötet). ,,Seisász" egy orosz vígjáték komikus alakja, kiben a szolgálathűség van személyesítve. A század elején nagy tetszéssel adták. Vö. Dupré de Saint-Maure ,,Le Theatre russe" 1824.
2. Nagyúri kedvtelés. Vadászat Sz.-Pétervárott. A cári kegyenc a Carszkoje Zelótól Szentpétervárig az utcán vadászott végig, s a vadászat alatt minden urasági hintónak, járműnek, társzekereknek, sőt maguknak a postakocsiknak is meg kellett állni, s várni addig, míg a hercegi vadászatnak az utcán vége lett. Ez a jelenet eltartott egy óráig. (Les mystéres de la Russie, par Fréderic Lacroix.)
3. Hadjárat egy asszony ellen. Az orosz és lengyel titkos társulatok. Neveik, céljaik, működésük, a tagok fölvételi módja leírva körülményesen Crusenstolpe ,,Der russische Hof" művében V. kötet.
4. ..... Két zenészeti irány harca az orosz udvarnál. Cimarosa, Paesiello, Salvini, Fernando Cortez szerzője és Rossini között, egy orosz udvarhölgy magánlevelében leírva 1824-ből, Dupré de Saint-Maure ,,Moeurs russes" művében, I. kötet.
5. ..... Demidecemvirek. Pál cár idejében minden orosz nemes tartozott valami katonai tisztet viselni, csupán tíz fiatal embernek volt megengedve, hogy a polgári osztályt képviseljék; ezek az udvari levéltárban lettek alkalmazva, s ott régi okiratok másolásával foglalkoztak. Gúnynévvel ,,demidecemvirek"-nek hívta őket a társaság. Ezek között volt Turgenyeff Miklós mint húszéves ifjú. Ő hozta hírül Pál cár halálát a többi kilenc társnak, amire azonnal szétfutott mindenki, s nem másolt több ócska okiratot; csupán a hírmondó maga, ki elsőrendű történetíró lett később, elbeszélésünk korszakában.
6. Az orosz színészet 1824-ben. Saint-Maure azt írja, hogy az orosz színházaknál a füttyöt a sziszegéssel szokták helyettesíteni. Azon időben minden nagy földesúr tartott színtársulatot; egy különösen oly leleményes volt, hogy ugyanazokkal a jobbágyaival reggel a szent misén énekeltette a kórust, délben muzsikáltatott az ebéd felett, s este eljátszatta velük a ,,Les precieuses ridicules"-t, s mind a három minőségben megfeleltek a - parancsolatnak.
7. A ,,Zöld könyv." Hannibál vére folyt Puskin ereiben. Igenis Hannibálé, de nem a karthágói vezéré, hanem egy felszabadult észak-amerikai néger hercegé, akinek Hannibál volt a neve, s ki Puskinnak valamelyik nagyanyját nőül vette. A regényben amúgy szebben hangzik. (Vö. Puskin életrajza Bodenstedttől.)
8. Jakuskin. Rilejeff azzal fenyegette Jakuskint (más néven Jakubovicsot), hogy rögtön lelövi, ha le nem tesz a cár élete elleni merényletről, ott az összeesküvők gyűlésében. Vö. Crusenstolpe, Der russische Hof.
9. ..... Krizsanovszky tiltakozása a gyilkossági kísérlet ellen a lengyelek nevében. - Ugyanott.
10. ..... Pestel terve, a cári családnak Amerikába szállítása iránt. Ugyanott.
11. Az általános respublika tervezete apró önálló országokkal. Ugyanott.
12. ..... ,,Un président sans phrases." Csupán e négy szót hallhatta meg a betoppanó kém. S ez elég volt arra, hogy Turgenyeff Miklóst, ki külföldre menekült, fej- és jószágvesztésre ítéljék. E hírre az egyik testvére azonnal szívszélhűdést kapott, és meghalt. A másik testvére pedig utána sietett, s megosztá a vagyonát a száműzött testvérrel, nem törődve az udvar haragjával. Ez volt Turgenyeff Ivánnak, a világhírű szabadelvű regényírónak az atyja. (Az 1825. forradalom áldozatainak felségsértési pöréből.)
13. ..... Háromnapi teljes sajtószabadság Oroszországban. ,,La censure", Dupré de Saint-Maure művében.
14. A pézsmaszagtól a kátránybűzig.
..... A cár és a nagyhercegek elfogatási terve. (Vö. Crusenstolpe: ,,Der Russische Hof" V. k.)
15. ..... ,,A katonák maguk raboltak éjjel az utcán." Sehnitzler utazási naplójában ezt írja: ,,Szentpétervár teli van a legborzasztóbb hírekkel. Egy nevezetes személyt az utcán meg akartak ölni; egy előkelő polgárt egész az ingéig kifosztottak hazatértében. Tegnap reggel az utcán egy fejnélküli hullát találtak. Ma a legnépesebb utcán feltörtek egy palotát erőszakosan; még a templomokat is kirabolják, az egész gonosztevővilág söpredéke látszik e szerencsétlen várost elözönleni. A lakosok nem merik este elhagyni a házaikat." - Crusenstolpe szerint Miloradovicsot vádolták azért, hogy nem ügyelt fel rá, hogy a katonák éjjel ki ne járjanak a kaszárnyából. Mikor megtudták, hogy emiatt a rendőrfőnök, Gorgolis leköszönt s Hulkin jött helyébe, a kasinóban Nariskin herceg vette a kalapját, s azt mondta: sietek haza eltorlaszolni az ajtókat és ablakokat.
16. ..... Marat öccse.
,,Ideérkeztekor büszkén nevezte meg magát a rendőrség előtt, hogy ő >>Marat!<< Ott arra kérték, hogy legyen szíves valami más, okosabb nevet venni fel. Így vette fel a szülővárosa nevét. Nagyon hiú volt rá, hogy ő a testvére Corday Charlotte hírhedett áldozatának. Azt mindenkinek elmondta, hogy ő Marat testvére, s sokszor megjárta vele. Különben francia nyelvmester volt." Dupré de Saint-Maure ,,Les gouverneurs d'enfants."
17. ,,Az űzött vad."
A zenekar. Maga Catalani is azt mondta, hogy ennél szebb éneket soha nem hallott. Les chantres de la Cour D. de Saint-Maure III.
18. Nariskin Zsófia. Der russische Hof. Crusenstolpe.
19. Severin család. Geheime Geschichte Russlands. - Schnitzler.
20. Constantin nagyherceg alakjának leírása.
,,Constantin testileg még rútabb volt az atyjánál. Ugyanaz a kalmuk arculata volt stb." Fantaszta és felfortyanó s legnagyobb mértékben brutális volt; de voltak jó tulajdonai elrejtve a durva külső alatt. Der russische Hof. Crusenstolpe.
21. Constantin jellemzéséhez.
Egyszer a katonák mustrálásánál meglát egy újoncot, aki sírt. Azért, hogy sírni mert, huszonöt kancsukát veretett rá. ,,Nézd, mondá a büntetését kiállottnak, ez a derék legény, a pajtásod; ez bezzeg nevet, mikor a szemem közé néz! Ez a jó katona. Hát te legény, mit nevetsz olyan jóízűen?" - ,,Azt, hogy én még ilyen csúf pofát, mint a tied, soha életemben sem láttam!" - S Constantin adatott a goromba fickónak huszonöt - rubelt. De Custine. La Russie.
22. Marat jellemzéséhez.
A francia forradalom alatt a kivándorolt főurakkal együtt jött inas, lovász, kengyelfutó had elárasztá Oroszországot, s miután ott akkor nagy divat volt a fiatalságnak francia nevelést adni, valamennyi beállt az uraságokhoz - nevelőnek. Volt olyan, aki tanári állásra is folyamodott a középtanodákhoz, s csak azon múlt, hogy el nem nyerte ez állomást, mert ,,Gymnase" helyett ,,Gil Blase"-t írt a folyamodványában. ,,Les instituteurs." Dupré de Saint-Maure.
23. Constantin lemondása Grudzinszka Johanna miatt.
Die Geheime Geschichte Russlands von Schnitzler.
24. A Napóleon-kultusz az orosz nép között.
,,A szabad Oroszország." - William Hepworth Dixon.
25. Néva-áradás.
Les mystéres de la Russie.
26. A cár mindenütt részt vett a mentés munkájában.
Der russische Hof Crusenstolpe.
27. Tarrakanoff hercegnő.
Állítólag Erzsébet cárnő leánya, Tarrakanoff hercegnő cím alatt fölnevelve. Radzivill herceg gyermekkorában elvitte Rómába, azért, hogy később nőül vegye, s II. Katalin ellen fölléphessen vele. Katalin elkoboztatta a herceg birtokait, s míg az visszatért Oroszországba, hogy azokat visszanyerje, azalatt a cárnő kiküldte Orlov herceget Olaszországba, ki meg tudta nyerni az ifjú hercegnő szívét, s rávette, hogy esküdjék meg vele. A pap és a násznagyok mind Orlov álcázott bérszolgái voltak. Így a hercegnő a férjének vélt Orlovval hajóra szállt. Ott rögtön láncra verték, visszavitték Oroszországba, s bezárták az erőd börtönébe. Ott aztán a Névának egy kiáradása alkalmával a börtönben megfulladt. Még csak huszonkét éves volt.
Anecdotes historiques de l'amour. A Troyes. Névtelen szerzőtől.
28. ,,A cár sírt a romlás láttára."
Der russische Hof Crusenstolpe.
29. ,,A cár nem akart a görög szabadságharc miatt háborút kezdeni."
Alexander der erste von B. E. Lloyd.
30. ,,A galamb az orosz nép szent madara."
A solovecski zárda leírása Hepworth Dixontól.
31. ,,Pálmakertek Szentpétervárott."
Moscou, Petersbourg, par Dupré de Saint-Maure.
32. ,,Régi orosz esküvői szertartás."
La Russie historique etc. Piotre Artamoff
33. ,,Arakcsejeff kedvese, a volt markotányosné."
Der russische Hof. Crusenstolpe.
34. ,,Szvahe, a leányvásár."
Les mystéres de la Russie. Fréderic Lacroix.
35. ,,Orosz házastársak kelengyéje, vesszőcsomó, mit a menyasszony ád a vőlegénynek."
La Russie historique. P. Artamoff és Mystéres de la Russie, Lacroix.
36. ,,Dubina."
Petersbourg, Moscou. Dupré de Saint-Maure.
37. ,,A kettős kiházasítás."
A ,,Mystères de la Russie" szerzője közli az adatot.
Egy szép parasztleány, jobbágya egy előkelő úrnőnek, szerelmi viszonyt kezdett egy szép jobbágylegénnyel. Rajtakapták őket a találkozón, s arra az úrnő büntetésül a szép leányt kényszeríté hozzámenni a legpiszkosabb és rútabb félbolondhoz, a legénynek pedig nőül kellett venni a falu legrútabb banyáját, egy női Quasimodót.
38. ,,A korbácsolás."
Ha a földesúr meg akarja büntetni a jobbágyát, ráparancsol, hogy vetkőzzék le egészen, s addig vereti azt, néha az egész családja szemeláttára, amíg neki tetszik. Ha néha egy felnőtt leány, akit így meg akarnak verni, ellenkezni talál, akkor az apjának, a testvérének, vagy ha nő, a férjének parancsolják, hogy az hajtsa rajta véghez a korbácsolást. S azok ezt természetesnek találják.
Les mystères de la Russie, Lacroix.
Clarke egy másik úrnőt ír le, ki a szolgálóját keresztre szegeztette ki, s egy harmadikat, ki a jobbágyleányokat égő parazsakon sétáltatta, meg egy negyediket, aki a leányoknak a meztelen bőrére hímzett selyemmel. Mind ugyanebből a korszakból.
39. ,,Arakcsejeff kedvesének meggyilkoltatása."
Crusenstolpe. Der russische Hof. És Les mystéres de la Russie, Lacroix. Egyformán adja elő mindkettő.
40. ,,A tábornok halálát hirdető ágyú."
Dupré de Saint-Maure. Petersbourg. Moscou.
41. ,,Photios megtéríti Arakcsejeffet."
Der russische Hof. Crusenstolpe.
42. ,,Nahum apó."
A szabad Oroszország, Hepworth Dixon.
43. ,,A cár levele Photioshoz."
Der russische Hof. Crusenstolpe.
44. ,,A cárnő és férje kibékülve."
Geheime Geschichte Russlands. Schnitzler.
45. ,,Arakcsejeff bosszúja a jobbágyain."
Der russische Hof. Crusenstolpe.
46. ,,Puskin csak rossz időnél tudott költeni."
Életírása H. v. O.-tól. (Igazi nevét nem lehet megtudni. Bodenstedt sem ismeri.)
47. ,,A Masinkák ünnepe."
Bilder und Schilderungen aus allen Teilen des europäischen Russland: H. v. Lankenau.
48. ,,Az üstökös."
Der russische Hof. Crusenstolpe.
49. ,,A cár leányai hamvainál imádkozik."
Ugyanott.
50. ,,Sándor cár útja éjjeli kivilágítással."
Les mystéres de la Russie. Lacroix.
51. ,,Tagánrog lehetett volna az, ami Szentpétervár."
Alexander der Erste. B. E. Lloyd.
52. ,,A Krím gyümölcsöskertjei."
Quatre mois en Russie. M. F. de Mely.
53. ,,A cár álöltözetben a bákcsiszeráji könnyforrásnál és a török mecsetben."
Der russische Hof Crusenstolpe.
54. ,,Pestel összeesküvése elárulva."
Ugyanott.
55. ,,A cár nem vett be orvosságot, s nem hallgatott orvosi tanácsra."
Geheime Geschichte Russlands, Schnitzler.
56. ,,A cárné levele."
Ugyanott.
57. ,,A Te Deummal kezdődött s Rekviemmel végződött templomi szertartás."
Der russische Hof. Crusenstolpe.
58. ,,Elfelejtették a cár halálát hivatalosan közhírré tenni."
Ugyanott.
59. ,,A két nagyherceg vetélkedése a korona fölött."
Ugyanott.
60. ,,Constantin szavai a szász királynéhoz."
Ugyanott.
61. ,,Derevaski Daloj."
Geheime Geschichte Russlands, Schnitzler.
62. ,,Konstitucia! A cár felesége."
Der russische Hof. Crusenstolpe.
63. ,,A cár a finn ezredhez."
Ugyanott.
64. ,,A fölkelés leírása, Mihály nagyherceg maga süti el az első ágyút a fölkelők ellen."
Ugyanott.
65. ,,Trubeckoj esete."
Ugyanott.
66. A históriai Trubeckojt nem kell összezavarni az egészen költött alakkal, Ghediminnel.
67. ,,A zöld könyyv. Sárga könyv."
Crusenstolpe ,,Zöld könyv"-nek nevezi, Lacroix ,,sárgának". Mind a kettő megegyezik abban, hogy az, mielőtt kézre kerülhetett volna, megsemmisíttetett. Lacroix szerint egy fiatal nő, az összeesküvő vezérek egyikének kedvese, semmisíté azt meg a kutatók elől, a bezárt ládában, amihez kulcs nélkül nem tudott hozzáférni.
68. ,,Cár kell a köztársaságnak."
Crusenstolpe. Russische Hof.
69. ,,A kivégzések."
Ugyanott. Mikor Rilejeffel együtt az egész bitófa összeomlott, azt mondá: ,,Nekem már, úgy látom, semmi sem sikerül, még a meghalás sem!"
70. ,,Puskin a cár előtt."
Névtelen életírója.
71. ,,Constantin a lengyel forradalomban."
Crusenstolpe. Der russische Hof.
72. ,,Constantin mint népszerű kísértet."
La légende d'un grand duc. Hepwort Dixonnál.
73. ,,Oroszországban ritkaság volt a párbaj e korszakban."
Erről hosszasan ír a Les Mystéres de la Russie szerzője. Az egész korszak alatt csak két párbajesetet jegyeztek fel az évkönyvek. Az egyik egy ezredes és kapitánya között; ez is szokatlan, s a rendes párbaji szabályoktól eltérő. Kartávolságnyiról lőttek egymásra: két pisztoly közül csak az egyik volt megtöltve golyóra, s sorshúzás döntötte el, hogy az melyiknek jusson. Az ezredes esett el. A másik párbaj indoka szerelemféltés volt. Egy főúr gyanakodott a nejére, hogy az a házibarátjával egyetért. Egyszer este a vacsoránál a koppantóval eloltá a gyertyát (a főurak asztalán is csak egy szál gyertya égett), s amíg az inas kiment a gyertyát újra meggyújtani, a koppantóban maradt gyertyakorommal bekente a száját, s aztán a sötétben megcsókolta a felesége ajkait. Mikor a gyertyát ismét visszahozták, a jó barát szája is kormos volt. Ezért a kis gyertyahamuért verekedtek meg. S a férj lett az áldozat. - Lacroix.
74. Az orosz orvosokról. La Russie, par marquis de Custine.
75. Az orosz gyógyszerészekről. Les mystéres de la Russie. Lacroix.
76. A szentpétervári Jelagnaja-rész leírása. Le Russie, par m. d. Custine.
77. A tábornok combját keresztülszúrta. Le Russie, par m. d. Custine.
78. A cigányleányok tánca és éneke. La Russie, p. m. d. Custine. A hírneves utazó így írja le a cigányleányok énekét és táncát Nizsniben: ,,A cigánynők bájosak voltak, viseletük valami idegenszerűt kölcsönzött alakjaiknak, tekintetükben varázs van; vonásaik és mozdulataik kellemteljesek és megragadók. Egyszóval olyan alakok, mint Michelangelo Szibillái. Énekük ugyanaz, ami a moszkvai cigányoké, de kifejezésteljesebb és változatosabb. Azt mondják róluk, hogy lelkükben büszkeség van; szenvedélyesek, de nem pénzért eladók, s gazdag ajánlatokat egész megvetéssel utasítanak vissza.
79. A cár leányának tervezett házassága.
Akkor Zsófia tizenhét éves volt, s az első szerelem csendes lángja égett tiszta szívében. Egy ifjú orosz volt az a szerencsés, ki a cár helybenhagyásával a hűség fogadalmát vele kicserélheté. Minden előkészület meg volt már téve a házassághoz, ámde a menyasszonyi ékszer, amit Párizs első művésze készített, nem ékesíté a menyasszonyt; mikor az megérkezett Szentpétervárra, akkor ő már meghalt. - Der russische Hof, Grusenstolpe.
80. Nagyszámú katonatisztek, kik az összeesküvésbe belekeveredtek, közkatonákká lettek lefokozva. Abba a zászlóaljba, amelyet ők alkottak, sorozták be mindazokat az ifjakat, akik szabadelvű irányzatról voltak gyanúsak. Ez a kis nyolcszáz-főnyi csapat, mind válogatott harcos és politikai elítélt, abban a hadtestben szolgált, mely az 1828-iki török háború alatt Izmajloff várát ostromolta. Mihály nagyherceg vezényelte az ostromló sereget. Amint a rés megnyittatott, a nagyherceg az elítéltek zászlaja elé lovagolt, s azt parancsolta nekik, hogy ők menjenek elöl a rohamra. ,,Ime a pillanat itt van - mondá nekik -, hogy visszavívjátok az elvesztett becsületet a cár és a nemzet előtt. Érdemeljétek ki a bocsánatot ma, diadallal tetézve zászlótokat!" Azzal rohamra doboltak, s a zászlóalj megrohanta az ozman sáncokat. Hanem a tört rés még nem volt megmászható, s bizonyos halál volt annak megrohanása. A török sáncok alá érve, az orosz hadak mind magukra hagyták a gyanúsok zászlóalját, s azok közül egy sem tért vissza onnan, a törökök mind levágták őket. Így szabadult meg az orosz kormány egy csapással egy egész falanxától azon fiataloknak, kiknek eszméi nyugtalanítók.
Ez volt a ,,vége".
[E jegyzeteket maga a szerző írta; a jegyzetszámozás, mely sorrendiséget jelez ugyancsak Jókai tollából származik, de nem pontos szöveghelyekre utal.]









Jókai Mór: Szabadság a hó alatt


I. [1]
Cigánycsoport lármázva bandukol
Végig a besszarábi pusztaságon.
Ott alszik a rongyos sátor alatt,
A vízparton, a zöld mezőn.
Szabadságvágya egyezik 
Jó kedvivel, jó álmival;
A rozzant kordéhoz közel,
Mit a ponyva félig takar csak,
Ég a tűz. A család sütkérez.
A ,,turcsik" ott legelnek a gyepen. 
Sátor mögött lánc nélkül hentereg 
Az engedelmes medvepár. 
Jámbor cigány munkás zajától 
Élénkül a sík pusztaság,
Asszony dalol, gyermek zsivajg, 
S az üllőn csattog a pöröly.
S leszáll majd rá az álom csendje 
A bujdosó karavánra.
Ebugatás, lónyerités
Hangzik a csendben néha, néha. 
A tüzek is kialva mind.
Béke uralg. A fényes hold 
Ragyog le a derült magasból.
Egy ősz marad csak ébren sátorában, 
Guggolva a parázs előtt,
Melengeti tenyereit,
S kibámul a nagy pusztaságba, 
Melyet az esti köd bevon.
Ifjú leánya kinn bolyong 
A puszta sík fenyéren még. 
Vadon szabadsághoz szokott ő, 
S akkor jön meg, mikor akar. 
Már éjjel is lesz, lám a hold is 
Elbúvik a felhők közé,
S Szemfira még se jő haza. 
Meghűlt már rég az estebéd, 
Az ősz apa sovány falatja.
De most csak ő jön! Lépteit 
Kiséri egy ifjú a pusztán, 
Idegen a cigány előtt.
,,Nézd, szól a lány, itten hozok 
Apám egy vendéget neked, 
Itten találtam őt a pusztán
S meghíttam a mi sátorunkba. 
Saját szabad kivánatából 
Cigány akar lenni velünk.
Őt törvény üldözi; én védem őt. 
És hű barátnéja leszek.
Alékonak hívják. Fogadja,
Hogy engem mindüvé követ.
ÖREG.
Örülök rajta. Hát maradj 
Vendégül sátorunkba reggelig, 
Maradj aztán is, hogyha néked 
Úgy tetszik. Mindig szívesen 
Megosztom véled kenyerem
És rongyos ponyvasátorom. 
Maradj velünk, s osztozz velünk
A bujdosóknak kincsein. 
Szegénység és szabadság kincseink. 
Holnap hajnalban - itt a kordé! 
Velünk együtt utazhatol.
Válassz mesterséget magadnak. 
Foldozhatsz üstöt mint kovács,
Vagy járhatsz, hogyha jobban tetszik, a 
Falukra medvetánchoz énekelni.
ALEKO.
Maradok.
SZEMFIRA
Így, most már enyém lesz! 
Ki űzheti most tőlem el?
De már késő az éj. A hold 
Letűnt. Ej szállt le a mezőkre. 
Álmos vagyok, majd eldülök.
                     *
Virrad, halkan setteng neszelve 
A vajda a sátor körül. 
,,Szemfira. Kelj már! Süt a nap! 
Héj vendég! Ébredj! Keljetek
A ,,pelyhes" ágyból gyermekek! 
A sátort bontják, nagy zsibongva 
Verődik össze a csoport. 
Mozgásba jön egyszerre minden, 
A laptikák nyikorganak.
A horda átvonul a pusztán.
A rajkók a kosárban a szamár 
Két oldalán. A férfiak, 
Testvérek, lányok, asszonyok, 
A véne, ifja mind siet
Egymás nyomát taposva, zsörtölődve 
S cigánynótákat énekelve,
Amikbe medvemormogás 
És lánccsörömpölés vegyül.
A tarkabarka rongyok, foltok, 
S a meztelen purdék, dadék,
A csaholó kuvaszhad, 
Hegedűszó, keréknyikorgás 
Egymással összezagyvalítva. 
Vad és szegény, de gondtalan 
És életpezsgő zűrzavar
Távol a sápadt kéjmámortól, 
S az élet lomha unalmától,
S egyhangú, mint a rab dala.

[1] Úgy hiszem, hogy kedves szolgálatot teszek a ,,Szabadság a hó alatt" című regény t. olvasóinak, amidőn e költeményt, amiről e regényben annyit beszélnek, saját fordításom szerint közlöm.
J. M.









Jókai Mór: Szabadság a hó alatt


II.
Aggódva néz körül az ifjú.
Még pusztább lesz a róna egyre. 
A bánat mély forrását még 
Retteg magában felfedezni.
Ő most a szabad föld fia, 
Ott áll mellette Szemfira. 
A délsugárban ott ragyog 
Fölötte a derült nap.
Mi bántja hát az ifjú szívét? 
Mi gond kinozza őt ilyenkor? 
,,Az Istennek madárkája
Életgondot nem tanul. 
Nappal a fészkét csinálja
S alszik benn gondatlanul. 
Míg a nap süt, minden reggel 
Isten szava kelti fel,
Dalol a madársereggel 
Tavaszvirág keltivel. 
Forró nyárnak jő nyomába
Ködös ősz, deres határ, 
Tengeren át más hazába 
Repül a dalos madár!"









Jókai Mór: Szabadság a hó alatt


III.
Miként a gondtalan madár, 
A száműzött menekülő
Nem ismer csendes nyugvó fészket.
Nem tartozik már senkihez. 
Mindegy az út: fel, vagy alá,
Ott alszik, hol az éj eléri. 
Ha megvirradt, úgy éli át, 
Hogy Isten adja, a napot. 
Világ zaja meg nem zavarja 
Az ő lelkének mély nyugalmát, 
A bűbájos dicsőség csillaga 
Egykor felé is ragyogott, 
Csábítva; - őt is csalogatta
A dobzódás, a kényelem, 
Az ő fejét is fenyegette
Az elvonuló zivatar. 
De mit törődött ő ezekkel? 
Verőfénnyel, vagy zivatarral? 
Ő él, dacolva végzetével,
S tagadva a sorsnak hatalmát. 
Vaksorsnak - emberek fölött! 
De jaj! hogy játszik lelkivel
A szenvedély. Hogy főnek, forrnak 
Keblében kínzó habjai!
Elaltatád őt? Ah, megint 
Fölébred az; várhatsz reá.









Jókai Mór: Szabadság a hó alatt


IV.
SZEMFIRA.
Óh, mondd, barátom, bánod-e már 
Hogy mindent elvetél magadtól?
ALEKO.
Hát mit vetettem el?
SZEMFIRA.
Nem értesz engemet talán?
Az emberek honát: a várost.
ALEKO.
Mit bánnék rajta? - Óh, ha tudnád 
Képzelni a nagy városoknak 
Nyomasztó rabbátartó kényszerét! 
Ahol csoportban elfalazva
Az emberek egy reggelen sem 
Szihatják a szabad leget
S a pázsit tavaszillatát. 
Szégyenli e nép a szerelmet is. 
Szabadságát eladja ez galádul, 
Bálvány előtt fejét a porba hajtja
S koldul magának pénzt és láncokat. 
Hát mit veték el? Aggodalmakat, 
Az áruló barátokat,
Előitéletek nyomását, 
Egymást kitúró tömeget;
S tán szégyenteljes ragyogást.
SZEMFIRA.
De ám ott fényes palotákban, 
Tarkára szőtt pokróc között 
Mulatságokat ünnepelnek.
S a lányok cifrán járnak ott.
ALEKO.
Vesszen a város ünnepélye, 
Hol nincs öröm, se szeretet!
Hát a leányok?... Minden ékszer, 
Gyöngy, párta nélkül, mindazoknál 
Százszorta szebb vagy te magad! 
Maradj, te drága lélek, amilyen vagy. 
Nekem csak egy kivánatom
Veled megosztani szerelmem
S magam választott számüzésem.
ÖREG.
Hiszen szeretsz minket, szeretsz. 
Pedig gazdag népek között születtél. 
De nem mindig jó a szabadság 
Annak, ki el van kényeztetve már. 
Van nékünk egy régi mesénk. 
,,Elűzve a császárja által,
Közénk került a dél fia 
(Nevét tudtam is valaha: 
Nehéz volt, biz elfeledém.) 
Öreg legény volt a fiú már, 
De a lelke még fiatal. 
Tudott versekben énekelni.[1]
Olyan volt hangja, mint a csermely. 
Szerette őt mindenki itt.
Itt a Duna-parton lakott. 
Békében élt az emberekkel, 
Kik a meséin jól mulattak.
De gyenge volt, s gyámoltalan, 
Miképp egy gyermek, semmihez 
Nem értett, amiből megéljen. 
Idegen emberek vadásztak 
Számára és hoztak halat,
S mikor befagyott a folyam, 
S zúgott a téli förgeteg, 
Beburkolák a szent apókát
Jó bundabőrrel, hogy ne fázzék. 
Soha nem szokta azt meg ő;
Az élet ilyen nyomorát. 
Sápadtan és kiaszva, szerteszét 
Lézengett és panaszkodott, 
Hogy Isten őt sulyosan bünteti, 
Pedig nem vétett oly nagyot. 
És várta, hogy megszabaduljon
S mindig mogorvább, mérgesebb lett, 
S a parton járva könnyezett, 
Keservesen siratva otthonát.
Aztán még haldokolva is 
Azt kérte, kedves délhonába 
Küldjék kiszenvedt csontjait. 
Mert még halottan sem találná
Nyugalmát itt e föld alatt.
ALEKO.
Óh, büszke Róma, fiaidnak
Ez lett a sorsa. A dalnoknak is, 
Ki a szerelem és az istenek 
Felkent nagy énekesse volt.
S mi a te nagy hired most? 
Sírbolti visszhang, szóbeszéd. 
Mig a dalnok dicsőitése
A cigánydalban él tovább,
A füstös ponyvasátorok alatt."

[1] Ovidius Naso.









Jókai Mór: Szabadság a hó alatt


V.
Két év folyt már le. A cigányok 
Csoportja egyre vándorolt,
S békét, tanyát talált mindenhol, 
Miként előbb, úgy mostan is. 
Aléko, oly szabad, miképp ők,
A mívelt világ láncait 
Megvetve, vándorol velük, 
Gond nélkül és bánattalan. 
Olyan lesz, mint a többi, a család.
Nem gondol a multakra vissza többé. 
Megszokta a cigányvilágot,
A rongyos sátoréletet,
A renyheségnek mámorát, 
Szegény cigánynyelv szólamát; 
A barlangból elszoktatott 
Medvével osztja fekhelyét.
Azt szokta táncoltatni ő
A moldvai kastélyok udvarán, 
S bömbölteti a nép előtt. 
Mely fél, s röhög a táncain. 
Mig az öreg, botjára dűlve
A csörgős dobot püföli,
Addig Aléko énekel
S Szemfira a bámész paraszt közt 
Cintálba rézpénzt szedni jár. 
Elesteledve mind a hárman
A főtt málépuliszkát 
Körülülik, 
Melynek tövét nem ők kapálták. 
Elalszik a vén: csend leszen
És a sátor alatt sötét.









Jókai Mór: Szabadság a hó alatt


VI.
A vajda ott melengeté
A jó tavaszverőfényen kifekve 
Vérét, mely kezd lassúdni már 
Szerelemről dalol a leány 
Hintázva és negédesen.
Aléko hallgat a dalára 
És arca dühtől sápadoz.
SZEMFIRA.
Te öreg: Szörnyeteg,
Égethetsz, szurdalhatsz, 
Nem féllek, se téged, 
Se tüzed, se vasad 
Gyűlöllek szertelen, 
Megvetlek lelkemben, 
Szeretek végtelen, 
Halálom szerelem.
ALEKO.
Óh, hallgass el. Nem tűrhetem dalod. 
Mint gyűlölöm az ily vad éneket.
SZEMFIRA.
Te gyűlölöd? Hát bánom is nagyon!
Én csak magamnak dallok. 
,,Égethetsz, szurdalhatsz, 
Nem szólok, bár kínozz 
Szörnyeteg, vallathatsz, 
Nem tudod meg, ki volt.
Mint tavasz, oly szív az. 
Nyári nap nem vígabb, 
Hű szerelme vigasz
Ifjú az és ravasz. 
Hányszor héj! Csendes éj 
Hallgatá a csókjaink, 
Hányszor, haj, volt kacaj! 
Ősz hajad kacagta mind."
ALEKO
Szemfira, hagyd el! Már nekem elég!
SZEMFIRA.
Te hát megértéd jól az én dalom?
ALEKO.
Szemfira!
SZEMFIRA.
Csak mérgelődjél tetszésed szerint!
Neked daloltam én ez éneket.
(Kimegy, tovább dalolva: <<Te öreg, szörnyeteg!>>)
ÖREG VAJDA.
Tudom! Tudom! Óh, ezt az éneket
Az én időmben kezdték még dalolni, 
Világ csúfjára még most is dalolják. 
Egy téli éjszakán történt ez így. 
Kagul pusztáján vándoroltunk át, 
Ottan dudolta Mariulla azt a dalt, 
Leánykáját ringatva a tüzünknél. 
Elmúlt idő fejemben elsötétült,
De ezt a dalt még most is ismerem.









Jókai Mór: Szabadság a hó alatt


VII.
Csöndes az éj: a hold általderengi 
A déli égöv csillagkárpitát.
A vajda ébren, s véle Szemfira.
- Apám, én Alekótól borzadok, 
Hallgasd, hogyan nyög súlyos álma közt? 
Hogyan zokog, mint egy kisértet.
ÖREG VAJDA.
Ne nyúlj hozzá, s légy csendesen. 
Egyszer hallottam ez orosz mesét:
Hogy éjjel az alvókat a lidérc 
Nyomása bántja. Reggel elmulik.
SZEMFIRA.
Apám! Hogy suttog! Hallga! ,,Szemfira."
ÖREG VAJDA.
Álmában is csak tégedet keres;
Jobban szeret, mint az egész világot.
SZEMFIRA.
Nekem meg már az ő szerelme kín, 
Terhemre van. Szivem szabad akar 
Maradni. Hallgasd. Hallod-e,
Most idegen nevet mormog magában.
ÖREG VAJDA.
S minő nevet?
SZEMFIRA.
Milyen hörgés! Nem hallod-e apám? 
Dühében hogy csikorgatja fogát. 
Iszonytató! Inkább felköltöm őt.
ÖREG VAJDA.
Ne tedd azt. A lidércet nem szabad 
Elűzni. Elmegy önmagától is.
SZEMFIRA.
Megfordul. Fölkel. Engemet keres.
Fölébred. Odahív. Jó éjszakát.
ALEKO.
Hol voltál?
SZEMFIRA.
Itt ültem, és apámmal csevegék, 
Téged pedig lidércnyomás gyötört,
Álmodban lelked szörnyen küszködött. 
S engem borzasztóan ijesztgetél. 
Fogad csikorgatád, s nevem 
Kiáltozád.
ALEKO.
Mert rólad álmodám.
Úgy jött, miként hogy ha kettőnk közé... 
... Rémséges látomány volt.
SZEMFIRA.
Ne higgy az álomlátásoknak.
ALEKO.
Ah, nem fogok már hinni semminek! 
Se álmoknak, se édes esküvésnek:
Nem - a te szívednek se hinni többé!
ÖREG VAJDA.
De hát minek sóhajtozol, bolond! 
Igy egyre-másra szakadatlanul?
Az ember oly szabad, az ég derült, 
Azt mondják: szépek a cigányleányok! 
Ugyan ne sírj, a bánat sírba vénít!
ALEKO.
Oh, vajda, óh, ő engem nem szeret.
ÖREG VAJDA.
Barátom, légy nyugodt, hisz gyermek ő, 
S nem érti meg a te fájdalmadat.
Te őt nagyon epedve szereted.
Az asszonyszív csak tréfálva szeret. 
Nézz csak oda fel. Látod, ott a hold! 
Útjában az egész világnak 
Egyformán osztja a sugarait.
Alig kacsintott kedvenc fellegére, 
Megint egy másra pislant iziben: 
Ki tudja a holdat megállapítni, 
Parancsra: ,,állj meg, itt maradj!" 
Ki tud parancsolni leány szivének 
,,Egyet szeress, és soha ne cserélj!" 
Nyugodj meg ebben.
ALEKO.
Hogyan tudott engem szeretni egykor! 
Mély csendben oly forrón hozzám tapadva, 
Hány boldog éjet éltünk együtt át.
Mint tudta édes enyelgésivel, 
Ifjú kedéllyel, mámorító csókkal 
Egy perc alatt lelkemből a nehéz 
Búkórt elűzni egy kis perc alatt!
És most: Szemfira. Hűtlenség képmása 
Szemfira! Ah, szived milyen rideg!
ÖREG VAJDA.
Hallgass reám. Majd mondok egy mesét
Saját magamról. Hallgasd végig azt. 
Régen, mikor még a szőke Dunát
A muszka nem fenyegeté, 
(,,Látod, Aléko, milyen régi az, 
Amire most visszaemlékezem?") 
Még akkor a szultánt féltük csupán 
S Akjerman fellegvárából török 
Basa uralkodott a budsakon.
Legény valék még és csupa örömtől 
Volt telve ifju lelkem és szívem.
Egy szál fehér sem volt még a hajamban.
Sok szép leány közt volt egy, akihez 
Akképp fordultam, mint a nap felé. 
S magamnak választottam hitvesül. 
Mily gyorsan elrepül az ifju élet, 
Ahogy futó csillag lefut az égről. 
Még annál is gyorsabban hulla le 
Az én szerelmem édes ideje.
Csak egy esztendeig voltam szeretve. 
Kagul partján akkor egy idegen 
Cigánycsoport ütötte fel tanyáját.
Ott álltak sátoraik a dombtetőn, 
Nem messze a mi régiebb tanyánktól. 
Két éjjel voltunk együtt ott csupán, 
A harmadikban ők továbbvonultak, 
S velük ment Mariulla is,
Eldobva kisleányát. Én aludtam. 
Virradt a hajnal, én fölébredék, 
Nincs itt a feleségem! Keresem! 
Hivom! Nyomát se lelhetem. 
Szemfira sírt. Én még jobban sirék. 
De e nap óta mindenféle lány 
Utált előttem és többé soha 
Asszonyt nem hoztam a sátor alá, 
S unalmas hosszú életem
Nem osztottam meg senkivel.
ALEKO.
S mért nem kerested fel a hűtelent?
A háládatlant és elszöktetőjét,
Hogy késedet megforgasd a szivökben?
ÖREG VAJDA.
Minek?
Az ifjuság szabad, mint a madár! 
Ki rakhat láncokat a szerelemre?
Az öröm sorba jár - és hogyha elment 
Vissza ne várd - a sor rád nem kerül.
ALEKO.
De én nem így gondolkozom. Nem én!
Én küzdelem nélkül el nem hagyom 
Venni magamtól, ami az enyém,
Az én örömöm akkor a bosszú.
Nem! És ha a tengerparton találnám, 
Édesdeden aludva, aki megcsalt,
Meg nem kimélném csendes álma közt, 
Berúgnám a tengerbe védtelen
S az ébredése szörnyű perciben 
Kacagnék a szeme közé neki,
S fülem sokáig hallgatózna kéjjel, 
Az ő halálos vergődésire.









Jókai Mór: Szabadság a hó alatt


VIII.
CIGÁNYLEGÉNY.
Még egyet... óh, egy csókot még csak.
SZEMFIRA.
Elég volt már. Féltékeny az uram.
CIGÁNYLEGÉNY.
Csak egy utolsó búcsucsókot hát.
SZEMFIRA.
Eredj, míg meg nem jön.
CIGÁNYLEGÉNY.
Mondd kedvesem mikor látlak megint?
SZEMFIRA.
Ma még, ha feljön majd a hold.
Ott a kurgán mögött, a sír fölött.
CIGÁNYLEGÉNY.
De meg ne csalj ám. Eljöjj ám oda.
SZEMFIRA.
Itt jön már! Fuss. Ott leszek édesem.









Jókai Mór: Szabadság a hó alatt


IX.
Aléko alszik. Lelkivel az álom-
Látmány játszik rémületesen. 
Felordít a sötétben iszonyún. 
Karját emelve, s amit megragad. 
Az csak az üres takaró.
Az asszony nincs ott, fekhelye üres... 
Reszketve ül fel, s hallgatózni kezd. 
Oly csendes minden. Szíve elszorul, 
Forróság és fagy váltakoznak nála; 
Felugrik, és elhagyja sátorát,
Lappangva jár a szekerek körül.
A róna hallgat. Minden csendes itt 
És oly sötét. A hold felhőkbe szállt, 
A csillagok szikráznak váltogatva, 
Deres gyöpön alig látszik meg a nyom, 
Mely a kurgánhoz elvezet.
De nyugtalan fut ő el e nyomon. 
Ott rémlik az útfélen a pogánysir. 
Sejtelme vonzza: eltikkadt, kifáradt 
Tagjában láz van, ajka, térde reszket. 
Odamegy, hallgatózik. Álom ez?
Két árnyat lát, egymást ölelve, ott 
A síron, s hallja suttogásaik.
ELSŐ HANG.
Ideje már.
MÁSODIK HANG.
Oh, még maradj!
Első HANG.
Szivem! Ideje már!
MÁSODIK HANG.
Ne! Nem! Várjuk be itt a hajnalt.
ELSŐ HANG.
Késő már.
MÁSODIK HANG.
Óh, mily félve tudsz szeretni! Csak egy pillanatig!
ELSŐ HANG.
Jaj, elveszítesz!
MÁSODIK HANG.
Csak egy percig maradj még itt velem!
ELSŐ HANG.
Ha az uram fölébred, s nem talál?
ALEKO.
Fölébredt már, és rád talált! Ne fuss!
Egyik se fusson! Jó hely nektek ez: 
Ez a sír!
SZEMFIRA.
Fuss, fuss! kedvesem.
ALEKO.
Megállj! Hová szöknél hát szép cigánylegény? 
Feküdj csak itt! (leszúrja késivel.)
SZEMFIRA.
Aleko!
CIGÁNYLEGÉNY
Meghalok!
SZEMFIRA.
Aléko, véres vagy! Megölted őt, 
Nézd csak, mit tettél?
ALEKO.
Semmit. Menj oda
S leheld föl a szerelmét.
SZEMFIRA. 
Gyáva te!
Nem félek én dühödtül. Átkozom 
Gyilkos kezed!
ALEKO.
Hát halj együtt vele! (leszúrja.)
SZEMFIRA.
Még haldokolva is szeretem őt! (meghal.)









Jókai Mór: Szabadság a hó alatt


X.
Ragyogva kél a hajnal keleten. 
Aléko a sírdomb alatt, 
Kezében véres kését tartva,
Ül elbusultan ott a sírkövön, 
Két hulla fekszik lábai előtt. 
Iszonytató a gyilkos arculatja; 
Zilált csoportban félve álldogálnak 
Körűle a cigányok,
Mellette ásnak egy vermet sietve. 
Jön a síró asszonynép gyászmenetje, 
Hogy megcsókolja a holtak szemét; 
A vén apa ott gubbaszt egyedül 
Tehetlen néma renyheségben,
Az elveszett leányra elmeredve. 
A két halottat aztán elteszik
A földbe: és pázsittal bétakarják. 
S mikor rájuk tapossák az utolsó 
Hantot, Aléko némán összerogy 
A fűbe bukva s lomhán elterülve. 
Ekkor hozzá megy, és így szól az ősz. 
,,Kevély ember, hagyj minket el! 
Vadak vagyunk mi. Nem köt el 
Törvény. Nem ölünk, büntetünk. 
Vér, sóhajtás nem kell nekünk;
De a gyilkos sem jő velünk. 
Szilaj sorsunkba nem születve,
Szabadság csak magadnak kell, 
Szavad bennünket rémületbe 
Ejt. A mi népünk ősi kedve
Jó és szelíd. De te kevély
És rossz szívű! Maradj itt el. 
Sokáig élj
Béke legyen szivedbe'!"
Mondá. S azzal zsibongó rajban 
Továbbvonult a borzalom völgyéből 
A vándorok kóbor csapatja,
S eltünt a pusztaság buckái közt,
Csak egy szekér maradt el ott a rónán, 
Kopott ponyvával félig betakarva, 
Ahogy nagy késő ősszel, amikor 
Korán reggel a bús ködök közül 
Felszáll a vándor darvak egy csoportja, 
Károgva és repülve dél felé.
Csak egy marad a rónán társitól 
Elhagyva hátra, akit sebhedő 
Lövés talált, lőtt szárnyt leeresztve
Az éj leszáll; de senki a tüzet 
Nem szítja fel az elhagyott szekérnél 
S alunni nem fog senki sátorában.




