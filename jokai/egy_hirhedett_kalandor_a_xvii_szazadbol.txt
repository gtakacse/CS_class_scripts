




Jókai Mór: Egy hírhedett kalandor a XVII. századból


ELSŐ RÉSZ  Ostrom alatt
1. FEJEZET ÉS BEVEZETÉS  ,,A tűzkorsó"
Regényes történethalmazunknak hőse egy ,,konstábler". Nem annak a hasznos osztálynak a tagja, mely napjainkban azon feladat teljesítésére született, hogy a budapesti Lánchíd két végénél a szekereket figyelmeztesse, hogy ,,Jobbra kerülj, balra térj!", hanem inkább egy olyan testületnek a vezetője, melynek egyenesen az a feladata, hogy kárt tegyen, s minél több pusztítást tesz, annál nagyobb a jutalma, dicsérete: vulgo tüzértiszt.
A krónika csak keresztnevét jegyezte föl: ,,Hugó". Bizonyosan kímélni akarta az atyafiságát.
Hugó az ehrenbreitsteini legszélső montalambert-torony ütegeinek volt a parancsnoka az 1688-i hadjáratban, mikor a franciák Koblenzet ostromolták.
Koblenz és Ehrenbreitstein a Rhénus két partján úgy feküsznek egymással szemközt, mint Pest és Buda. A Gellért-hegy éppen úgy néz le reánk, mint az ehrenbreitsteini fellegvár Koblenzre. Ez a város is körös-körül meg van erősítve, s megszokta már, hogy hol francia, hol porosz, hol osztrák, hol svéd vegye ostrom alá.
Ezúttal a franciák lövették kegyetlenül, s nagyon sok kárt tettek az ,,Óvárosban". Különösen följegyzésre méltó volt az, hogy gyújtógolyóik a városparancsnok és a fejedelem lakásait mindenütt föltalálták. Akárhogyan változtatták meg azok a tanyájukat, a francia megtudta, s ámbár kívülről nem láthatott bele a városba, mégis odatalált a golyóival. Ebben valami boszorkányságnak kell lenni.
Hugó montalambert-tornya a legveszélyesebb pontját képezte az ehrenbreitsteini vár azon oldalának, ahonnan az megtámadható volt. De annál nagyobb dicsőség volt annak megvédelmezése. A montalambert-torony ugyanis nem valami olyan nyurga épület, amit ,,falunyelé"-nek szoktak nevezni; hanem egy mindenféle zegzug sáncokból, falakból összebonyolított mértani ábra, melynek egyik oldala a másikat védelmezi, s annak minden oldalából ágyúk néznek egymással farkasszemet, míg a tetején furfangos barbatták messzehordó lövegek terhét viselik.
S a hajdankori ágyúval bánás nem volt olyan együgyű tréfa, mint a mostani Krupp- és Uchatius-lövegekkel való mesterkedés.
Már az maga egy tudomány volt, hogyan kelljen egy fehéren izzóvá tüzesített ágyúgolyót a kemencéből kivenni, azt a hosszú csatakígyónak a gyomrába betömni, s ha az ágyú elsütése után a golyó beleragadt az ágyú torkába - nem jött ki - mindenféle dugóhúzókkal, pelikánokkal, csíptetőkkel onnan megint kikaparni; minden lövés után egy furfangos eszközzel, mely hasonlít a Merkur-pálcához, az ágyú ,,lelkét" megvizsgálni, ha nem ütött-e lyukat rajta a kódorgó teke? Hanem hát ebbe mégiscsak beletanulhatott valaki, ha nem is volt valami nagy lángész. Az ,,elefánt"-tal is megbarátkozhatott hosszas tapasztalat után, s ha értett a quadranshoz kellőleg, úgy nemhiába lövöldözte ki belőle a nehéz bombákat. Hanem aztán meg kell gondolni, mennyi ügyesség és tapasztalat kellett ehhez egy konstáblernek, hogy ez olyan stratagémákkal kudarcot ne valljon, aminők a ,,tűzpajzs", mely harmincöt likból pattantott ki ugyanannyi golyót a közeledő ellenségre; túltett ezen még az ,,ostromhordó", melynek két kereke van, a henger oldalai éles késekkel spékelve, a két kereke pedig lőporral megtöltve, mikor azt az ellenségre eleresztik. Mert ha annak pontosan és ügyesen egyszerre gyullad meg mind a két kerekének a tölteléke, hát akkor az, mint a veszett bika, úgy rohan az ellenség közé, s akit elöl-utol talál, annak részint szemét, szakállát ki- és elégeti, részint a késeivel összekaszabolja, de ha csak az egyik kereke talál elsülni, a másik nem, akkor elkezd, mint a búgattyú, pörögni az alva maradt kereke körül, míg a tüzében tart, szétkergetve az egész kompániát; ha pedig a másik kerék valamivel - egy fél másodperccel - későbben fog tüzet, akkor az egész stratagéma visszafordul, s a saját gazdáját kergeti el a mezőrül. - Nem szükség aztán hosszasan magyaráznunk a láncos golyókkal való lövöldözésnek a fortélyait; mert azt úgyis mindenki megértheti, ha elgondolja, hogy mikor két ilyen lánccal összekötött golyó az ellenség közé repült, az a lánc az első katonának a nyaka körül csavarodott, akkor a rajta levő golyó elkezdett körülkeringeni, a mellette levő katonák egyikét elölről, másikát hátulról ütötte orron és fültövön, és így tett mindaddig, amíg a láncban tartott; ami pedig a nyeles golyókat illeti, azokért igazán örök kár, hogy kimentek a divatból; mert az olyan volt, mintha két vas főzőkanalat a nyeleiknél fogva karikával összekapcsoltak, s aztán úgy lőtték volna ki. Az még csak jól járt, aki a két nyele közé jutott, mert annak csak a torkát szorította össze; de a mellette álló két katona, akinek a töksije abba a két üres főzőkanálba került, mikor az annak a fejét egymáshoz csapta, tudom, hogy holta napjáig megemlegette azt a tréfát.
Azonban két legújabb találmány idézett elő a tüzérségi harcban (amit akkor ,,arkoláj"-nak hívtak) valóságos forradalmat.
Az egyik német, a másik francia találmány volt.
A német találmány - s ez Hugó alkotása volt - a nevezetes ,,fias bombavető". Egy nagy mozsár, melynek a középső lyuka ötvenfontos bomba számára van kiszabva, körös-körül azonban még nyolc kisebb üreg van, melybe csak ötfontosok vannak szánva. Mind a kilenc golyót egyszerre viszi ki ugyanazon töltés a bombavetőből. Képzelhetni annak a franciának a mulatságát, aki azt hallotta, hogy egyet lőttek, s aztán arra az egy lövésre a bombaemsén kívül még a nyolc bombamalacot is látja a nyaka közé potyogni! - Ezzel mulattatta Hugó az ostromló franciákat.
Hanem aztán azok is találtak ki valamit az ő disztrahálására.
Ez volt a ,,tűzkorsó".
Tökéletes hasonmása az azoknak a korsóknak, amiket a mi aratóink visznek ki magukkal a tarlóra, s amik olyan jó hűsen tartják a vizet. Csakhogy ezekben nem víz áll, hanem tűz. Vasból vannak, meg levén töltve valami pokolbeli keverékkel. Aztán nem egy fogantyújok van, hanem négy, s annak is éppen úgy, mint a mi vizeskorsóinknak, van egy lyuka, amin keresztül a szikrázó tűzláng csak úgy fityfirékel elő. Arra való, hogy ahová leesik, ott, ami égni valót talál, azt meggyújtsa. - Hiszen ilyen gyújtógolyóik a németeknek is voltak. Csakhogy ennek a tűzkorsónak még egy másik jó tulajdonsága is volt. Mert a bombák kétféle jó tulajdonsággal dicsekszenek.
Vannak olyanok, melyek folyvást és huzamosan okádnak olthatlan tüzet, és így gyújtogatnak, vannak mások, melyek rögtön szétdurrannak, és így rombolnak meg öldökölnek. A ,,tűzkorsó" egyesítette mind a két kitűnő virtust egymagában.
Előbb gyújtogatott, azután szétdurrant.
A gyújtógolyókon már ki tudtak fogni az ostromlók. Miképp Munkács várának védelmezője, Zrínyi Ilona, úgy a németek is kitalálták már azt a mesterséget, hogy mikor egy ilyen tűzprüszkölő szörnyeteg jött, ott várták vizes marhabőrökkel, amint leesett; lefülelték, letakarták, s mivelhogy a tűzgolyó is, mint minden olyan állat, mely él, ha lélegzetet nem vehet, kénytelen megdögleni; tehát az történt velük.
Ámde a tűzkorsó nem engedte ezt a tréfát magán produkáltatni, amint a német lefogta a marhabőrével, s bedugta mind a négy orralikát, a tűzkorsó egyszerre szétdurrant, s itt egy csizma, ott egy irha; a német, ahány darabból állt, annyifelé repült.
Többet aztán nem volt kedvük a tűzkorsóval komázni.
Hanem egyszer egy ilyen, a sáncba belőtt tűzkorsó, miután kifújta a mérgét, kapta magát, nem durrant szét; épségben maradt. Azt, amint kihűlt, felvették a tüzérek, s odavitték Hugóhoz.
- No, most megtudom hát, hogy mi lakik ebben a veszedelmes lövegben - monda a konstábler -, s akkor azután majd én is készítek ehhez hasonlót a komának.
A tűzkorsó nyakán volt egy kalap, olyanforma, mint a csutorának a száján, az bizonyosan lesrófolható volt. Hugó e fölfedezésre meghívta a várparancsnokot, a főkapitányt, a nagyherceget, a városkormányzót, a tüzérségi főparancsnokot, a soltészt meg a syndicust meg a fejedelem alkimistáját, hogy legyenek jelen a tűzkorsó fölbontásánál. Azok egyenkint mind azt mondták magukban: ,,Elég, ha a többi ott lesz, minek menjek én oda? Hátha az a bolond korsó akkor sül el, mikor felnyitódik?" S mindnyájan otthon maradtak. És így csak Hugó maga tudta meg, hogy mi volt annak a tűzkorsónak a fenekén.
Hugó, miután a tűzkorsót felbontá, megtudta, hogy miféle ördöngős mestersége van annak belül: nagyhamar öntetett hasonló tűzkorsókat, s éppen úgy elkészítette, ahogy a franciák, s azokat a fejedelem és a várparancsnok szeme láttára átlövöldözgeté a franciák táborába. A főurak távcsöveikkel nézték, és gyönyörködtek benne, hogy talál oda a tüzesgolyó, mint egy lángfarkú sárkány, a megcélzott pontra; ott azután gyújt, ha arravalót talál, s végre szétpukkanik.
Egy-két tűzkorsóval megesett Hugónál is, hogy nem durrant szét a francia sáncok között; hanem ez a sors az ellenség lövegeivel is közös volt: a franciáknak is mindennap veszett így kárba egypár lövegük. Hugó rendesen behozatá az ilyen csütörtököt adott tűzkorsókat, s aztán újra megtöltve azokat, visszalövöldözé a kölcsönadókra. Óh, azon időkben nagyon kedélyesen ment az ágyúzás. Két ellenség szép barátságosan visszalövöldözte egymásnak a golyóit. Derék, takarékos korszak volt! Még 1809-ben is Napóleon a wagrami csatatéren huszonnyolcezer ellenséges ágyúgolyót szedetett össze, s azokat lövöldöztette vissza az osztrákokra; s ha még két napig tartott volna az ütközet, háromszor lőtte volna innen oda, onnan ide a két ellenség ugyanazokat az ágyúgolyókat.
Meg is jutalmazta a fejedelem a derék konstáblert ezért az eltulajdonított találmányért, felemelve hópénzét az eddigi tizenhat tallérról húszra, s még azonfölül egy hordó dupla sörrel is megajándékozta. Amiért a főparancsnok meg is orrolt, mert őneki be kellett érni fehér sörrel.
Hugónak sok volt az irigye, de nem mertek belekötni.
Hugó igazi viadori termet volt; ábrázatja dúsgazdag veres hajzatával olyan, mint egy oroszlánpofa; örökké mosolygó, soha zavarba nem jövő. Azt senki sem haragudni, sem megijedni nem látta soha. Bánat, nyomorúság nem hagyott nyomot vonásain. Negyven év körül volt már, s egy kicsit himlőhelyes; de azért ahol egy elszerezni való asszony volt a szemei lőtávolában, az az övé lett! A jó evésnek, ivásnak is nagy barátja volt. S azért nem is állta a pénz.
Pedig mindenből azt válogatta, ami a legjobb.
Ez az ínyencség a soltészt bosszantotta nagyon. Ő, mint a polgárőrség főparancsnoka, elöljárója volt a konstáblernek, és azért az mégis mindenben túltett rajta.
A cifra Rike, a markotányosné, a polgárőrség főparancsnokának jól a körmére ütött, ha az csipkedni próbálta, a konstáblertól pedig azt is eltűrte, ha megölelgeté.
Az ostromzárolás miatt minden élelmiszer rendkívül megdrágult a két városban; így történt, hogy a piacon egy kövér ludat három tallérra tartott a kofa, ami hallatlan nagy pénz volt. A soltész felesége alkudott rá, de nem tudta megvenni; ekkor odajött a cifra Rike, s azt mondá: ,,Hogy adod, ide vele!" Megvette, s odább állt vele.
A soltész megtudta, hogy a kövér ludat a cifra Rike Hugó konstábler számára sütötte ki.
- Hallod-e, konstábler - mondá másnap a soltész Hugónak -, ez nem történik Isten hírével. Te kövér ludat eszel, mikor nekem nem jut csak sovány sajt vagy héring a kenyér mellé; pedig soltész vagyok. Van neked húsz tallér hópénzed, ebből nem jut mindennapra három. Valld meg, honnan pénzelsz!
Erre ezt mondta neki a konstábler:
- Látod, soltész, ha én téged most bolonddá akarnálak tenni, hát azt mondhatnám, hogy nem az én pénzem ára ez. A cifra Rike belém bolondult. - Hogy mivel bolondítottam így belém? Azt, ha magadtól nem tudod, hát éntőlem meg nem tanulod: - szerelmes az asszony, rám költi a pénzét, s ő tudja, hogyan szerzi azt! Bíz én nem kérdeztem tőle. De hát nem akarlak megcsalni. Megvallom az igazat. Kérlek, el ne árulj senkinek, mert nem szeretnék a papokkal táncba keveredni. Tehát megsúgom, hogy nekem bizony varázstallérom van: tudod, amit úgy hínak, hogy ,,Heckethaler". Valahányszor kiadom, nem marad ott, rögtön visszaszökik hozzám.
- Ej, ej, s hogyan jutottál ehhez a varázstallérhoz, konstábler?
- Azt is megsúgom: de el ne áruld a kapucinusoknak. A hoogstrateni mocsárban kaptam ezt a ,,baklovagok"-tól.
- Nono! De csak nem adtad el érte a lelkedet?
- Nem. Rászedtem az ördögöt. Egy tudatlan zsidógyereket adtam oda a ,,makers"-nek magam helyett.
- No, ezt jó lesz titokban tartanod!
A soltész azonnal sietett a megtudott titkot elárulni a fejedelemnek, aki azt mondta neki rá, hogy bárcsak az ő tallérjai is mind Heckethalerek volnának, akkor volna könnyű háborút viselni.
Hugó konstáblernek csak annál nagyobb lett a becsülete, hogy el lett róla híresztelve a félelmetes ,,baklovagokkal" való szövetsége, meg a varázstallér soha el nem fogyatkozó kincse.
Aközben a franciák egyre lövöldözték tüzes korsóikkal Ehrenbreitsteint és Koblenzet; s mindennap rátaláltak a fejedelem megváltoztatott lakhelyére.
A fejedelem már utoljára jutalmat tűzött ki annak, aki felfedezi azt a titkos kémet, aki napról napra elárulja a franciáknak, hogy ő hova költözött át, mert ezt valakinek el kelle árulni. Pedig a város kijáratait olyan jól őrzik, hogy azon élő ember ki nem mehet. Már galambpostával sem lehet árulkodni, mert ami házi madár volt a két városban, azt már mind megették.
A soltész nagyon hamar készen volt a gyanújával.
A két ostromolt városban minden ember sír, jajgat, imádkozik, káromkodik, böjtöl; csak ez az egy ember nézi a világot hidegvérrel, iszik, fütyörész és jóllakik.
Hajön egy tüzes szörnyeteg, sivítva, prüszkölve, minden nép fut előle szerteszéjjel, s búvik a pincébe: ez az egy ember pedig utána megy, fölkeresi, ahova az leesett, s ha szét nem pukkant, kiássa a földből, ahova az befúrta magát, s hazaviszi magához.
Ez több mint vakmerőség.
A konstábler a maga föld alatti tüzérműhelyében aztán az épen maradt tűzkorsót szétszedi, felnyitja, újra megtölti, s azzal visszalövi az ellenségre.
Ez több mint tréfa.
Egyszer, amint Hugó ismét saját maga hozott elő egy tűzkorsót a tüzérműhelyéből, a soltész azt mondá neki:
- Megállj! Nyisd fel azt a tűzkorsót; hadd látom meg, mivel van megtöltve?
Hugó hidegvérrel lesrófolta a tűzkorsóról a bezáró kupakot, mire annak a felső része kétfelé nyílt, s abból egy ritka vászonba burkolva ki lehetett venni a gyúanyagkeveréket. Azt azután megmagyarázta a konstábler a soltésznak, hány rész lőpor, mogyorófaszén, kénvirág, gyanta, szurok, szalamia, bórax és ólomcukor járult hozzá, hogy együttesen olthatatlan pokoltűz váljék belőle.
- Ez bizony nagyon szép; de hát ezen alul mi van?
A tűzkorsót a görögtűz-anyag csak félig tölté meg.
- Ezen alul következik egy agyaglemez, mely a gyújtóanyagtól elzárja a tűzkorsó fenekén levő robbanóanyagot: ami nem egyéb, mint lőpor. Mikor a görögtűz odáig leég, az agyag izzóvá lesz; ez robbantja el a lőport. Ez az egész titka a kettős virtusú bombának.
- Szeretném én azt látni, hogy mi van ez agyaglemez alatt - mondá a soltész.
E szóra a konstábler hirtelen hátratekintett. E szilaj tekintetben a kalandor egész kétségbeesett vakmerősége volt kifejezve: düh, elszántság, harag s ijedtség: - de csak egy pillanatra. A soltész fogdmegjei állták körül, elzárva előle a menekülés útját.
Ekkor aztán elnevette magát, s széles vállain egyet vont.
- No, hát nézd meg, hogy mi van alatta.
A soltész fölfeszítette az agyagréteget bicskája hegyével, s az alatt nemhogy lőpor lett volna, hanem puszta homok volt, s ennek a fenekén volt egy írás, amiben az ostromló franciák számára körülményes értesítés volt adva a várbeli állapotokról.
- Verjétek vasra! - kiálta didalmasan a soltész. - Itt van valahára a csalhatatlan bizonyíték ellened, gaz áruló! Majd adok én neked cifra Rikét! Majd adok én neked kövér ludat!
Hugó azalatt is nevetett, míg a láncot rárakták a kezére.
S hogy a tanújel kiegészíttessék, jön nagy süvöltve a francia ostromtelepből legottan egy tűzokádó vaskorsó, lecsap a sáncárokba; de nem durran szét. Azt felhozzák, széjjelbontják, s íme, abban is mit lelnek az agyaglemez alatt? Kétszáz darab Albertus-tallért.









Jókai Mór: Egy hírhedett kalandor a XVII. századból


2. A KÍNVALLATÁS


Az a mutató kéz, meg az a két vonal annyit jelent az aktákban (rövidségnek okáért), hogy a törvényszéknek elnöke intett a kínpad mesterének, hogy csavarjon egyet a köteleken.
Mely megtörténvén, a törvényszék jegyzője felírá a kimondott szavakat, egész a kínzott ,,irgalom, kegyelem" kiáltásáig.
A fejedelem egy külön asztalnál foglalt helyet, emelvényre állított s fekete trónmennyezettel fedett karszékben. A soltész elnökölt. Első kérdés vádlotthoz:
- Mi a neved?
- A nevem Podóliában: ,,Terguszko Jaroszlav"; Zbaraszban ,,Kohaninszky Zdenko"; Odensében ,,frater Hilarius"; Hamburgban ,,Junker Elias"; Münsterben ,,Stramm Vilmos"; Amsterdamban ,,Mynheer van der Bullen Tóbiás"; Singapore-ban ,,Maharadzsa Kong"; a tengeren ,,Captain Rouge"; Hoogstratenben ,,Malchus lovag"; Lille-ben ,,Chevalier de Mont Olymp"; a Pfalzban ,,Doktor Sarepta"; itt pedig ,,Hugo von Habernix".
- Több nincs? - kérdezé az elnök elbámulva.
S ez olyan furcsa kérdés volt, hogy mindenki elnevette rá magát. Kezdte a vádlott a kínlajtorján, folytatta a nagyherceg, az ülnökök is mind kacagtak, még az asztalfőre kitett halálfő is nevetett. Csak az elnök maradt haragos.
- Többre nem emlékszem - végezé a vádlott.


Második kérdőpont:
- Minő vallású vagy?
Felelet:
- Születtem ágostai hitvallású eretneknek. Krakkóban áttértem a socinianusokhoz, Ukraniában az ortodox keleti egyház kebelébe léptem, azután lettem igazhivő római katolikus, később rozikrucianus, azután kvekker; voltam az indus brahman vallás kebelében, végre beálltam az istentagadó és ördögimádó manicheus felekezetbe, más néven káinisták közé.
- Szép gyűjtemény! - monda rá az elnök.
A jegyző felírta a vallomást.


Harmadik kérdés:
- Mi az állapotod, vádlott?
- Zászlótartó, - fogoly, - rabszolga, - harámbasa, - parazit, - hercegi főudvarmester, - kolduló zarándok, - verbunkos káplár, - sekrestyés barát, - nemes lovag, - csigakereskedő, - stockjobber, - alderman, - hajóskapitány, - vicekirály, - tengeri kalóz, - tanító, - kutyapecér, - boszorkánymester, - baklovag, - hóhér, - pikenier, - asszonyköpönyeg, - csodaorvos, - próféta és konstábler.
- Hohohó! - kiálta rá az elnök. - A jegyző nem bír utánad szaladni.
S megint nem állhatták meg a jelenlevők, hogy ennyi bolond hivatal felsorolására el ne nevessék magukat, maga a vádlott és a csontkoponya is nevetett. Különös jó kedvük volt mai nap.
Negyedik pontja a kínvallatásnak, a megelőző
 után:

- Miféle bűnök elkövetésében vallod magad részesnek?
Kínvallatott válasza:
- Voltam haramiabanda és mordályégető társaság tagja.
A soltész nagyobb hitelesség okáért diktálta a jegyzőnek a bűntény latin nomenclatióját.
- Primo aetrocinium!
- Elcsábítottam a jóltevőm feleségét bűnös szerelemre.
- Secundo adulterium!
- Kiraboltam a templomot, aminek az őrzése rám volt bízva.
- Tertio furtum. Sacrilegium!
- Álnév alatt kiadtam magam nemesembernek.
- Quarto larvatus.
- Hamis oklevelet készítettem magamnak.
- Quinto falsorium!
- Megöltem párbajban a jó barátomat.
- Sexto homicidium ex duello!
- Megcsaltam a kereskedőtársaimat.
- Septimo stellionatus.
- Elárultam a rám bízott államtitkokat.
- Octavo felonia!
- Kereskedtem a más vagyonával.
- Nono barattaria!
- Áttértem a bálványimádó hitre.
- Decimo idololatria!
- Második feleséget vettem, míg az első élt.
- Undecimo bigamia.
- Harmadikat, negyediket, ötödiket, hatodikat is vettem.
- Duodecimo trigamia, polygamia!
- Királyt öltem.
- Decimo tertio regicidium!
- Tengeri kalóz voltam.
- Decimo quarto pirateria.
- Az első feleségemet megöltem.
- Decimo quinto uxoricidium!
- Boszorkánymesterséget űztem.
- Decimo sexto sorcelleria!
- Az ördöggel szövetkeztem.
- Decimo septimo pactum diabolicum implicitum.
- Hamispénz-verő voltam.
- Decimo octavo adulterator monetarum.
- Új vallást hirdettem.
- Decimo nono haeresis! Schisma!
- Mérges szerekkel kuruzsoltam.
- Vigesimo veneficus!
- Elárultam a rám bízott várat.
- Vigesimo primo crimen traditorum.
- Embert ettem.
- Vigesimo secundo antropophagia! Cannibalismus! - kiálta fel a soltész, a keze alatt levő pandectára ütve tenyerével. A veríték csorgott kövér homlokáról.
Itt a kínvallatott szünetet tartott.
- Nincs több? - kérdezé síránk hangon a soltész, mire a kínvallatott elkezdett hangos hahotával kacagni. De most már csak egymagában kacagott, senki sem követte. A porkoláb félreértette a soltész  intését, s még egy hatalmasat csavart a kínzott karjait és lábait megnyújtó köteleken, hogy annak a kínordítása összevegyült a kacagásával, egyik a másik hangjába átcsapva, mint akit egyszerre fojtogatnak és csiklandanak. Pedig a soltész azt adta a jelben tudtául, hogy mára a vallatás elég lesz: a vádlottat vissza lehet vinni börtönébe.
Rendkívüli eset ez! Ennyi bűntett egy csomóban! Ezt az embert kegyetlenül ki kell examinálni.
Maga a nagyherceg is fölöttébb kíváncsi volt megtudni, hogy minő összefüggés lehet az előadott csodálatos fejezetek között, s meghagyta, hogy másnap, és amíg benne tart, addig el ne kezdjék a vallatást, míg ő meg nem érkezik a törvényterembe.
A vádlottnak pedig jó oka volt nevetni. Mert míg ő azt a huszonkétféle bűnesetet a törvénybíráknak elhistorizálja, akkorra beveszik a franciák Koblenzet, s őt szépen megszabadítják a börtönből és a kegyetlen kínhalálból. - Ezt nevette előre.
Most mi történjék ezzel az emberrel?
Hogy ki kell őt végezni, annyi bizonyos. De mi módon? Ez a nehéz kérdés.
Mert ha csak annyit vallott volna be, amennyi eredetileg kisült rá, hogy az ellenséggel összecimborált, s áruló volt, akkor világos volna a büntetése: ,,háttal fordítva főbe lövessék". De ily komplikált vallomás után a bírákra nézve fölöttébb meg van nehezítve a válogatás.
Mint rablót kerékbetörés illeti; mint kettős, sőt hatos házasságban élőt ugyanannyi darabra szétkoncoltatás; mint királygyilkost kezeinél, lábainál fogva négy ló közé fogva kell szétszakítani. Úgy, de ez hogy történhessék, ha már előbb hatfelé szétvágatott? Azonkívül is, mint oklevélhamisítónak a jobb kezét elvágatni elengedhetetlen föltétel; mint ördögimádó, máglyán kínszenvedendő tűzhalálra szolgált, de ugyanakkor hogyan lehessen rajta végrehajtani az elevenen mozsárban való összetöretést, ami a feleséggyilkosra van kiszabva? S ha mindezek végre lesznek rajta hajtva, hogyan tétessék elég a törvény rendeletének, mely az emberevés bűneért az éhhalállal bűnhődés rettentő suppliciumát szabta meg világosan?
A fejedelem salamoni ítélete döntött.
- Állíttassék törvényszék elé a gonosztevő. - Mondja el körülményesen, hogyan követte el mindezen vétkeket sorban! S amelyik vétke aztán legnagyobbnak fog találtatni, annak a büntetése hajtassék rajta végre.
Ebbe a soltész is beleegyezett.
A bírák aztán abban állapodtak meg, hogy a másnap megkezdendő részletes vallatásnál ne a nyújtóztató gép alkalmaztassék, mert az nagyon elveszi a testi erejét a vallatottnak, amire pedig ilyen hosszú vallomásnál nagy szüksége leend, hanem a víztortúra, ami abból áll, hogy a hanyatt fekvő vádlottnak egy tülköt dugnak a szájába, s azon keresztül folyvást töltik bele a vizet, amíg csak nem vall.
- Nem úgy lesz - mondá a nagyherceg. - Ha az ember vizet iszik, attól elmegy a mesemondó kedve. (Tudom magamról.) Én morális tortúrát szabok rá. Mondassék ki rá azonnal a halálítélet. Kísértessék le a siralomházba. A siralomházban töltött órák a legnagyobb tortúra és penitencia egy gonosztevőnek. A nép, mely bámulatára összecsődül, kenyeret, bort, pecsenyét szokott hordani az elítéltnek - vigasztalásul. Így a tartása sem kerül semmibe. A gonosztevő, mikor jól evett, ivott, felhozatik a törvényszék elé, s ráparancsoltatik, hogy mondja el sorba bűneinek körülményes történetét. A jól ivott ember szeret beszélni. Másnap megint leküldetik a siralomházba, s így folytattatik vele mindaddig, amíg vétkeinek lajstromát az utolsó jottáig protocollumba nem diktálta.
A bírák helybenhagyták a nagyherceg véleményét, csak a soltész morgott nagyon, hogy hiszen eszerint ennek a huszonkétszeres gonosztevőnek sokkal jobb dolga lesz idebenn, mint valamennyi bírájának, aki az ostrom alatt ugyancsak megtanult éhezni és szomjúhozni.
A syndicus azonban megnyugtatá:
- Ne irigyeljük szegény ördögtől ezt a kis mulatságot a kaloda és az akasztófa között. Tudja, komám: ,,Ma nekem, holnap neked!"









Jókai Mór: Egy hírhedett kalandor a XVII. századból


MÁSODIK RÉSZ  A rablók között
1. A PRESZJAKA-BARLANG
Zászlótartó voltam Hatzfeld Menyhért tábornok ezredében a császári seregnél. (Ezen kezdé vallomását Hugó, midőn első nap a siralomházból felhozatott.) Ott igen jól viseltem magamat, s különös ügyességet tanúsítottam az ostromágyúk kezelésénél, úgyhogy a tábornokom konstáblerré léptetett elő, mikor Krakkót ostromoltuk.
Ezt a várost akkor Rákóczi György erdélyi fejedelem tartá megszállva, aki a svédekkel szövetkezett Lengyelország meghódítására, s azokkal együtt már el is bánt a lengyelekkel, mikor a császári seregek ezeknek a segítségére bevonultak.
Nem akarok Krakkó ostrománál hosszasan séramórálni, nehogy a bírák urak előtt úgy tűnjék fel a vallomásom, mintha szándékosan nyújtanám mellékes körülmények előadásával a történetemet. Csupán azt fogom elbeszélni, ami elkövetett bűneimmel a legszorosabban összefügg.
Az ostrom ideje alatt megismerkedtem egy lengyel nemesúrnak a kisasszonyával, aki belém szeretett. Még akkor csinos fiatal legény voltam.
Gyönyörű szép, fekete szemű leány volt, alig tizenhat éves. Ha jól emlékezem még rá, Marinkának hítták. Tőle tanultam meg lengyelül, és még valami mást is, ami teljes életemnek veszedelme maradt: asszonyt szeretni.
Az ostrom alatt tábornokom engem küldött ki kémlelődésre a magyaroktól megszállt helyekre. Én voltam a legvakmerőbb, aki éjszaka egész a Krakkót körülvevő nemesi tanyákig el mertem hatolni. Igen, mert ott találtam a szeretőmet. Bizony nem a tábornok aranyaiért kockáztattam a fejemet minden éjjel, hanem a szép Marinka tűzszemeiért, aki elém jött a kastély kapujáig, mezítláb, hogy az alvókat fel ne költse.
Volt azonban egy vén boszorka gazdaasszony a kastélyban, aki megsejtette titkos találkozásainkat, s elárulta a nemesúrnak.
Egy éjjel, amint a szép Marinka a legédesebben tanogatott rá a holdvilágtól derengő szobában, hogyan kell kimondani azt, hogy ,,Kocham Pana", ,,Z. calego serza" (szeretlek, egész szívemből), amint egyszer csak halljuk az emeletre felvezető falépcsőn a vén nemes csikorgó lépteit és torokráspolyozását.
Megijedtem. Most végem van.
- Nyebojsza! - súgá fülembe a leány. - Lépj ki az ajtón a folyosóra, s eredj bátran az öreggel szemközt, s akármit mond, feleld rá azt, hogy ,,Egy az Isten!"
Azzal kitaszított az ajtón, s azt magára zárta: én egyedül maradtam a folyosón.
Az öreg nemes fölcammogott a lépcsőn, szerencsémre egyszerre csak az egyik lábával léphetett, mert a másik meg volt meredve a térdébe lőtt golyótól. Kegyetlen négyszögletű vörös képe volt, amit nagyon jól kellett látnom, mert az egyik kezében tartott egy nagy trombita végű puskát, a másik kezében pedig az égő kanócot, s azt egyre fútta, hogy el ne aludjék. Alkalmasint az vette el a szeme világát annyira, hogy nem vett hamarább észre, mint mikor a puskája vége megütötte a mellemet, akkor kiáltott rám mérges rekedt hangon: - Kto tam? Stoj! (Ki vagy? Megállj!)
Én a leány utasítása szerint azt mondtam rá:
- Egy az Isten!
Mit tehettem egyebet?
Erre a szóra az öreg egyszerre nyájas lett hozzám: a kanócot eltaposta a csizmája talpával, a puskáját a félkarjára vette, nekem a vállamra veregetett, testvérkéjének nevezett, s aztán megfogva a karomat, levezetett a recsegő lépcsőkön a maga szobájába, ahol nagy tűz égett a kandallóban, ott leültetett egy medvebőrös padra, elém tett egy szűk nyakú üveget tele meggypálinkával; maga meg elővont egy kicsi kis könyvet, akkorát, hogy azt egy csizmaszár mellé el lehetett dugni, s abból elkezdett nekem olvasni olyasformát, hogy a szentháromságra semmi szükség sincs a világon; mert amilyen kevés dolog történik a mostani világban Isten hírével, arra ,,egy" is elég.
Nekem a hajam szálai borzadtak fel e dolgok hallatára, s most vettem csak észre, hogy micsoda kelepcébe jutottam. Az én Marinkám apja socinianus eretnek. Még azoknak is a rabbinusa. S ez most engem proselytájává akar tenni. Lengyelországban nagyon el volt terjedve Blandrata vallása, s a kemény üldöztetés miatt a hívei csak titokban terjeszthették a hitűket. A vén lengyel kastélya volt egyik tanyájuk, ahol az áttérőket elfogadták. Mikor aztán már azt hitte, hogy jól felvilágosított, akkor elővett egy vastag könyvet, s azt mondta, hogy no, mármost tegyem rá a kezemet, s mondjam utána az esküt. Meg voltam szorítva.
Ha nem esküszöm, akkor meg kell vallanom, hogy a leányáért jöttem ide. Akkor ott a puska a háta mögött, azzal egyszerre a mennyországba expediál.
Ha pedig esküszöm, akkor a pokolba jutok.
Mit válasszak?
A mennyországba egyenesen, tüstént, extrapostán, vagy a pokolba kerülővel, nagy állomásokkal, szép csendesen?
Fiatal voltam még, sajnáltam a szép kondor hajú fejemet, választottam az utolsót.
Ettől fogva mindennapos voltam az öreg lengyel házánál, ahol éjszakánkint összegyűltek a socinianusok.
Nekem mint neofitának eleinte csak addig volt szabad a gyülekezetben részt vennem, amíg énekeltek. Amint aztán a prédikációra került a sor, engem kiküldtek előőrsnek, hogy a meglepetés ellen őrködjem. Ami nekem nagyon kedvemre volt; mert azalatt, amíg a prédikáció tartott, én bizony nem álltam oda a kapufélfát támogatni, hanem felmásztam a nagy diófára, ami a kedvesem ablaka alatt volt, s arról szépen bementem az ablakon, átvenni az osculum charitatist. Éjszakára most már az öreg rendesen rázárta az ajtót a leányára, azt gondolta, hogy ezzel egészen biztosította magát. Amíg a bölcsek odaalant az istenség egységének dogmáját feszegették, azalatt mi bolondok odafönn a két emberszív egységének dogmáját tökéletesítettük, biztosak levén afelől, hogy amíg a contio tart, az öreg onnan ki nem jön.
Egyszer aztán különösen megszaporodott a gyülekezetünk. Egy csoport magyar vitéz jött ki Krakkóból, akik szintén socinianus vallásúak voltak.
Az öreg nagy örömmel fogadta őket, kivált, miután megtudta az elbeszélésükből, hogy őnáluk Erdélyben már egész bevett vallás a socinianusoké, a fejedelem maga is ezt a hitet vallja. Ha ő lenne a lengyel király, a lengyel eretnekeket sem üldöznék többé; minden templomot a socinianusoknak adna.
Mikor ezt a hírt megvittem a tábornokomnak, az a sátora tetejéig ugrott mérgében. Azt mondta, hogy az mégis borzasztó, ahogy ezek a magyarok értenek a korteskedéshez! Ha megnyerik a lengyel socinianusokat, soha senki se veri ki őket Lengyelországból.
Szerencsére volt egy lényeges véleménykülönbség a magyarok és a lengyelek schismájában.
De előre kell bocsátanom azt, hogy egy idő óta az öreg lengyel mintha gyanút fogott volna ellenem, nem küldött ki többé előőrsöt állni, amíg a prédikáció tart, hanem érdemesnek talált, hogy én is részt vegyek a vitatkozásban, s így jöttem tudomására azoknak, amiket elmondandó vagyok.
A véleménykülönbség a magyarok és a lengyelek kőzött a mi Urunk Megváltónk isteni természete körül forgott.
A magyar socinianusok azt allegálták, hogy a Krisztus, bárha nem Isten is ugyan, mert csak ,,egy az Isten", de azért Istennek a fia, ki érettünk, bűnös emberekért vérét kiontotta. Ennek emlékére nekünk kötelességünk, valahányszor összegyűlünk, kegyeletes áhítatunkat boritalnak alakjában kifejezni.
Aztán olyan nagy volt a magyar uraknak az áhítatuk, hogy mikor az öreg lengyel egy átalagot felhozott a pincéjéből, s azt körülbocsátotta, hát mire az a gyülekezet kezéből őhozzá visszakerült, hát már akkor semmi sem volt benne.
Láttam az arcáról, valahányszor az üres csobolyót megrázta, s tapasztalá, hogy nem kotyog, mint harapódzott benne mind mélyebben a haeresis.
Eleinte csak azt vitatta, hogy minek az a sűrű visszaemlékezés a Krisztus kiontott vérére? Elég volna csak minden vasárnap, vagy csak minden sátoros ünnepen; de a magyarok ráolvasták a Bibliából, hogy ,,átkozott az, aki a napok között különbséget teszen".
Ekkor aztán az öreg magát a dogmát támadta meg.
Tartott egy kemény prédikációt, melyben azt állítá fel, hogy Krisztus nem volt Isten fia, hanem csak ember fia, és maga is csak ember.
Erre a magyarok azt mondták, hogy igen, de derék ember fia volt, és maga is jó ember, még így is megérdemli, hogy kiontott vérének emlékére boritalnak szimbóluma alatt kegyesen áldozzunk. S egy átalag megint odalett.
Az öreg egyre fanatikusabb üldözője kezdett lenni az én mennybeli Üdvözítőmnek. A következő gyülekezetben már arról prédikált, hogy Krisztus nem is volt jó ember, még csak nem is olyan ember, akit valamiért kell tisztelni, mert először is zsidó volt, másodszor meg azt hirdette, hogy adót kell fizetni, s annálfogva megérdemlette, hogy kivégezzék.
De a magyar urakat még ez sem tántorította el. Azt mondták, hogy: no, ha ilyen rossz ember volt a Krisztus, akkor meg már éppen kötelességünk, hogy kiontsuk a vérét, és megigyuk boritalnak alakjában!
(- Derék emberek azok a magyarok! - kiálta föl a nagyherceg.
- Ördögöt derék emberek! - ellenzék a soltész. - Hisz ők csúfolódnak jobban!
- Habet rectum! - mondá a nagyherceg. - Mondjad tovább, édes fiam!
Hugó aztán folytathatá vallomását.)
Ekkor végtére a vén lengyel nemes próféta, az utolsó átalag kiürítése után azt mondá a gyülekezetnek, hogy a legközelebbi kegyes összejövetel alkalmával arról fog nekik prédikálni, hogy Krisztus voltaképpen nem is volt a világon soha: az egészet a papok gondolták ki. Ezzel aztán gyökeresen vége lesz vetve a magyar urak nagy áhítatosságának.
(- És te még ebben az istenkáromló gyülekezetben is részt vettél-e? - förmedt fel az elnöklő soltész a vádlottra.)
- Óh, dehogy, kegyelmes uram! Hogy lettem volna képes ily elvetemedettségre? Sőt inkább egy nagyon istenfélő gondolatom támadt, melynek végrehajtására összebeszéltem a diófán keresztül az én szerelmesemmel, a szép Marinkával, aki egy idő óta a legszigorúbb zár alatt tartatott az atyja által. Tervünk az volt, hogy majd mikor az eretnekek gyűlése együtt lesz, én, az alatt az ürügy alatt, hogy a ház táját körülcirkálom, egy nagy darab égő taplót beledugok a juhakol nádtetejébe, s aztán, mikor ama istenkáromló szónoklat nekiindul, azt egyszerre félbeszakítja a nagy tűzi lárma, erre mindenki szétszalad, a zavar általános lesz, a kastélyból mindent kihordanak az udvarra, nehogy odaégjen; az istállóból kihajtják a lovakat, a kisasszonyokra senki sem ügyel. Ekkor az én Marinkám a felügyelésre hagyott ősi drágaságokból, ékszerekből összepakol annyit, amennyi egy átalvető iszákba belefér; én elfogok egy pár bitangjába eresztett paripát, s azokra felkapva, ketten együtt a kincsekkel a nagy tűziveszedelem alatt észrevétlenül elnyargalunk, haza az én táboromba, s ott élünk aztán kegyesen, mint férj és feleség.
(- No, az igazán istenfélő gondolat volt tőled! - szólt közbe a nagyherceg.
- Mit gondol, kegyelmességed - riad fel a soltész -, hiszen ,,incendiarii malitiosi comburantur!", s azonkívül ,,raptus" és ,,rapina", az első ,,decem juvencis puniatur", a második ,,palo affigatur".
- Habet rectum - mondá erre a nagyherceg. - Édes fiam, a gyújtogatásért meg fogsz égettetni, a leányrablásért fizetsz tíz tinót, s a rablásért karóba fogsz húzatni. Most folytasd tovább.)
- Én azonban mindezen istenfélő terveimet nem hajthatám végre; mert amaz említett vén gonosztevő boszorkány gazdasszony megtudta a szándékunkat a kisasszony előkészületeiből, s elárulta a nemesúrnak. Engem meglestek, tetten kaptak, deresre húztak, s addig kenegettek a mogyorófával, míg kivallottam, hogy ki vagyok. Német vagyok, kém vagyok. Akkor aztán a vén lengyel fel akart húzatni a kútgémre, hanem egy jámbor magyar úr megszánt; azt mondta, kár volna a bőrömet így elvesztegetni, ő megvesz rabszolgának. A vén nemes aztán megalkudott vele, s eladott neki tizenhat lengyel garasért. A magyar úr aztán elvitt magával Krakkóba, ahol a fejedelme táborozott.
Itt nem lett volna valami rossz dolgom, csak éppen azt nem szerettem, hogy minden borsot velem törettek, amit a magyar sereg elfogyasztott, pedig az iszonyú borsosan szeret mindent. A két szemem mindig veres volt a borstól, s az orrom akkorára dagadt már, mint egy ugorka.
Egyéb panaszom nem lehet a gazdámra, csak az, hogy azt követelte tőlem, hogy azt mind megegyem, amit nekem kiád részül: ,,Nekem ne panaszkodjál, hogy nincs mit enned, ha én vagyok a gazdád!" Az pedig három embernek is sok lett volna. Mikor aztán már nem tudtam többet enni, akkor megfogta a két vállamat, s elkezdett, mint a tele zsákot, amibe már nem akar több beleférni, odazötyögtetni a padhoz, míg csak belém nem rázott minden ennivalót, amit otthagytam a tálamon. Igazán mondom, a hideg is lelt már féltemben, mikor az ebéd ideje következett, s megláttam azt az iszonyú nagy kanalat, ami kétakkora volt, mint a szám. Nem tetszik hinni, hogy az a legnagyobb tortúra a világon, mikor az embert tömik.
(- No, ezt még nem próbáltuk - mondá a nagyherceg.
- De nem is próbáljuk - mondá rá a soltész.)
Eleget sóhajtottam, hogy bárcsak kiszabadítana valami ebből a nehéz állapotomból; de csak akkor vettem észre, hogy micsoda bolondul rászedtem magamat. Nincs kihez imádkoznom többé.
Mert ha mohamedán vallásra tértem volna, most ott volna Mohamed próféta; imádkozhatnám ahhoz; ha zsidóvá lettem volna, híhatnám segítségül Ábrahámot, szent Dávidot vagy a négy arkangyalt; de most nincs, akihez címezzem a legalázatosabb folyamodásomat.
Márpedig az ilyen cím nélkül az égnek eresztett fohászkodások csak arra valók, hogy azokat valami leskelődő rossz angyal útközben elkapja, s akképp teljesítse, hogy ne legyen köszönet benne.
Én is addig imádkoztam azért, hogy bárcsak kiszabadítana valaki ebből a keserves magyar fogságomból, míg egyszer csak körülfogtak minket a tatárok, s elfogtak valamennyiünket, a magyarokkal együtt. Az volt aztán a szép kiszabadulás!
(- Ne lódítson kend olyan nagyokat! - förmedt közbe a soltész. - Hogy jönnek ide már meg a tatárok? Elfelejti a delikvens, hogy, íme, Lengyelországban vagyunk, Krakkó alatt. Csak nem potyognak oda az égből a tatárok!)
- Majd azt is megmagyarázom én szépen, hogy honnan potyognak a tatárok. Hát úgy volt az, hogy a török császár őfelsége megharagudott érte, minek próbál az ő vazallusa, erdélyi fejedelem Rákóczi György a lengyel korona után áhítozni, s miután az nem hallgatott a szép szóra, megparancsolá a krímiai tatár kánnak, akinek Ghiraj volt a neve, hogy rohanjon rá kétszázezer lovassal hárulról a magyar seregre. Az szót fogadott, s egy hajrá alatt elpusztította Erdélyt, s körülfogta az erdélyi sereget Lengyelországban, s foglyul ejtette valamennyit.
(- Az már más! - hagyá helybe a fejedelem. - Így csakugyan lehettek tatárok Krakkó fejedelemségben.)
- Hiszen, bár ne lettek volna: én szeretném azt legjobban. Mert így is én adtam meg annak leginkább az árát, aki semmit se vétettem a török szultánnak. A tatárok, amint elfogták az erdélyi sereget, a vezéreik legelébb is megosztoztak a drágaságokon, amiket a foglyoknál kaptak, az alvezérek megtartották maguknak a foglyoknak a paripáit, a köztatároknak eladták magukat a foglyokat, szépen, mint ahogy marhavásárban szokták, ki-ki annyit vett belőle, amennyi pénze volt. A volt gazdám elkelt öt lengyel garason, én meg kilencen, mert sokra becsülték a széles vállaimat.
Egy tatár vett meg mind a kettőnket; csúnya, rücskös kis emberke; az igaz, hogy én nem adtam volna őérte két garast. Az első dolga az volt, hogy levetkőztetett minket, s a saját jó ruháinkat megtartva magának, adott ránk helyettük mindenféle rongyot a magáéból. Beszélni nem tudtunk egymással, hanem azért megértettük egymást. A tatár megtapogatta az ingeink szövetét: a magyar úré gyolcsból volt, az enyém meg csak olyan házivászon. Ebből megtudta, hogy egyikünk nagy úr, másikunk szegény legény.
Akkor aztán kivett az erszényéből egy aranyat, s azt a tenyerébe téve, odatartá a magyar úr elé, a másik kezével pedig egy szőrpányvát akasztott a nyakába, s akkor aztán az egy aranyat elébb marokra szorította, s aztán a tenyerét megint szétnyitotta, s azalatt a pányvával húzta a nyakát fölfelé: ami annyit tett, hogy hány aranyat hajlandó az otthonvalókkal magáért fizettetni váltságdíjul.
A magyar úr aztán tízszer egymás után nyitotta föl a két markát, ami annyit tesz, hogy ,,százat".
A tatár a fogait csattogtatta: ami annyit tett, hogy nem elég!
A magyar úr aztán még tízszer tárta szét a két markát. Kétszázat.
Erre a tatár odanyomta neki a markába a kötele végét, ami annyit tesz, hogy elég.
Azután énrám következett a sor; nekem is odatartotta a tenyerében az aranyat. Hát énértem mennyit küldenek olyat hazulról?
Én a fejemet ráztam rá, ami nálam annyit jelent, hogy olyan nincs.
A bolond tatárnál azonban fejet rázni annyit tesz, mint helybenhagyni. Megörült neki. S csak tartogatta a tenyerét elém, hogy no, hát mennyit?
Én aztán nem tudtam neki másképp megmagyaráznia véleményemet, mint hogy a markába köptem.
Ezt megértette. Az aranyat eltette; elővett egy ezüstpénzt, azt tartogatta elém. Arra is ráköptem.
Akkor kivett egy nagy rézgarasost, hogy hát olyanból hányat adok magam helyett? Hogy azt sem voltam hajlandó ígérgetni: utoljára elővette a tenyeremet, s azon kezdte el magyarázni a számokat, amikkel megengedné magát vesztegetni. Én aztán végtére a hüvelykujjamat az összefogott öklöm mutató- és középujja között kidugva, a legérthetőbben adám neki tudtára, hogy tőlem ne várjon semmit.
Akkor aztán jót vert a hátamra a nogajkával.
A tatár horda aztán felkerekedett, s megint indult vissza Tatárországba, ahonnan kijött.
Engem a volt gazdámmal együtt az új gazdám egymáshoz pányvázva hajtott maga előtt.
Keservesen jutott eszembe szegény öreganyám, aki mindig azt mondta, hogy aki Jézust meri káromlani, az még életében szamárrá változik.
Eszembe jutott ennek az igazsága, mikor delelőre a tatár gazda elém adta a száraz borsót, amivel otthon a szamarak élnek: az volt az ebédem, vacsorám. Bezzeg nem tömte ez belém kanálnyéllel a fennmaradt ételt, mint a magyar gazdám.
De még jobban meggyőződtem öreganyám szavainak igazsága felől, mikor ötödnapra a volt magyar gazdám elkezdett panaszkodni, hogy neki a lábai már feltörtek a gyaloglásban, nem tud tovább menni. Az igaz, hogy nagy test volt, s nem szokott az apostolok lován utazáshoz.
A tatár gazdám megijedt, hogyha a gazdag fogoly elmarad, odavész a kétszáz arany! Leszállt a lóról, megtapogatta a magyar úr lábait, nagyokat dörmögve; aztán megkínálta, hogy üljön fel hát az ő lovára.
Óh, milyen nemes lelkű tatár!
Aztán odajött énhozzám; nekem is megtapogatta a lábam szárait, azt hittem, azért teszi, hogy engem is felültessen a lovára. - Az ám: engem nézett a másik lovának, s mire észrevettem, már ott ült a nyakamon, keresztbe vetve a lába szárait a mellemen, s belekapaszkodott az üstökömbe.
S úgy kellett őt vinnem a vállamon. Szerencsémre cingár ember volt, nem sokkal nyomott többet, mint katonakoromban a nehéz borjú. Nagyobb baj lett volna, ha a magyar urat ültette volna az én vállamra maga helyett.
Annak meg nagyon megtetszett ez a tréfa. Persze nem az ő rovására ment. Nevetett rajtam, amint észrevette a keserves arcfintorgatásaimból meg az összekulcsolt kezeimből, hogy szeretnék imádkozni, de nem tudok kihez.
Még bosszantott is onnan a magas paripáról. Azt mondta, hogy mikor ellenséggel van dolga az embernek, akkor nem jó imádkozni. Inkább káromkodni kell olyankor. Ő tudott kegyetlen cifrául! Egy szörnyű káromkodásformát annyiszor ismételt előttem, hogy máig sem tudom a fejemből kiverni. Az igazi borzasztó magyar nyelven így hangzik az: ,,Tarka kutya tarka magasra kutyorodott kacskaringós farka!"
(- Megállj! - szólt a nagyherceg. - Ez valami varázsmondat lehet.
- Olyanforma, mint az ,,abraxas" meg az ,,Ablanathanalba" - mondta borzongva a soltész.
- Ezt föl kell jegyeztetnünk, és kiadnunk az udvari asztronómusnak, hogy a professzorok segélyével oldja meg. Folytasd, fiam, meddig tartott ez a siralmas szamárságod?)
- Óh, csak addig, amíg ismét ugyanaz nem történt velem, hogy amint úgy a kék levegőben, senkihez sem - sóhajtoztam magamban, hogy bárcsak küldene az ég, föld vagy pokol valakit, aki e gyalázatos bajomból megszabadítana: egyszer csak egy nagy fenyőerdő elé érünk.
Hát alig haladt benne a tatár sereg egy miatyánknyira, amint egyszerre csak elkezd valami irtóztató ropogás támadni, mintha égföld szakadna össze, a szálfák omlanak körös-körül egymásra, s ütik le a közéjük szorult tatárokat foglyaikkal együtt. Valami ellenség keresztülfűrészelte annak az erdőnek a fáit, melyen a tatároknak át kellett vonulni, s amint aztán egy fát eldöntöttek, az zúdította maga előtt rakásra valamennyit. Egy szálfa minket is úgy csapott a földhöz, hogy ott maradtunk alatta. Szerencsém, hogy a tatár a vállamon ült; így az ő fejét zúzta össze a fa, az enyimet csak odaszorította a tatár lábszárai közé a nehéz terhével, mint egy kalodába. Az iszonyú robaj különben is úgy elkábított, hogy nem tudok róla számot adni, hogy kerültem ki abból a világpusztulásból; csak azt tudom, hogy mikor fölnyitottam a szememet, ott találtam magamat a rettenetes ,,hajdemákok"tanyáján.
Óh, a hajdemákok hatalmas egy nép voltak!
Nem volt az valamiféle nemzet; mert a világ mindenféle nemzetének szülöttei voltak közötte: polyákok, hanákok, rusznyákok, bolgárok, oláhok, jászok, csángó magyarok, kozákok, ami csak színejava volt a zsiványnak, minden országnak a virága: az akasztófa virága.
Szabad volt nekik egymás között legénykedésből, borvirágos jókedvből baltával verekedni, vitás kérdéseket ólmos bottal, öreg késsel elintézni; de nemzetiség fölött veszekedni meg volt tiltva.
Aki csak valami gonosztett által híressé lett a világban, az érdemessé lett az ő nemes szövetségükre; aki legvakmerőbb, legbátrabb volt, az lett a vezér.
Ha valahol Szepességen, Lengyelországban, Podóliában, Vörös-Oroszországban, valami nagy kulcsos városban nagy kivégzési parádéhoz készültek, ott bizonyosan megjelentek a hajdemákok, mintha a földből nőttek volna elő, szétverték a poroszlókat, kiszabadították az elítélt deliquenseket, és besorozták maguk közé.
Ha valahol egy szép asszonyt elítéltek házasságtörésért vagy varázslásért tűzhalálra, bizonyos volt, hogy mielőtt a máglyát meggyújtanák alatta, ott termettek a hajdemákok, s elvitték a szép vétkezőt magukkal.
Ők voltak a reménysége, vigasztalása, gondviselése minden nyomorult embernek, aki lopás, rablás, gyújtogatás, emberölés, hamispénzverés, asszonyszöktetés s más efféle vádak miatt a halálos félelmek kötélékeiben kínlódott.
Ezért nagy is volt az ő tekintélyük.
Nem volt őnekik hazájuk, hanem az övék volt minden vad erdő, hozzájárulhatlan hegyszakadék, ami csak a Mátrától a Volgáig található.
Nem voltak nekik törvényeik; hanem amit a harámbasa kimondott, az volt a törvény, annak mindenki engedelmeskedett.
Amit összeraboltak, abból senki magának egy dénárt meg nem tartott, hanem odaadta a vezérnek, s az kiosztá egyformán valamennyi között. Aki vitézsége által nagy érdemeket szerzett, az jutalmul megkapta a legszebb leányt, akit a máglyáról, a börtönből, a kínpadról megszabadítottak.
Ahol hajdemákok laktak, ott a római császár, az erdélyi fejedelem, az oláh vajda, a lengyel király meg a kozák kosevói atamán csak név szerint uralkodtak: a hajdemák harámbasa volt az igazi uralkodó; ez szedte az igazi adót.
Ami kereskedő karavánok Törökországtól fel egész Varsóig jártak-keltek, azok, ha eszük volt, a hajdemák vezérnél fizették le a védelmi díjat, az azután végigkísértette őket valamennyi veszedelmes erdőn, hegyháton, hogy a hajuk szála se görbült meg. Ha pedig bolondok voltak, katonasággal kísértették magukat, hej, akkor megjárták, mert a hajdemákok lesbe csalták őket; a katonákat szétverték, s a karavánt kirabolták, s aki ellenállt, azt le is ütögették.
Imitt-amott lakozó nemesurakkal egész hadjáratokat folytattak, az utolsó körömszakadásig; hanem, ha egyszer kibékültek velük, s parolát adtak: azt azután megtartották, ahogy majd meg fogjuk látni, ha rákerül a sor.
A templomokat nem nagyon látogatták; hanem ha abból a célból, hogy az arany, ezüst oltáredényeket elemeljék; de papokat tartottak maguk között; azokat is mind a javából: olyanokat, akiket valami nagy vétség miatt a kolostorból elkergettek vagy megbüntettek. Az elébb misét tartott nekik, s megáldotta őket, ha valami nagy expedícióra mentek, s ha jól ütött ki a rablás, megtartotta a Tedeumot, megosztozott a prédában, s aztán együtt táncolt velük; ha pedig valakinek házastársa akadt, azt összeeskette; - mert a hajdemákok nagyon sokat adtak a jó erkölcsökre: idegen asszonyokat elrabolni tisztességnek tarták, de egymás feleségét el nem csábították.
Városokat és kerített várakat ők nem építettek; ellenben fel tudták keresni azokat a hozzájárulhatlan menhelyeket a hegyszakadékok, a mocsárok között, amikből emberi hatalom ki nem bírta őket verni, s ott annyi élelmiszert halmoztak össze, hogy egy nyáron át ki nem éheztethette őket semmi nagy hadsereg; ha pedig a tél jött, az felszabadítá őket az ostrom alól.
Hogy milyen nagy volt a vakmerőségük, azt legjobban bizonyítja az az eset, melyben én közéjük kerültem.
Az erdélyi fejedelem húszezer emberrel tört be Lengyelországba; a tatár kán nyolcvanezer emberrel rohant rájuk, s elfogta őket valamennyit; akkor a hajdemákok négyszázad magukkal rálestek a visszatérő tatárokra, s mikor azoknak az előcsapatja jött, zsákmánnyal legjobban megrakva, azt az erdőt, amelyiken okvetlenül át kellett vonulniok, a fejükre zúdították, s mint a csapdába került egeret, úgy nyomtak agyon több mint kétezer krímiai tatárt.
Mikor én felnyitottam a szememet, ott láttam még magam előtt az egész ledöntött erdőt, egymásra düledezett szálfáival, mint egy jégverte kenderföldet. A hajdemákok ott bujkáltak elő a fák közül, az agyonvert had kincseit szedve össze, s néha egy-egy emberalakot cepelve elő, akiben még élet volt.
Aki nem tatár volt, azt kihozták a nagy fenyőfatemetőből, ha még életben kapták.
Én ott feküdtem egy nyaláb fenyőfagallyra fektetve, egy csergedező patak forrásánál.
Előttem állt egy öles termetű fickó. Csúf, otromba ábrázat. Akihez képest még a soltész úr valóságos Szent Márton lovag, akit pedig éppen szépnek festettek. Veres volt a szakálla és szemöldöke, de még vörösebb az ábrázatja, s az orra fel volt hasítva, annak a jeléül, hogy valamikor volt szerencséje az orosz igazságszolgáltatással ismeretségbe keveredni. Amellett olyan izmai voltak, mint Szent Kristófnak; távolabb tőle több hasonló alak állt; de ilyen csúnya egy sem volt.
- No, fickó! - dörmögött rám, amint felpislantani látott, olyan hangon, mint egy bika, könyökével egy hosszú nyelű nyakleütő pallosra támaszkodva. - Hát élsz még? Fel tudsz-e állni a térdedre? Fel tudod-e emelni a jobb kezedet? No hát, csak maradj térden állva, s tartsd a kezedet fölfelé; aztán esküdjél meg, hogy közénk állsz hajdemáknak; különben odadobunk a halottak közé.
Én ugyan hallottam már akkor hírét a hajdemákoknak, bár voltaképpen egész mivoltukban mégsem ismertem őket úgy, mint később alkalmam lett rá; de hát nem bántam volna én abban a percben, ha akárminek verbuváltak volna: azt mondtam, hogy beállok én, csak meg ne öljenek.
- Mi voltál ezelőtt? - dörmögé tovább a veres. - Parasztlegény vagy nemesúr?
Nem is kellett hazudnom, hogy azt feleljem, hogy olyan szegény ördög voltam teljes életemben, amilyen csak valaha éhségben legyeket fogdosott.
- No, azt szeretem. A nemesemberek nem közénk valók. Hát most mindjárt leteheted a próbát.
Erre egyet füttyentett. S e jeladásra két marcona fickó odahurcolt elém egy barlangnyílásból egy csodaszép leányt, akinél én soha életemben nem láttam se szebbet, se kedvesebbet.
Fehér és piros volt az ábrázatja, s csak úgy ragyogott rajta mindenféle szívbeli jóság; kék szemei voltak, és gömbölyű ajkai: mint ha most is előttem állna. Hosszú, aranyszőke haja lebontva egész a bokájáig ért; pedig karcsú volt, és magas.
- No hát, újonc - parancsolt rám a veres. - Itt van a próba. Ezt a leányt le kell nyakaznod: itt van a pallos. Ez egy nemeskisasszony, akit mi elraboltunk. A szülőinek megizentük, hogy ha ma reggelig meg nem küldik érte a váltságdíjat, akkor a leánynak a fejét fogjuk nekik hazaküldeni. Nem küldték meg a váltságdíjat. Mi is szavunknak állunk. - Végezz!
Azzal kezembe adta a két kézre való pallost. A leány pedig letérdepelt előttem a mohos fűbe szépen, s hosszú aranyhaját hátulról két csomóban előrehúzva, meghajtá alázatosan gyönyörű szép hófehér nyakát.
Hogy én azt most már vágjam le.
Én pedig odadobám a pallost a veresnek a lábához, s azt mondám neki:
- Bomoljon meg a lelked, veres ördög! Én csak nem vágom le ennek a szép gyermeknek a fejét, ha mindjárt megeszel is.
- Ahán! - ordítá rám a veres. - Most elárultad, fickó, hogy ki vagy. Ha paraszt volnál, felemelted volna a pallost, hogy inkább a leány nyakát vágd le te, mint én a tiedet. Te nemesember vagy, aki inkább a maga nyakát vágatja le, mint ő öljön meg egy leányt. - Jól van, most hát térdepelj le: majd levágja az a leány a te fejedet. - Ez az én leányom.
S azzal a térdéről felszökő leánynak odanyújtá a pallost, s ez nevetve suhintá meg a nehéz vasat fél kézzel könnyedén, hosszú haját hátravetve a fejével.
Nekem azonban megvan az a jó szokásom, hogy a legnagyobb veszedelemben sem tudok megijedni.
Mikor az a gyönyörű szép gyermek fölemelte azt a nehéz pallost acélidegű két karjával, a szemei fehére felül kilátszott a szemhéjai alól, az orrcimpái szétfeszültek, s felnyitott két piros ajkai közül elővillant a fenyegető két fogsor, mintha harapni akarna, s a hosszú haját lobogtatta feje körül a szél, s aztán lábával dobbantva, reám kiáltott: ,,Térdepelj le, imádkozzál!" - bizony, holmi gyönge szívű embert egyszerre elhagyott volna a lelke.
Én azonban ahelyett elnevettem magamat, s azt mondám nagy kacagva:
- Nem térdepelek biz én, nem is imádkozom; de a fejemet sem adom oda. Olyan ember vagyok én, akire nektek szükségetek van. Ellenben én kérem feleségül a te leányodat, vezér, s ha esztendő és nap alatt meg nem szolgálok a kezéért, akkor aztán tégy velem, amit akarsz.
A hajdemák vezér olyanforma grimászokat csinált erre az én vakmerő ajánlatomra, mint amikor az éhes farkas a bárányra tátogatja a száját.
- Tudod-e, fickó, hogy mit kívánsz most? - dörmögé kegyetlen, pokolból felhangzó szóval. - Az én leányomnak az a szokása, hogy aki az ő kezét meg meri kérni, s aztán nem tudja azt teljesíteni, amit ő kíván tőle ,,mátkatál" fejében, hát azt ő a legválogatottabb kínzásokkal öli halálra. Hogy az egész testedet tele fogja szurkálni töviskesdisznó-tüskével. Ez lesz a kóstoló.
- Ne törje kend ezen a fejét! - vetém neki vissza, s arra a vezér odanyújtá elém a kezét, hogy csapjak a tenyerébe.
Előre tudtam, hogy úgy össze fogja sajtolni a markomat, hogy a vér kifreccsen a körmeim hegyéből, de kiálltam szemhunyorítás nélkül, sőt a megkínzott kezemmel rögtön egyet csíptem a szép zsiványleány piros orcáján, amiért az jól a kezemre ütött; hanem a hajdemákok tetszését nagyon megnyertem vele.
Azonban nem sok időnk volt most az enyelgésre. A tatárhad zöme jött nagy riadallal az agyonvert előhad nyomába, s mi százszoros ellenfél előtt álltunk.
A vezér meg sem hunyorodott a veszély láttára. Egyet szólt, s arra a cimborái ötven helyen gyújtották meg egyszerre a ledöntött erdőt. Annak a romjai alatt még akárhány élő ember volt, aki elbújt az öldöklés elől a ledűlt fák lombjai közé. Most az is mind odaégett; akár fogoly volt, akár tatár. A kínordítás még akkor is hangzott fel utánunk a völgyből, amikor az összeszedett zsákmánnyal fenn a sziklagerincen haladtunk, s onnan tekinténk le az égő hegyoldalra, mely olyan volt, mintha a hegyóriás lángpalástot vett volna magára. Amíg ez az erdő hamuvá nem égett, a tatárok újra el voltak zárva: mi menekülhettünk a hegyek közé.
Nekem még fegyvert nem adtak, hanem annál nagyobb batyut kötöttek a hátamra, hogy ki ne jöjjek a szamárhivatalomból. Másnap reggelig aztán meg se álltunk. A hajdemákok éjszaka szeretnek utazni. Ismerősek az erdők, hegyszakadékok titokteljes rejtekeivel. Csak reggel tartottunk pihenést óriási őrtüzek mellett, s igen sovány lakomával kellett akkor beérnünk.
- Mi a neved? - kérdé tőlem a vezér.
- Terguszkó Jaroszlav - mondám neki. Ez jutott leghamarább eszembe. Ez pedig a Marinka apjának a neve volt. Ha már egyebet nem lophattam el tőle, jólesett legalább a nevét ellopnom.
Délben megint fölkerekedtünk, s egyre mélyebb hasadékok közé bódorogva, ahol semmi embernyomra mutató út nem volt, végre belekerültünk egy olyan mély hegyi útba, ahol a kétfelé vált sziklafal egyike a másikba látszott beleilleni kiálló csompóival és mély vápáival, s úgy tetszett, mintha fönn még keskenyebb volna a sziklafolyosó párkánya, mint idealant, s mikor arra a keskeny égszalagra föltekintettem a fejem fölött, s láttam a felhőket hirtelen elsuhanni a két szikla között, mindig azt hittem, hogy az egyik sziklafal omlik előre a másik fölé.
Végre eljutottunk a hajdemákok megerősített tanyájához.
Az egy minden emberi hatalommal dacoló, bevehetetlen erősség.
Egy roppant barlangszáda tátong elé a dél felé forduló sziklafal oldalából, mintegy tízölnyi magasban. A sziklafal azon a helyen oly meredek, hogy egészen előrehajlik, s a felső párkánya éppen messzire kirúg; úgy, hogy onnan kötélen sem lehet a barlanghoz leereszkedni.
Hogyan jutnak hát el a barlangba a hajdemákok? Az a nevezetes furfang.
Az átelleni sziklafalból, kissé távolabb, nem egészen szemközt a barlangszádával, szökell ki egy bérci patak forrása. Ez a sziklaforrás valamikor azon a mély hegyszakadékon folyott le a völgybe, amíg a hajdemákok ide nem települtek ebbe a barlangba, mint egy erős várba.
Minthogy ezeket rablókalandjaik miatt gyakran üldözőbe vették a környékbeli nemesurak fegyveres hadaikkal, megtörtént a rablókon, hogy a megszállt sziklafolyosón keresztül nem férhettek hozzá az átelleni forráshoz, s ha a boruk is elfogyott, szomjaztak.
Ezért azt gondolták ki, hogy a két sziklafal közé óriási fenyőszálakból egy nagy csatornát fektettek keresztül, azt belül szurokkal beönték, az alját pedig bevonták vaspléhvel, s aztán, a másik szikla oldalán mély csatornát vágva, odavezették az egész patakot a saját barlangjukba. Ez azután ellátta őket elégséges vízzel, s egyúttal eszközül szolgált nekik egy furfangosan kifundált malomgép hajtására, melynek a kereke egy erős vasláncot tartott folytonos tekergésben, amire öblös kosarak voltak akasztva. Mikor a hajdemákok haza akartak térni, ezekbe a kosarakba beültek, s azok felszállították őket a barlangig, ha pedig ki akartak onnan jönni, megfordították a kosarakat, s a gép leszállította őket. Nem került többe két óránál, az egész csapatot felvontatta az örökmozgó malom.
Ez hát jó volt a hajdemákoknak. De annál kevésbé tetszett a nemesuraknak.
Az elfogott patakvíz az eddigi medre helyett folyvást az átelleni barlangba szakadt, s miután azt meg nem tölté, könnyen kitalálható, hogy valamerre utat keresett magának a sziklák üregei között, s elment másfelé.
Ebből azonban a völgy mentében uralkodó nagy uraságnak, Sziniawsky hercegnek, az a kellemetlensége támadt, hogy valamennyi őrlőmalma, fűrészmalma, érczúzója és bőrgyára volt az uradalmában, az mind víz nélkül maradt, a népes falvak népei, akik vászontermelésből éltek, nem levén mivel fehéríteniők, mind elköltöztek másfelé.
De a nagyobbik baj aztán még Potoczky grófot érte, mert annak meg a túlsó hegyoldalban gazdag sóbányái voltak. Ez az egész hegyvonal tele volt sóval: maga az a tó is, ami a barlang közepén a forrásvízből összegyűlt, ihatatlanná lett a sóolvadék miatt.
Hát amióta a hajdemákok az ,,Osztrog" pataknak más folyást adtak, a jó Potoczky gróf el nem tudta gondolni, hogy mi leli az ő bányáit, hogy azokban mindenütt édes víz fakad föl, s elönti a leggazdagabb tárnákat; ha egy helyen betömik, tíz helyen tör elő. Míg utoljára mind a két főúr rájött a veszedelem okára: akkor aztán egyesült erővel fogtak hozzá, hogy a rettegett hajdemákokat sziklaodújokból kipörköljék.
Addig, amíg azok csak a karavánokat rabolták ki, csak tűrték a rakoncátlankodásaikat; de már ez mind a kettőnek az elevenjére ment.
Az ellenük készített hadjáratot az erdélyiek és svédek háborúja elhalasztatá; a nemesuraknak a fegyvereseikkel a hadsereghez kellett menni, de amint vége volt a háborúnak, s a tatár segítség hazatakarodott, mindjárt rákerült a sor a hajdemákokra, s ezúttal egész rendes ostromzárolással kezdtek hozzá.
A barlang bejárása olyan nagy, mint a koblenzi székesegyháznak a kapuja, s kettős mellvéddel van ellátva, amik lőrésekkel vannak elzárva. A szemközti sziklafalból átvezetett patak nem a fő barlangnyíláson ömlik be, hanem egy mellékkürtőn, ott van alatta a malomkerék, mely a felhúzó láncot feltekeri, s egyúttal a malomkövet is hajtja, ami a rozsot őröli. A barlangnak molnárja is van. Mindenféle mesterségét űznek benne. Van ott kovács, lakatos, szabó, csizmadia. S minthogy a barlangban sötét van, a kézművesek mindig gyertyánál dolgoznak. Hogy hol veszik azt a sok viaszgyertyát, azt csak később tudtam meg.
Az első barlangodú, ahová még az Isten napja besüt (amennyire belesüthet az átelleni sziklafaltól), olyan alakú, mint egy lapos boltozatú terem. Az meglehetősen száraz. Itt van a hajdemákok fegyvertára, mindenféle ócska ütő, verő, pukkantó szerszámok, grófi régiségtárakból elrabolva; azok között láttam egy hosszú csatakígyót is, egészen belepve a zöld rézrozsdával. Itt áll a gabona is, nagy kőhombárokba felhalmozva. Négyszáz ember számára kell annak kitartani, akik hosszú ostromzárolásra vannak elkészülve.
Ebből a teremből egy keskeny, alacsony folyosó vezet a malomüreghez, ahol sohasem voltam, s egy tágasabb nyílás a nagy barlangba, mely oly tágas, mint egy templom, hogy mikor az a négyszáz ember a közepén letelepedik, alig látszik meg benne. A boltozata oly magas, hogy egészen elvész a szem elől a sötétségben, amit a fáklyák fénye nem bír szétbontani.
Ez óriás barlangüregből nyílnak aztán azok a kisebb-nagyobb odúk, amikben a kézművesek dolgoznak, kik, úgy hiszem, hogy mind a rablók által elhozott szerencsétlenek lehetnek, mert hogy valaki szenvedélyből tegye azt, hogy egész életén át ott üljön egy sziklaodúban, s gyertyavilágnál a rablók számára szűrt meg bocskort varrjon, alig lehet elhinni.
Tőlem is azt kérdezte a vezér az első megérkezésemre, hogy hát én miféle mesterséget tudok? Megmondtam neki őszintén, hogy a pattantyús mesterséget tanultam.
- No, majd meglátjuk, hogy le tudod-e tenni a remeket? - dörmögé az öreg. - Itt veszedelmes dolog ám valamivel dicsekedni, amit az ember meg nem tud tenni. Majd mindjárt meglátod a példát.
A rablók ezalatt felhordták a tatároktól elvett zsákmányt, s azt mind felhalmozták egy melléküregbe, ahová csak egy pillantást lehetett vetnem, amíg a nagy zárkövet elhengerítették fölüle. A szemem káprázott a sok halomra hányt drágaságtól; bíborpalástok, skófiumos asszonyköntösök, misemondó-ruhák takarták körös-körül fogasokra aggatva a falakat, s billikomok, szentségtartók, ezüsttálak és ezüst pásztorbotok hevertek szerteszét minden zugban.
Ha valaha fel akart volna oszlani ez érdemes társaság, minden tagja úrrá lehetett volna az eddigi zsákmány után.
Az igaz, hogy nem is volt mire elkölteni a pénzüket. Evésről, ivásról gondoskodott a tele éléstár és pince. Annyi szalonnát, kenyeret hordtak fel, hogy minden ember telelakhatott vele, s a méhsert hordószámra ütötték csapra. Kifogyhatatlan tárházuknak a titkát a vezéren és leányán kívül senki sem ismerte. Az éléstár egyik nap olyan teli volt, mint a másik nap: a fogyatékot észre sem lehetett venni.
Az első este a nagy diadalmas vakmerénylet után nagy dínomdánommal folyt le. A jóllakott hajdemákok tűzet raktak, azt körültáncolták, s mikor aztán már nagyon jól ittak, akkor körülülték a vezért és leányát, kik egy bíborral bevont emelvényen foglaltak helyet, s előhoztak, inkább taszigáltak egy halavány képű fickót, a maguk fajtájából valót, s odaállíták a vezér elé.
Akkor tudtam meg, hogy törvényszéket fognak tartani.
Furcsa szokás. Előbb a bírák leisszák magukat, s aztán így felkészülve indulnak az ítélethozáshoz. A hordóból merítik a római jogot.
- Jurkó! - mondá a vezér a halvány fickónak. - Téged azzal vádolnak, hogy megfutottál gyáván az ellenséged elől, s elmulasztottad a jeladást az előőrsön, ahová ki voltál állítva, hogy vigyázd meg, mikor jönnek a tatárok.
- Hát tehetek én róla? - menté magát a vádlott. - Engem kiállítottatok, hogy vigyázzak a tatárok jövetelére. A tatárok helyett aztán jöttek a farkasok. Úgy kísérik ezek a tatár sereget országról országra, mint a jó vadászkutya a vadászt. Rám rohant valami tíz. De bizony volt ötven. Hát ha meg hagytam volna magamat enni a farkasoktól, akkor hogy adtam volna nektek jelt? Én nem futottam el, csak behúztam magam egy faodúba, s ott védelmeztem magamat, egy, ötven ellen, vitézül. Vitézség volt az tőlem, nem gyávaság.
- Hiábavaló beszéd - rivallt rá a vezér. - Neked azt kellett tenned, amit a vezéred parancsolt. Ha azt mondod, hogy nem voltál gyáva, álld ki a próbát.
- Ki is állom! - hetvenkedett a legény, a mellét ütögetve.
Erre a vezér leszállt az emelvényről, leányát kézen fogva, s azt mondá a társaságnak, hogy menjenek utána.
Valamennyien követték őt a barlang hátterébe, melyet eddig előlem éjjeli sötétség tartott eltakarva.
Ott, a terem végében hirtelen meredeken vált el a padlat a sziklafaltól, s egy mély, sötét őrvénybe engedett letekinteni.
A mélység fenekét egy tó sötét tükre képezte.
A vezér egy szalmacsóvát vett a kezébe, s azt meggyújtva egy fáklyánál, lehajítá a mélységbe. Az alászálló lángkoszorú megvilágítá az egész örvényt, s amint a föld alatti tó színére leért, még ott is tovább égett, körös-körül kimutatva a mélységnek pokolbeli pompáját.
Ekkor a vezér lerántotta leánya mellkendőjét a nyakáról, egy szép veres-sárga selyemkendőt, födetlenül hagyva a szép leány sima, gömbölyű vállait, s hófehér keblét.
Azzal ledobta a kendőt a mélységbe.
- Nos, Jurkó! - mondá a vádlottnak -, te mindig azzal kérkedtél a társaid előtt, hogy legvakmerőbb tudsz lenni valamennyi között. Olyan vakmerő már tudtál lenni, hogy meg merjed kérni a ,,Madus" kezét. Légy merészebb. Itt a jegykendő. Eredj utána, hozd fel!
Jurkó nekilódult az örvény szélének, hogy mindjárt ugrik, de amint az örvényt elzáró korlátgerendához ért, s letekintett a mélységbe, megvakarta a fejét, s nagyon savanyú képet csinált.
- Ugorj hát! - kiáltozák a társai.
Jurkó áttette az egyik lábát a korláton, mintha lovagolni akarna rajta; megint lenézett az örvénybe, s aztán megint csak visszaemelte a lábát.
- Majd az ördög ugrik le tinektek ide a pokolba! Hiszen sohase jöhet fel onnan az ember!
- Hah, te gyáva! - kiáltozának rá akkor minden oldalról, s rárohantak, megragadták; elvették a fegyvereit, megtépték a csimbókjait, s azután hajánál fogva elhurcolták.
A barlang falában volt egy hosszú repedés, oly keskeny, hogy csak egy ember férhetett rajta keresztül; annak a nyílását egy nehéz sziklalap födte. Hat embernek adott dolgot ezt a sziklát elmozdítani.
Az ordítozó, jajgató áldozatnak kezébe adtak egy szál égő viaszgyertyát, azzal belökték eszűk sziklarepedésbe, s azt megint lezárták a nagy kőlappal.
A cimborák kacajordítása elnémítá az elevenen eltemetett jajgatását ott a kőlap alatt.
Kővetkezett a ,,haláltánc", aminél borzasztóbbat én soha életemben nem láttam. A szép Madus halottnak tette magát, s úgy kellett véle egy sort táncolni mindenkinek, mint egy halottal.
Mikor rám került a sor, akkor azt mondá a vezér:
- Hohó, fickó, te még nem táncolsz a Madussal. Még te nem lettél fölvéve a társaságba, nem tetted le a próbát. Pedig te is azzal hetvenkedtél, hogy meg mered kérni a Madus kezét.
- Állok a szavamnak.
- No, akkor én is állok a szavamnak. Ott a jegykendője a tó színén; hozd fel! Hadd látom, mersz-e utána ugrani.
- Én merek!
(- De csak nem tetted meg azt a bolondot? - kiálta közbe a nagyherceg.)
(- Bűnös istenkísértés, tisztátalan asszonyi állat iránti vétkes gerjedelemből - diktálta a soltész a jegyzőnek.)
- Megtettem biz én; de hát kérem a bírák urakat ebből nem csinálni egy marginális gonosztettet a részemre; mert először is kénytelen voltam vele. Vagy ugrom, vagy becsuknak engem is a kőrepedésbe, ahová a gyávákat eltemetik. Azonfölül pedig tudtam jól, hogy semmit sem kockáztatok. Diákkoromban sok mindenféle bányát láttam, többek között sóbányát is. A mélységbe vetett szalmakanóc lángjánál felismertem az örvény aljában azokat a vereshagyma-formán egymásra hajló sötétkék rétegeket, amik a sóbányákat jelzik, s könnyű volt kitalálnom, hogy az a sötét víztükör ott alant sóstó, amiben az ember el nem merül; sőt, a második égő szalmacsutak fényénél még azt is fölfedeztem, hogy e tóhoz a barlangból a túlsó falba vágott meredek lépcsőzet vezet le; tehát semmit se kockáztattam. Azellen pedig, hogy az én drága kedves Madusomat tisztátalan asszonyi állatnak nevezze akárki, ünnepélyes óvást teszek. Ő tiszta volt, és ártatlan: - rám nézve, míg élt, angyal a földön, s holta után védszentem a mennyországban. Akinek megsértéseért kész vagyok bárkivel ordáliákat vívni, ellenfelem páncélban, én magam selyemruhában, kopjával, karddal, szeges buzogánnyal. S el vagyok szánva nem folytatni addig vallomásomat, amíg vagy e passzusa a protocollumnak nem emendáltatik, vagy pedig az elnök, ha fenn akarja kifejezését tartani, velem meg nem verekszik.
(- No, soltész uram - mondá a nagyherceg -, a reusnak igaza van, mármost vagy tessék kiigazítani a diktátumot, vagy tessék vele megverekedni karddal, kopjával, szeges buzogánnyal.)
(Az előbbi expediens választatott, s aztán így hangzott a bűn címe: bűnös istenkísértés, egy tisztességes hajadon iránti kegyes indulatból.)
(- No, most már ugorhatsz!)
- Nem is mondattam ezt magamnak kétszer; felugrottam a karfára, s onnan egy hatalmas lódulással ellökve magamat, szabályosan egymáshoz szorított bokákkal repültem alá a mélységbe.
Mintha toronyból ugrottam volna alá, percről percre sebesebb lett az esésem, az utolsó percben úgy zúgott a fülemben az áthasított levegő hangja, mint egy növekedő mennydörgés. Egyszerre aztán megsiketültem: a víz összecsapott a fejem fölött. Szemem, szám érezte, hogy csupa méregsóban úszom. Egy percig eszembe jutott, hogy imádkozzam. ,,Édes Jézus!" A szám egyszerre tele lett sós vízzel. Hanem a másik pillanatban már fenn voltam a víz színén, hónaljig kiemelkedve belőle. A só-tengerszem nem engedi elmerülni az embert. A víz fölött úszkáló szalmacsóvák lángjánál megtaláltam a szép Madus mellkendőjét s azt a nyakam köré csavartam. E percben a hajdemákok biztató rivallása hangzott le hozzám, amit a barlangboltozat visszhangja pokolbeli üvöltéssé sokszorozott. Mikor föltekintettem, az a sok fáklyafény ott a magasban, a beláthatlan sötétség közepett, olyan látvány volt, mintha a gyehenna firmamentumán égnének véres csillagzatok.
Két-három rúgással kiúsztam a sóstóból a kiszemelt ősvényig, mely hosszú sor lépcsőzetben vezetett fel a barlang felső karzatáig. A hajdemákok ezen az úton látják el magukat az ételükhöz való sóval.
Száznyolcvan volt a lépcső. Én kilencvenet csináltam belőle, átugrálva minden másodikat. A leugrástól nem telt el három perc, hogy ismét ott álltam a Madus előtt, tetőtől talpig fehéren a sótól, mint egy bepúderezett ördög.
Az én kedves Madusom szemérmetes mosolygással fogadott engemet, amint a rablók a vállaikon visszahoztak, s egy csodálatos szép virágot nyomott a kezembe, amit sokáig viseltem a keblemen. Afölötti örömömben meg is akartam őt csókolni; de a harámbasa megfogta a galléromat, s visszarántott.
- Hohó, fickó! Ez még csak a keresztelő volt: hátra van még a bérmálás! Előbb át kell térned a vallásunkra. Mert a fejedelem leányát csak hasonló vallásbelinek szokták odaadni.
No, iszen, énnekem ez volt éppen a leggyöngébb oldalam. Azt mondtam, hogy nem bánom.
A vezér mindjárt intett egyik társának, hogy készüljön a ceremóniához.
Ez volt a pópa.
Mindjárt gondoltam, mert ez tudott leghatalmasabban inni és dalolni a lakománál valamennyi között.
- Mert lásd - magyarázá a vezér -, aki a mi társaságunkba belép, annak mind új nevet kell fölvenni. Az én nevem az, hogy ,,Nyedzviedz", ami azt is teszi, hogy ,,medve", de meg azt is, hogy ,,nincsen párja". Azért hívják úgy, mert a medve sohasem jár a párjával. Hát neked mi nevet adjunk a bérmálásban?
Ekkor aztán előálltak a bérmáló keresztapáim: az egyik azt mondta, hogy legyen a nevem ,,szczupak" (csuka), amiért oly jól tudok úszni, a másik ,,labedz"-nek ajánlott (hattyú), én azonban azt mondtam nekik, hogy nem az úszásban van az én fő virtusom, hanem a bombardérozásban, nevezzenek ,,baran"-nak (kos).
Ezalatt a nagyszakállú rabló felöltözött pópának. - Nagy, aranyos süveget tett fel a fejére, ami nagyon illett a hájtól csepegő csimbókjai fölé, a gúnyája hegyébe öltötte fel a nehéz aranyvirágos palástot, s még két óriási aranyhímzésű papucsot is öltött fel, amik valami szentnek az ereklyéi lehettek nyilván, mert bocskorostul elfért benne a lába; a kezében pedig egy nagy masszív ezüstkeresztet emelt. S énnekem az a gondolatom támadt ebben a pillanatban, hogy ez a pópa ebben az aranyos palástban azzal az ezüstfeszülettel egy másik pópát agyonütött bizonyosan azért az aranyos palástért.
Azután elkezdett velem mindenféle hókuszpókuszt csinálni, aminek csak a formája volt, azt hiszem, a liturgia, mert a szavakat nem értettem, görögül voltak; hanem azt vettem észre, hogy a hívők gyülekezete nagyon jókat nevet rajta; bemázolta, nem tudom, mivel, az orromat, s úgy befüstölt, hogy majd megfulladtam bele; utoljára, amint rám adta a ,,Barán" nevet, ahogy szokás, püspöki mód szerint pofon ütött. De a pofon éppen nem püspöki tenyérrel volt adva, hanem goromba haramiamarokkal, hogy a fülem is megcsendült bele, s amint térden álltam, csak a tenyerem tartott fenn, hogy hanyatt nem estem.
De már ennek fele se ceremónia.
Én sem voltam rest, fölugrottam a térdemről, s adtam vissza egy olyan pofont a bérmáló keresztapámnak, hogy elöl repült az arany süveg, azután a pópa, leghátul az aranypapucs.
(- Actus majoris potentiae contra ecclesiasticam personam! - diktálá a soltész az új bűnt. - Csakugyan furcsa lehetett! Aztán nem exkommunikáltak érte rögtön?)
Dehogy exkommunikáltak; attól fogva lettem nagy emberűk. A vezér odajött hozzám, s megveregette a vállamat.
- De már látom, hogy derék fickó vagy, ha már a papnak is vissza mered adni a pofont.
Akkor aztán még egyet ittunk az én bérmálásom örömére: mely után egy fáklyán kívül a többit mind eloltogatva, ki-ki lefeküdt a maga bundájába takarózva.
Azt kiszemeltem a félsötétben is, hogy az én Madusom számára magasan a sziklaoldalban volt vetve egy odúba a fekhely, ahová csak kötéllajtorján lehetett felmenni, s azt ő felhúzta maga után.
Azontúl aztán csak a négyszáz ember horkolása hangzott, rémséges morajt költve a tágas barlangban, meg a patak zuhogása s a malomkerék dübörgése a szomszéd odúban.
Egyszer aztán a kiállított őr kürtrivallása jelenté a reggelt, mire mindenki talpra ugrált, s várta a mellékodúból előjövő vezér parancsait.
Minden ember számára volt valami munka kitalálva. A hajdemákok ezt a barlangot, úgy vettem észre, hogy időjártával mindenféle föld alatti folyosókkal, lépcsőkkel és karzatokkal látták el, amiknek eleinte nem is értettem meg a célját.
Engem azonban Nyedzviedz, Madussal és néhány főemberével együtt, kivezetett az előbarlangba, ahol a fegyvertár volt.
Odavitt ahhoz a csatakígyóhoz, amiről már említést tettem, nagyot rúgva rajta a lábával.
- No, hát ide nézz, Barán! - mondá. - Ha azt állítod, hogy te pattantyús vagy, s tudod, hogyan kell az ilyen cudar jószággal lőni, hát süsd el azt. Ezt a nevezetes ágyút mi a Potoczkyak várkastélyából raboltuk el az egész fegyvertárukkal együtt. Tizenhat ember hozta a vállán idáig, minden kétszáz lépésnél fölválta. Aztán mikor már itt volt, akkor láttuk, hogy nem ér semmit. Mikor először megtöltöttük, szépen lefektetve így a földön végig, négy legényt ráültettem, mint a lóra, hogy tartsák egyenesen; én magam céloztam, hogy kilőjek vele a barlang kapuján; a Buk, a Boczián meg a Zoráw pedig itt hátul álltak, hogy nézzék, mi lesz belőle; hát amint a tüzes vassal elpukkantottam a töltést, az ágyú úgy fölcsapott a magasba, hogy a rajta ülő négy legényt mind a barlang tetejéig dobta, a golyó meg, nemhogy kiment volna ezen a nagy barlangkapun, hanem belefúródott oda a padmalyba. Most is ott van, ha akarod látni.
Véghetetlenül nevettem rajta.
- No, csak nevess! - mondá Nyedzviedz. - Azért másodszor is tettem vele próbát. Most már kötelet hurkoltattam a gazembernek a nyakára, hogy föl ne ágaskodhassék, s annál fogva kétfelől lekötöztettem cövekekhez. No, most rúgj föl, ha tudsz! - kiálték neki, amint elsütöttem a tüzes vassal. Nem is ágaskodott most föl, hanem kapta magát, olyat szaladt hátrafelé, minden cöveket kirántva, hogy a Buknak a jobb lábát, a Bocziánnak a bal lábát, a Zoráwnak meg mind a kettőt eltörte, a golyóbist pedig odalőtte a szegletbe, ahova az ördög se célzott volna. No, mármost mutasd meg te, hogy tudod elsütni.
- Óh, te ostoba medve! - kacagék rajta. - Ugyan jól jártatok, hogy az a rozsdás jószág szét nem szakadt száz darabra a lövés alatt, s mind agyon nem ütött benneteket - érdemetek szerint -, hisz az ágyúnak először is olyan fényesre kell tisztítva lenni, mint egy tükörnek; azután ki látott ágyút a földön fekve elsütni? Hisz annak ágyútalp kell, meg kerekek.
Hát ezt ők maguktól hogyan találták volna ki?
Amint ezt a nevezetes tudományt fölfedeztem a medve előtt, rögtön rendelkezésemre bocsátotta a társaságnál levő bognárokat és kovácsokat, hogy az én útmutatásom szerint segítsenek egy olyan fortélyos szerkezetet építeni, amiről az ágyút úgy el lehet sütni, hogy az ne annak a lábát hordja el, aki a háta mögött áll. Enmagam pedig hozzáfogtam az ágyúnak fényesre csiszolásához, ami a százados rozsda miatt nem csekély munka volt.
Ennek a siettetésére pedig ugyan nagy szűksége volt a hajdemák köztársaságnak, mert amint a tatárok elvonultak Lengyelországból, Rákóczi fejedelem magyar seregét rabul hurcolva Krímiába, a váraikba visszatért lengyel főurak rögtön hozzáláttak a hadjárat alatt elhatalmasodott rablóhadak megfékezéséhez.
A hajdemákok portyázó csapatai mindenünnen azzal a szomorú hírrel tértek vissza, hogy a Preszjaka-völgyből kivezető utak mindenütt fegyveres hadaktól vannak elállva, s a kalandorok zsákmány helyett betört fejeket hoztak haza.
Ezúttal a két nemesúr egész egyetértéssel és kicsinált haditerv szerint fogott hozzá a hírhedett rablóhad megostromlásához.
Azok azonban csak nevették mindazt.
Mikor már bizonyosak voltak felőle, hogy el vannak zárva a külvilágtól, Nyedzviedz attól a naptól fogva elkezdett minden embernek kettős adagot osztani ételből, italból.
Magam is bámultam rajta, honnan vesszük mi azt a tömérdek élelmiszert ebben a barlangi erődünkben? Még friss kecske- és juhhúst is kaptunk mindennap, pedig az egész barlangban semmi eleven állat nem volt látható.
Ezalatt a megszálló seregek egyre jobban előrehatoltak a völgyszorosban.
A hajdemákoknak ugyan volt egy régi stratagémájuk, amivel a hebehurgya megtámadókat gyakran csúffá tették. Egy mesterséges alagúton át, egy föld alatti zsilip felnyitásával azt az egész sóstavat, ami a barlang fenekén meggyűlt, a völgyszorosba lezúdíthatták, s azzal az ott felnyomuló ellenséget elseperhették. Hanem a Sziniawsky harcosai már értesülve voltak erről, s egy ködös éjszaka után, mikor késő délben sütött csak ki a nap, arra ébredtünk, hogy a völgyünkön keresztül egy kőfal van emelve, mely azt egészen elzárja. A kősánc ciklopszi mód szerint épült a szerteszét található nagy sziklatömbökből, s az alján egy félkerek boltozat volt hagyva, amin keresztül a lezúdított víztömeg csendesen és kár nélkül lefolyhasson.
Ez már baj volt. De a baj még növekedett. Másnap, harmadnap a sziklafal megint magasabbra emelkedett, s minden rétege el volt látva lőrésekkel.
Én előre megmondtam Nyedzviedznek, hogy mi lesz ebből. Ha az a sziklafal olyan magasra fog emelkedni, hogy egyenlő lesz azzal a facsatornával, mely a mi patakunkat a túlsó sziklafaltól az innensőig vezeti, akkor a Sziniawskyak egy jó bástyapuska segélyével egy kötelet lőnek át rajta, a kötél segélyével egy erős vasláncot húznak rajta keresztül, s akkor azzal a vaslánccal leszakítják a mi egész csatornánkat.
Akkor aztán elveszhetünk szomjan. Mert akármennyi vizet összegyűjtünk is ebben a barlangban, az a sóskőtől mind ihatatlanná válik. - De még annál nagyobb baj is lesz ebből - dörmögé Nyedzviedz -, amit te még nem tudsz!
S attól fogva nagyon haragos lett.
A hajdemákok többször megkísérték éjszaka megtámadni az ostromlók emelkedő falát, de azokat mindig ébren találták, s olyan jól lettek üdvözölve a számos lőrésből, hogy mindig véres fejekkel kerültek vissza.
Most már csak egyedül bennem volt minden reménységük, meg a csatakígyóban, amit én azalatt szép fényesre kicsiszoltam: az ágyútelep is elkészült az én utasításom szerint, a hozzá való golyókat is megöntettem.
Ezalatt az ostromlók bástyája egészen elérte már a fenyegető magasságot. Egyenlő volt a mi facsatornánk színvonalával.
Mikor készen voltak vele, nagy dob- és trombitaszóval adták jelét diadalmas örömüknek. Azon a napon, ahogy a kőművesek szokták, mikor egy fallal elkészülnek, hogy a májusfát kitűzik, szalagokkal, palackokkal és narancsokkal fölékesítve, úgy ők is kitűztek a fal ormára egy magas bitófát, tetején a vesztőkerékkel és pallostartó karral; mintegy előre kimondva a halálítéletet a kelepcébe szorított rablókra.
S ahogy előre megjósoltam a szándékukat, maga a pulkovnik állt ki a fal tetejére, ahol bizonyos volt, hogy a mi puskáink golyói el nem érik, s a bástyapuskát lefektetve a három lábra, a mi vízvezetéki csatornáinkat célozta meg vele.
- No, most ide nézz! - nondám Nyedzviedznek, s én is megcéloztam az ágyúmmal az ellenséges helepolis ormát.
Az is lőtt; én is lőttem. Hanem az én lövésem dördülése után már nem volt se bitófa, se pulkovnik a falon. Maga az orom is lerepült messzire.
A második lövéssel aztán a kőfal alját vettem célba.
A hatodik lövésnél iszonyú robajjal dőlt össze az egész kőfal, maga alá temetve tömérdek muskétást, kik a lőréseket megszállva tarták: egy sem menekült meg élve.
Most azután a hajdemákok nagy rivalgással törtek elő a barlangból a lánc kosarain leereszkedve, s nekirontottak a megrémült ostromló hadnak; s míg azok a völgybe szorultakkal verekedtek, azalatt én, a csatakígyómat egészen ki a barlang szájához vontatva, a távolból segélyül érkező Potoczkyakra ágyúztam a hajdemákok fejei fölött, úgyhogy azok tökéletes diadalt vettek mind a két gróf bandériumain, s egész a váraikig verték őket, még a hóstádjaikat is prédára vetve.
Ilyen hatalma van az ágyúnak, aki tud vele bánni.
(- Ez elég nagy gonosztett volt mára - mondá a nagyherceg. - Úgy hiszem, mindnyájan aludni mehetünk vele, Istennek ajánlva a lelkünket. Holnap majd folytassuk a vallatást.)









Jókai Mór: Egy hírhedett kalandor a XVII. századból


2. A VISZPA-OGRÓD
Mikor a Nyedzviedz, a megszálló seregeket szétverve, nagy zsákmánnyal megrakodtan visszatért a Preszjaka-barlangba, hol én hátramaradtam, azt mondá:
- No, Barán, te megérdemletted a nevedet: mert igazán ,,kos" voltál. Te szabadítottál meg bennünket a veszedelemből, neked köszönhetjük a diadalunkat. Itt vannak a kincsek, amiket elhoztunk, válassz. Tied az elsőség.
Volt ott arany meg ezüst halommal.
Én pedig azt válaszoltam neki, hogy:
- Tudod már, Nyedzviedz, hogy énnekem nem kell se aranyod, se ezüstöd; hanem egyes-egyedül a te szép leányod, az én drága gyöngyöm, szép Madusom, azért szolgáltam: azt kérem jutalmul.
Nyedzviedz bosszúsan rázta meg a fejét.
- Nem tetszik nekem a dolog. Mégiscsak ,,nyegodni" vagy. Turbékolni akarsz. Akinek asszonya van, az csak félember. Az igazi hajdemák azt teszi, hogy megöleli az asszonyt, aztán megöli; vagy aki legigazibb: az elébb öli meg. Minek neked feleséget venni? Hogy mindig arra gondolj, hogy ,,de jó volna otthon"! Legyen eszed! Ne légy nyegodni. Megteszlek alvezérnek, s ne gondolj a Madusra.
- Én pedig csak arra gondolok. Kimondtam. S az a nyegodni, aki a szavának nem áll.
- Ej, ej, Barán! Nem tudod, hogy mit kívánsz! Olyan helyre kívánkozol, ahová már sokan elmentek előtted, akik mind ilyen nyegodnik voltak, mint te. Olyan ember, aki turbékolni, sóhajtozni akar, miközöttünk meg nem maradhat. Innen a Madust csak úgy viheted el, ha elszántad rá magad, hogy minket elhagysz.
Azt feleltem neki rá, hogy megpróbálom még azt a veszteséget is valahogy elnyögni.
Nagyot kacagott rajta.
- Tudom, tudom, Barán, hogy nem nagyon siratnál meg bennünket, ha futni hagynánk a Madussal együtt a szép nagyvilágba. De nem úgy megy ám az. Akire mi egyszer azt kimondjuk, hogy ,,nyegodni!", annak az innen elmenetele nagyon titokteljes. Nem láttad az ideérkezésed napján azt a fickót, akit a sziklahasadékba bezártunk? - Az is nyegodni volt. - Akik szerelmesek és nyögdécselni akarnak, azok mind azon a sziklahasadékon keresztül bocsáttatnak el közülünk. A szerelmespár kap a kezébe egy-egy szál nagy viaszgyertyát, a hátára egy kenyeret meg egy csobolyó bort, s aztán mehet a sziklába, amíg nyílást lát maga előtt, s élhet, amíg a kenyérben, borban tart, s nézhet, amíg a gyertyája el nem ég. Aztán csókolózhatik is. Sok százan elmentek már azon az úton. Azt hiszem, hogy minden zugban fogsz találni egy-egy pár csontvázat, akik még most is összeölelkezve feküsznek ott. Te is oda akarsz-e a sorukba kerülni?
Ez a biztatás nekem sehogy se tetszett. Csontvázak társaságában kerülni a menyegzőbe.
Hanem mikor a szép Madus az atyja mellől a szemem közé tüzelt ragyogó két szemével, elfelejtettem az egész csontvázakból álló násznépet, s azt mondtam, hogy: ,,Azt sem bánom! Nekem az én Madusom kell, ha a pokolba visznek is vele menyegzőre!"
Amint mind a ketten kijelentettük, hogy semmi félelmünk sincs attól, hogy egymást szeretve, együtt temettessünk el a sziklahasadékba, Nyedzviedz rögtön hívatta a pópát.
Ugyanaz a nagyszakállú fickó, aki a bérmálási szertartást végrehajtotta rajtam, jött elő ismét még újabb pompás ornátusban (ezt bizonyosan legújabban rabolták ipamuramék), s a mindenféle, előttem szokatlan ceremóniák és könyv nélkül elmondott formulák mellett (amelyeknek némelyike nagyon emlékeztetett a cigány imádságokra) összeadott minket, s arra mind a kettőnknek a fejére tettek egy-egy drága aranyos süveget, adtak ránk egy cifra subát; mindenikünknek a kezébe nyomtak egy tarisznyát élelmiszerekkel meg egy korsót, azzal elkísértek addig a repedésig, amelybe a szemem láttára zárták be hónapok előtt azt a szegény fickót, akit gyávasága miatt nem tartottak érdemesnek a társaságukban maradásra, s aztán ott lehengerítve a kő nyílásáról a nehéz sziklát, egyenkint kézszorítással búcsút vettek tőlünk: a Nyedzviedz érzékenyen meg is ölelgeté a leányát. Azzal meggyújtottak két szál viaszgyertyát, azt a kezünkbe adták; bekísértek a szűk folyosóba, s aztán hirtelen ráhengeríték a nyílásra a lezáró sziklatömböt. Azontúl aztán a barlangbeli hang csak úgy hallatszott le hozzánk, mit mikor az ember egy üres csigát tart a füléhez, s annak a zúgását hallgatja.
A Madus intett a fejével nekem, hogy csak kövessem őt bátran. A szűk sziklafolyosó tekervényesen kanyargott odább, sohasem tágulva ki jobban, mint hogy egy ember végighaladhasson benne. Hanem egyszer aztán eljutottunk egy oldalvást bemélyedő odúba, mely valamivel nagyobb volt egy parasztház lakószobájánál.
Madus azt mondta, hogy minek mennénk ma tovább. Jó lesz itt töltenünk az éjt.
- Hiszen az éjszakát nagyon könnyű lesz itt megtalálni - mondám neki -, csak a gyertyáinkat kell eloltanunk. De hogy találjuk meg aztán a reggelt? Itt nem virrad meg a hajnal; ide nem hallik le a kakasszó. Ki mondja meg itt nekünk: ,,Keljetek föl! Hajnal van: szép piros hajnal!"
- Ejh, Barán! - dorgált meg az én Madusom. - Hát bánnád te azt, ha annak az éjszakának, amit az én karjaim közt töltesz, sohase lenne virradása?
- Dehogy bánnám!
No, hát letelepedtünk a leterített bundáinkra, előszedtük tarisznyáinkból az étkeinket, s kedvünkre megvacsoráltunk. Borunk is volt. Ittunk, amíg jókedvünk lett. S a jókedvből csókolódás lett.
Akkor aztán azt kérdezte tőlem a Madus:
- Mit gondolsz, hol vagyunk most? A pokolban vagy mennyországban?
Én azt feleltem neki: ,,a mennyországban".
Arra a Madus elfújta a gyertyát, s mikor sötétben maradtunk, azt kérdé tőlem:
- Látsz engem?
- Nem látlak.
- Dehogynem látsz. Nézz csak reám, s mondd utánam, amit mondok.
Azzal elkezdte előttem elmondani a miatyánkot, a hiszekegyet meg az üdvözletet; s nekem úgy tetszett, mintha minden mondatánál fényesebb meg fényesebb lenne az arca, s utoljára világítani kezdene a sötét föld alatti űrben.
Nem mondtam meg neki azt, amit láttam, nehogy elbízza magát az asszony. Hanem ettől fogva megmaradt bennem az a hit, hogy a Madus az én szentem.
Sohasem voltam életemben oly igazán boldog, mint akkor, ott a sziklában eltemetetten.
Én magam tán sohasem is kérdeztem volna, hogy van-e ennek az éjszakának virradatja, ha Madus nem költögetett volna gyöngéden: mire aztán ismét meggyújtotta a kioltott gyertyákat.
- Mit gondolsz - kérdezé tőlem -, mi fog történni ezentúl velünk?
- Hát én azt gondolom, hogy a hajdemákok csak tréfából próbára temettek el bennünket ide, s majd egy kis idő múlva megint értünk jönnek.
- Csalatkozol, mi sohasem kerülünk őhozzájuk vissza.
- Csak nem hagyja Nyedzviedz az egyetlen leányát elveszni?
- Rosszul ismered Nyedzviedzet. Akit ő egyszer ez odúba lezárt, azt ő innen vissza többé sohasem ereszté.
Most már aztán komolyan megijedtem, s kezdtem magamat vádolni azért, hogy egy ily szerelmi mámor miatt ezt a kétségbeejtő végzetet vállaltam magamra.
Madus azonban felkelt a helyéről, s azt mondá nekem, hogy kövessem őt.
Nekem eszembe jutott a fénylő arc, amit a múlt éjjel láttam, s megtért a bizalmam hozzá.
Madus továbbhaladt a sziklarepedés folyosóján, mely később egész sorozatát a kisebb-nagyobb barlangtermeknek kötötte össze.
Én minden barlangban aggódva néztem körül, ha nem látnám-e meg azokat az egymás mellett kuporgó csontvázakat, amiknek rémképével a Nyedzviedz ijesztgetett, de nem találkoztam egyetlen halottal sem.
S a barlangfolyosó egyre tovább vezetett: néhol ünnepélyes fényű termekbe léptűnk, amik úgy ragyogtak, mint a kristály, megtöltve csoda alakú bálványokkal.
Egyszer aztán, amint a folyosó folyvást tágulni kezdett, a távolból valami fénysugár küllői lövelltek be a mély sötétségbe. Az ott a napvilág.
- Mi a szabadba jutunk ki! - kiálték, örömteljesen ölelve szívemre Madust.
- Szabadba? Nem - szólt ő szelíden és szomorúan. - Csak egy újabb börtönbe. Majd meglátod.
Azzal átölelte nyakamat. Itt már oly tág volt a sziklatornác, hogy ketten is eljárhattunk benne egymás mellett. Nem kellett már égő szövétnek. A napsugár elénk világított. Megláttuk a kék eget. Mint a bolondok, úgy futottunk előre, hogy még többet láthassunk belőle. Az egész eget be akartuk lélegzeni.
Egyszer aztán elértünk a sziklafolyosó végére, s ami elénk tárult, az volt a ,,Viszpa-Ogród".
Viszpa-Ogród annyit tesz, hogy ,,Szigetkert".
Egy valóságos sziget, amit tenger helyett sziklák vesznek körül. De azok a sziklák oly meredekek, oly magasak, hogy azok közül e völgyből ki vagy ide be semmi út sem vezet egyéb, mint a barlangi sikátor.
Kopár szirtfalak, ezer láb magasra felnyúlók, torony alakú sziklacsompók, egymáshoz sorakozva, mint egy rettenetes münster homlokzata, mély zegzugok, mik a sziklát végighasítják, orgonasíp alakú bazaltoszlopok egyenesen felálló s homlokban előrehajló rétegei, mint megannyi boltívezet töredéke veszik körül a ,,Viszpa-Ogród"-ot, mely a mély völgy fenekén fekszik, mint egy zöld sziget; mint egy gömbölyded dombocska, egymásnak keresztbe-hosszába rótt, mívelt földek sokszínű sávjaival tarkázva, s délnek fekvő oldalán veteményeskertek kockáival szegélyezve, s aztán körős-körül fogva sűrű gyümölcsöskertekkel.
A Preszjaka-barlang szirtoldalából, szédítő magasból omlik alá, messze kiszökő ívet képezve, egy patak forrása, mely amint porrá válik sziklataréjokon, örök szivárványt tart a kis völgy fölött áthidalva, s aztán mint egy ezüst kígyó sikamlik alá gyors tekergésében a völgybe, mely innen a magasból átlátszó kőd fátyola alá rejtve látszik, elszórt fehér házikóival.
- Lásd: ez a mi leendő hazánk - suttogá Madus -, ahonnan ki nem mehetünk többé sehova. Ide küldenek a hajdemákok magok közül mindenkit, aki vagy gyáva az ő mesterségükre, vagy megunta az ő viharos életűket, vagy szerelmes lett valami asszonyba, s attól nem tud elválni. Itt élnek azután azok mindannyian együtt, és ásnak, kapálnak, földet mívelnek: s többet soha a világból egyebet nem látnak, mint a ,,Viszpa-Ogród"-ot.
Ez a kis sziklasziget volt a titka a hajdemákok egész rejtélyes hatalmának. Ez tette lehetővé, hogy az ország főnemességével oly hosszú időn át vakmerően dacoljanak.
Ez volt az ő kifogyhatlan éléstáruk.
A Viszpa-Ogród, mikor azt a hajdemákok fölfedezték, egy kopár, vadon pusztaság volt, sűrűn telenőve csenevész fenyőfákkal. Nemhogy ember, de még olyan állat sem lakott benne, amely repülni nem tud. A völgynek nem volt forrása. Kutat is hasztalan kísérlettek meg ásni benne, nem találtak mást, mint sziklát.
Ekkor jöttek arra a gondolatra, hogy a Preszjaka-völgy túlsó sziklafalából kiszökellő forrást átvezessék a barlangba. Onnan az aztán utat talált a repedésekkel teljes hegyen keresztül a Viszpa-Ogród völgykatlanába, ahol aztán a völgy mélyén ismét eltűnt, hogy a Sziniawskyak sóbányájában törjön elő ismét.
Amint aztán az a patak végigárasztotta a kis völgyet, egyszerre megváltozott annak a tekintete. A fenyőfák egy részét kiirtották, s rozstermő földet csináltak belőle; a meghagyott fenyőfák meg óriási növésnek kezdtek indulni; az enyhe, széltől védett szigetben a legkényesebb növény is meghonosult hamar: még az ember is átváltozott, akit sorsa idevezetett.
Igaz, hogy a hajdemákok különben is azt száműzték maguk közül a Viszpa-Ogródba, aki az ő vad, kegyetlen szokásaikkal nem tudott megbarátkozni; de magamról mondhatom, hogy az ember egészen elfeledi a világot, ha egyszer ide került, s nekem sok gyönyörűségem volt az életben; élveztem mindazt, ami egy királyra és egy börtönbe zárt rabra nézve öröm: ismertem a remete józanságának s a mákonyevő ittasságának ellentétes üdvét; de igazán boldog csak a Viszpa-Ogródban voltam.
Egy kígyótekervényű sziklaösvény, a meredek falba vágva, vezetett le a preszjakai barlangfolyosó szájától a völgybe szép menetelesen. Madus már jártas volt e helyen; messziről meg tudta mondani, melyik ház lakóját kinek híják. A kisgyermekek eléje szaladtak, s nevén szólíták: megfogták a kezeinket, úgy húztak be minket - házaikba.
Megérkezésünkre egy kis haranglábon álló harangot kezdtek el kongatni. Mikor közelebbről megnéztem egyszer ezt a harangot, a köriratáról megtudtam, hogy az a bielovierzi zárda tulajdona volt valaha, azt is úgy rabolták bizonyosan.
Igenis. Itt minden rablott portéka volt. A szép posztó- és karassiaruhák, a selyem és kamuka az asszonyok öltözetén, maguk az asszonyok is, akik azt viselték, az ország minden részéből voltak összerabolva.
De a rablók és rablottak ebben a rablott pompában oly ártatlan boldogságban éltek együtt, mint Ádám és Éva a paradicsomban, mikor még nem volt semmi öltözet.
Nem is az ő kezük véres keresménye volt az. Ők szántottak, vetettek, kapáltak és arattak. Bő termésüknek fölöslegét fölhordták a barlangba, s elhagyott társaik ezekért cserébe adták nekik a kerek föld összerabolt pompáját. A harangot is azok lopták a számukra.
Mikor e völgyet fölfedezték, semmi vad és szelíd állat nem volt benne, s minthogy felnőtt tulkot ide a barlangon át szállítani nem lehetett, a hajdemákok úgy hordták ide összekötött lábaiknál fogva rúdra akasztva a szopós borjúkat, bárányokat és malacokat, s most már csorda- és falkaszámra tenyészett a völgyben minden háziállat. Hús, kenyér, gyümölcs annyi került ki innen, hogy a világ végéig ostromolhatta a Preszjaka-barlangot akármi potentát: a bezárt őrséget ki nem éheztethette belőle.
Hanem ha azt a vízvezetéket sikerült volna elrontani, akkor egyszerre vége lett volna a Viszpa-Ogród egész dicsőségének: a völgykatlan megint olyan kietlen, lakhatlan vadonná zordult volna el, amilyen volt annak előtte, s ember és állat kiveszett volna belőle, és a szép gyümölcsösök az első kánikulában mind kiszáradtak volna a megszorult hőségben.
Ezért voltak oly kétségbeesve a hajdemákok, mikor az ostrom alatt a vízcsatornájukat ez a veszély fenyegette.
A Viszpa-Ogród népe egészen úgy élt, mint Ábrahám apánk családja a hajdani szent földön. A legvénebb volt a patriarcha. Az parancsolt, s az osztotta fel a munkát s az aratás után a termést.
Minden ember annyit kapott a maga részére, amennyit háza népével együtt el bírt fogyasztani.
Papjuk nem volt, valaminthogy Mózes előtt a Jehova-hívőknek sem volt. Vasárnapot nem tartottak; hanem a derült idő volt a munkanap, az esős idő az ünnepnap.
Nem imádkoztak; de nem is követtek el semmi vétket. Ahol a családapa mind legalábbis rablógyilkos volt valaha, soha egy veszekedő szót nem lehetett hallani az enyim-tied fölött, sem egy káromkodást, s azok az asszonyok, akik semmi oltár előtt nem esküdtek a férjeikkel össze, akiket úgy hurcoltak ide erőszakkal, olyan hűségesek voltak, hogy idegen férfi meg nem mondhatta, milyen színűek a szemeik.
Amint megérkeztünk, a patriarcha, akit Zorawnak híttak, magához hívott minket lakomára, a törzslakosokkal együtt, akiknek a száma mehetett nyolcvanra. Mind rettegett rablók hajdanában, most pedig békességes pásztorok és szántóvetők.
A lakoma után kivezetett minket a patak partjára, s egy közös kobakból mindannyian testvériességi áldomást ittunk - friss vízből: más italt itt nem mérnek, s végül a kobakot összetörtük a szövetség megmásíthatlan jeléül.
Ott azután kimérte az öreg a számunkra a házhelyet, azt kicövekelték: azzal nekiállt az egész falu népe az építésnek, egyik a szálfákat vágta, másik ácsolt, fűrészelt, a jövevény, az új települő számára az egész község dolgozik. Két nap alatt tető alatt volt a kis hajlék, ellátva kezdetleges bútorokkal, edényekkel; az akolban fejős tehén, kecske az asszony számára. Tőlem meg azt kérdezte az öreg, hogy miféle szerszámokat adjon, amikkel valami munkához kezdjek.
Átláttam, hogy itt dolgozni kell; amit énnekem az iskolában nem tanítottak, sem pedig a táborban. Én a kovácsmesterséget választottam. Ott mégis kerül valami vas a kezembe, ami nélkül én szerencsétlennek érzem magamat.
Azonban igen rövid idő alatt egészen kibékültem az állapotommal. Az embert a rabság elálmosítja.
Kivált az ilyen rabság, ahol a börtönfalat a végtelen bércoldalak képezik, s a börtön egyetlen ablaka a mennyei firmamentum. Keresztülásni a falat nem lehet, se ehhez az ablakhoz fölkapaszkodni s kiszökni rajta.
Az ember ellankad utoljára, és megadja magát.
Én már egészen megszoktam, hogy egész nap verjem a vasat, s aztán a tűzhely mellett sütő-főző feleségemhez hazatérve, hallgassam az ő apró bajait: hogyan fulladt bele a kis kácsa a tojásba, s tanakodjam vele, vajon a savanyú kecskerelevél volt-e az oka, hogy a tehénnek a teje összement, vagy a pemétfű, amivel a fejőedény ki lett forrázva.
Mikor pedig aztán egy napon az én kedves Madusom szemérmes arcpirulással súgott meg nekem valamit, amitől a férfiszív nagyot szokott dobbanni örömében, kevélységében: akkor meg aztán éppen semmire se gondoltam többé az egész világon.
Egész napomat az a gondolat foglalta el, hogy apa leszek.
Családom lesz, s annak ez a földfolt lesz az otthona.
Ez a gondolat olyan volt, mint a fának a gyökere: oda nőttem általa ehhez a földhöz.
Mennyire megbecsültem ez órától fogva az én jó Madusomat! Ígérhetett volna nekem a sors akármit. Igérhette volna végtől végig azt az egész tarkabarka képet, amin azután keresztülvitt, cserébe a Madusomért meg ezért a kis házikóért, amit az ő vidám danája fölvet, mikor már messziről közeledtem, dehogy cseréltem volna meg vele!









Jókai Mór: Egy hírhedett kalandor a XVII. századból


3. A KOLTUK-DENGENEGI
Én már egészen meg voltam nyugodva a magam csendes boldogságában: egész világom a Viszpa-Ogród sziklakeretében volt, s egész sorsom abban az édes mosolygásban, mely hazatértemben az én jó Madusom arcáról tündöklött elém.
A kovácsműhelyben csak délelőtt dolgoztunk: a délután mindenkinek arra volt hagyva, hogy a maga háztáját gondozza.
Éppen egy bölcsőnek való kast fontam szép piros fűzfaágakból, a folyosóm tornácán ülve, amint egyszer csak egy sötét árnyék elfogta előlem a nap sugarait, ami már a magas sziklák között leáldozni készült. (Itt a Viszpa-Ogródban nyáron is nyolc órakor kelt föl a nap, s őt órakor már esteledett.)
Amint feltekinték, Nyedzviedz alakját láttam magam előtt. Ez volt az, ami árnyékát rám vetette.
Megdöbbentem.
- Te is ide szorultál már, a Viszpa-Ogródba? - kérdém tőle. - Az ellenség vert ki, vagy társaid száműztek?
- Nem, Barán - felel a vezér. - Nem azért jöttem ide, hogy köztetek maradjak; hanem hogy téged is magammal vigyelek. Nem érünk nálad nélkül egy ütet taplót. Az ágyúval senki sem tud bánni. Pedig most nagy dologhoz készülünk. Egy gazdag karaván jön a mohilovi búcsúra Törökországból; gazdag török, rác és zsidó kereskedők. Sok katona kíséri őket. Ezt kézre kell kerítenünk. S onnan mindjárt fordulunk Berdicovnak. Ebbe a kolostorba van összehalmozva a gazdag barátok minden kincse. Olyan erősség az, mint egy vár. Széles falai vannak lőrésekkel, s a barátok nagy számú őrséget tartanak benne. Ágyú nélkül azt meg nem ostromolhatjuk. Velünk kell jönnöd. Én megteszlek zászlótartónak a seregnél, és alvezér fogsz lenni utánam.
Erre a szóra a Madus is kijött a konyhából, s nemhogy örült volna az apja látásának; hanem még inkább rátámadt:
- Minek jön kend ide, az én jámbor, szelíd Baránomat elcsalogatni innen? Ő meg van elégedve a maga kis gunyhójával és kicsi feleségével. Nincs neki szűksége a kendtek rablott kincseire. Minket eltemettek kendtek; mi meg vagyunk halva. Hagyjanak nekünk békét a másvilágon.
A Nyedzviedz erre azt mondá nekem:
- Hallod-e, Barán! Ki parancsol egy asszonynak a háznál? Vagy az ura, vagy az apja. Ha te, az ura, nem tudsz parancsolni neki, hát majd akkor én, az apja, megmutatom, hogy hogyan kell egy asszonyt kifizetni, aki akkor beszél, mikor nem kérdezik.
Én aztán, ismerve a vezér heves természetét, nyájas ölelgetéssel rávettem a Madust, hogy térjen be velem a házba, ott aztán egészen lebeszéltem a lábáról azzal a kecsegtetéssel, hogy csak hadd menjek én most el az apjával, majd ha egyszer annyi pénzt szereztem össze, hogy abból tisztességesen meg lehet élni, s aztán vezéri állásra jutottam a hajdemákoknál: akkor visszatérek őhozzá, s hatalmamnál fogva kiszabadítom őt ebből a magányosság sírkertjéből, s elviszem őt magammal valami nagyvárosba, ahol selyemruhájával fogja söpörni a földet, s nagyságos asszonynak fogják hívni.
Ez a biztatás a szívére hatott. Nagy sírások és ölelgetések között, nagy nehezen eleresztett a Nyedzviedzzel; de még mikor a sziklaösvényről visszatekintettem a völgybe, akkor is ott láttam a kis fehér házunk ajtajában piroslani fejkendőjét. A kedvenc galambja egész a barlang szájáig elkísért, s ott leszállt a vállamra, s a fülembe turbékolt; úgy kellett erővel elhajtanom.
A régi cimborák nagy üdvriadallal fogadtak, s föltámadásom ünnepét nagy ivással ülték meg. Én is, amint a bort újra megízleltem, amiben régóta nem volt már részem, úgy elfeledtem az egész Viszpa-Ogródot, mint egy álmot. Tudva van, hogy egy borivó ember, ha sokáig visszatartóztatta magát az italtól, s aztán megint hozzájut a kancsóhoz, kegyetlenebb ivó lesz, mint aki folyvást gyakorlatában maradt.
S a hajdemákok nem is ittak más bort, mint tokajit. Ki tudták válogatni a főurak és papok pincéiből az aszúszőlős átalagokat. Másnap a preszjakai barlangból felkerekedtünk a mohilovi búcsúra.
Tizenkét napi járásnyi távolban esik az a barlangvárhoz.
Azon a vidéken nem is tudtak tán róla, hogy vannak hajdemákok a világon, vagy legfeljebb a dajkák meséltek felőlök. Ki gondolt volna arra, hogy egy más országból kerekedjék elő egy ilyen hatalmas rablócsapat.
Mindig éjszaka utaztunk, olyan vadonhelyeket válogatva, amiken rendes utazó soha nem jár; nappal rejtőzve maradtunk sűrű erdőkben, mély lakatlan völgyekben; kémeink, tudakozóink, mindenféle álruhákban mérföldnyire jártak előttünk.
Nem tértűnk be semmi faluba élelmezés végett, ami szárított húst hoztunk magunkkal, azzal éltünk az egész úton, meg erdei gombával.
Végre megtudtuk, hogy a törökországi karavánnak mikor kell megérkezni Mohilov alá.
Egy mocsári erdő két oldalán elrejtőzénk, s két napig vártunk ott, életjelt nem adva magunkról.
Ekkor már utolsó élelmiszerünk is elfogyott, s minekünk a rejtekeinkben nem volt mit ennünk más, mint nyers békahús és madártojás.
Ott vonultak el előttünk a vásárosok, akik mind a mohilovi búcsúra siettek, megrakott öszvéreikkel, társzekereikkel; vitték a sok borsoskát, perecet, füstölt kolbászt, túrót ládákkal, vendelyekkel, a drága borokat, méhsört tömlőkben, hordókban. Mi majd elepedtünk értük, s csak a kezűnket kellett volna kinyújtani utánuk. De a vezér tilalmat vetett ránk: ,,Nem zabálni jöttetek most ide!"
Már fogytán volt a türelmünk, amint egyszer nagy dob-, trombitaszó jelenté, hogy most jönnek már, akikre oly szívszakadva várunk. Öszvéren, lóháton, tevepúpon ülve, kétkerekű, ökörvontatta födött szekéren valami másfélezer ember. Közöttük feles számú katonák, páncélingben, ostromtutyival, alabárddal és muskétával. - Elegybelegy társaság volt.
Mi nagyon is sokan voltunk ellenükben; valami háromszázan.
Amint egy jelszóra egyszerre kitörtünk a mocsár bozótja közül, az egész karaván összezavarodott; a katonák elkezdtek lövöldözni, nem nézve, hogy kit találnak; mi pedig akárhová lőttünk, az a tömegben nagy pusztítást tett; lett nagy zűrzavar, aki futhatott, elfutott, prédára hagyva szekerét, öszvéreit; a hajdemákok ördög módra dúltak a megrémült vásáros nép között, hogy én egészen elkábultam a borzasztó öldökléstől, amihez hasonlót még sohasem láttam, s egészen elzsibbadtan ültem le egy zsombikra. A fejem zúgott.
Egyszerre egy vén török kalmárt látok felém bicegni, a hóna alatt egy mankóval. Sánta is volt, vén is volt, meg is volt sebesülve. Egyenesen felém tartott; s mikor odaért hozzám, mankóján végigereszkedve a földre, azt mondá nekem:
- Nosza, fiam, húzd ki hamar a jatagánodat, s vágd le a nyakamat, kérlek.
Én csak elbámultam ezen a furcsa kívánságon, s azt mondtam neki:
- Nem teszem ugyan én ezt a bolondot.
- De csak vágd le, kérlek, a nyakamat frissen; aztán neked ajándékozom az én ,,koltuk-dengenegi"-met.
,,Koltuk-dengenegi" annyit tesz törőkül, hogy ,,koldus tengetőbot".
Én azt feleltem erre az öregnek:
- Már én bizony nem öllek meg téged, ,,baba"; mert én se nem haragszom rád, se gyilkos nem vagyok. Magam is úgy kerültem a hajdemákok közé, mint Pilátus a krédóba.
- Tudom, fiam - mondá az öreg. - Látom az ábrázatodról, hogy te jobb ember vagy a többinél, éppen azért fordulok tehozzád, s egyúttal, mikor arra kérlek, hogy tégy velem irgalmas emberi cselekedetet, tégedet is boldoggá akarlak tenni. - Ne félj semmit az én nyakamat gyorsan levágni: nem lesz az gyilkosság tetőled. Mert meggyilkolni csak azt lehet - ki élő ember; azt mondja az Alkorán: ami egyedüli igaz könyv a földön. Én pedig nem vagyok élő ember többé; mert énnekem valamelyik lesben álló orgyilkos a puskájával a hasamba lőtt. Az ilyen seb pedig halálos és mindig gyógyíthatatlan. Nekem el kell pusztulnom vele. Ellenben a fájdalom és vérvesztés miatt elfutni nem bírok, s ha a rablók kezébe jutok, azok mindenféle válogatott kínzásokat fognak velem elkövetni. Azért kérlek, hogy szabadíts meg egyszerre a szenvedéseimtől, s vágd le a nyakamat ezzel a szép jatagánnal. Nézzed, milyen szép jatagán. Ezt is neked adom örökbe.
Nekem azonban még ekkor sem volt kedvem az ő kopasz fejét levágni, s leráztam a nyakamról a kérelmével.
- Eredj, baba, ha meguntad az életedet, vágd le magad a nyakadat azzal a szép jatagánnal, vagy kösd fel magadat, elég sok szép fa kínálkozik itt számodra az erdőben.
Erre az öreg török áhítatos képpel így felelt:
- Jaj, édes fiam, azt én nem tehetem. Tudod, hogy az Alkorán szerint (amely pedig egyedül igaz könyv a földön) hétféle pokol van; egyik mélyebb és gonoszabb, mint a másik. A legfelső a mienk, igazhívő muzulmánoké, a második mindjárt a tiétek, Krisztus híveié; a hetedik, a gyehenna pedig az istentagadóké; de a negyedik, a ,,Morhut" azoké, akik öngyilkosul maguk vetnek véget az életüknek. Nekem tehát három pokollal mélyebben kellene le szállnom, ha a te tanácsodat akarnám elfogadni. És abban a három pokolban háromszázharminchárom esztendeig kellene bujdokolnom, amíg csak a magam poklába eljutnék; amíg, hogyha egy hitetlen kezétől esem el, amilyen te vagy, az Alkorán szerint, mely bizonyára nem hazudik: egyenesen a paradicsomba jutok föl.
Nagy volt a csábítás. Egy jámbor törököt a pokolból egyenesen a paradicsomba szállítani föl - egyenesen a saját kívánatára. De én mégis ellenálltam. Eszembe jutott, hogy a saját szentírásunk, amely pedig szintén egyedül igaz könyv a földön, azt mondja, hogy aki fegyverrel öl, fegyver által fog elveszni, s megint csak eltoltam magamtól az öreget, aki mindenáron rám akarta kötni a fejét, mint a házaló festett kelméjét.
- De lásd, neked adom a koltuk-dengenegimet is - könyörgött az öreg előttem.
- Aztán hová leszek én a te mankóddal?
- Nézzed, fiam - szólt az öreg. - Ha ezt a hónaljtámaszt lesrófolod róla, hát meglátod, hogy ez a koltuk-dengenegi meg van töltve arannyal.
Azzal lesrófolta az öreg a mankó vánkosát, s egy csomó aranyat töltött ki belőle a markába. Nagyon sok pénz lehetett ott. A szemem is káprázott tőle.
- Ezt mind neked adom.
Én mégis ellenálltam a csábításnak.
- Nem ér az nekem semmit, baba; a hajdemákoknál az a törvény, hogy senkinek se szabad magánál pénzt tartani. Amit rabolnak, a Preszjaka-barlangba érve, mind átadják a vezérnek, s az mind a közös kincstárba vándorol. Jaj volna annak, akinél egy árva lengyel garast megtalálnának. A hajdemák nem magának rabol; hanem a társaságnak. Mert a hajdemák semmiért sem fizet. Azért énnekem a te aranyaid semmit se használnának, csak veszedelmemre volnának.
- Dehogynem - szólt az öreg. - Látod, fiam, te jobb ember vagy, mint a többi, fiatal vagy még; nem neked való élet ez. Ha az én sok pénzemet öröklöd, azzal elmehetsz Oláhországba, Havasalföldre, ahol senki sem ismer rád. Vehetsz magadnak falut, kastélyt, jobbágyokat, megházasodhatol talán van is már fiatal szeretőd: élhetsz vele nyugodalmasan, boldogan; nem kell az erdőket, barlangokat bújnod.
Ez a szó szeget ütött a fejembe. Eszembe jutott az én kedves, jó Madusom. Ha én azt a Viszpa-Ogródból magammal elvihetném; ha én őt tisztességes, boldog életű úriasszonnyá tehetném! S miért ne történhetnék az meg? Most már zászlótartó vagyok a hajdemákok között. Nemsokára alvezér leszek. Egyszer, mikor a Nyedzviedz valami rablókalandra a társaság zömével messze eltávozik, én az otthon maradtakat leitatom: egy kis jó theriákot keverek a méhserűk közé, s mikor valamennyit elnyomja az álom, én Madusommal együtt megszököm tölük. Ez olyan kecsegtető gondolat volt, hogy önkénytelenül nyújtottam ki a kezemet az öreg török handzsárja után.
- De hová dugjam én el ezt a te sok pénzedet?
- Hagyd csak a koltuk-dengenegiben. Mikor visszakerülnek a hajdemákok, panaszkodjál előttük, hogy a lábad összezsugorodott a hideg mocsárban állástól. Sok emberen megesik az, aki a vízben meghűti inait, hogy azok összerándulnak, s örök időkre kacska marad. Akkor bizonyosan el is fognak hagyni maguktól, mert sánta cimborát nem örömest hordanak magukkal a rablók. Te pedig a kincseket folyvást a te hónad alatt hordozhatod.
S aztán még megtanított rá az öreg, hogy hogyan kössem össze a bal lábamat, hogyan tegyem a sarkamat a koltuk-dengenegi kiálló csapjára, s hogy járjak azontúl fél lábon.
A Madusomra gondoltam, akiért el tudtam volna fél lábon menni egész Jeruzsálemig.
- No, mármost, hát fogd a jatagánom a markodba - szólt az öreg, s aztán még ő tanított, hogy hogyan bánjak vele. - Ne úgy csapj le vele, mint a mészáros a taglóval, hanem úgy húzd végig csapás közben, mint a hegedűvonót. Majd én odatérdelek eléd. Aztán csak ide vágj, nézd, ahol az első gerinccsont kiáll a nyakszirtből. Aztán merően odanézz a szemeddel, ahová vágsz, s a jatagánt egyenesen fogd, hogy a markolata megfeküdje a tenyeredet, akkor szépen az élével fog találni, nem bicsaklik félre.
Addig beszélt, addig biztatott, míg egyszer az ördög megtaszította a kezemet (aki mindig ott leskelődik a halandó ember háta mögött) , s én csak azt vettem észre egyszer, hogy egy fej nélküli ember esik a lábamhoz, a két térdemet átölelve, míg egy ember nélküli fej messze gurul alá a lejtőn ide-oda csapva magát a fák törzseihez.
(- Homicidium; emberölés - diktálá a soltész a jegyzőnek.
- Igen, de enyhítő körülmények között - veté közbe a nagyfejedelem -, a megöltnek saját kívánatára, az Alkorán helyeslése szerint, s a hátul leskelődő sátán incselkedése mellett.)
- Mégis emberölés volt az - folytatá Hugó. - S én nagyhamar megbántam, hogy ezt tettem; mert keservesen meglakoltam érte. A véres tett végrehajtása után fogtam a mankót a hónom alá, s megpróbáltam sántikálni. Úgy baktattam a cimboráim után.
Azok roppant prédát ejtettek. Aki el nem futott a karavánból, azt levágták, s lerakva az elfogott öszvérekről a zsákmány javát, azt a saját vállaikra vették; mert azon az úton, amelyen ők járni szoktak, teherhordó állattal nem lehet botorkálni.
Mikor én a mankóval sántítva eléjük kerültem, nagy hahotával fogadtak.
- Hát téged mi az ördög lelt? - kérdé tőlem a Nyedzviedz.
- Jaj, hagyd el, oda vagyok! - nyöszörögtem én keservesen. - Koldussá lettem, amint egy sánta törököt, aki a mankós lábával nem tudott előlem elfutni, megöltem, az haldokolva azzal átkozott meg, hogy ,,No, hát vedd hasznát a koltuk-dengeneginek, s légy olyan sánta, mint én!" S abban a percben úgy összezsugorodott a bal lábam, hogy nem tudom többé kinyújtani.
- Bizonyosan megbánta a lábad a hideg vízben álldogálást - mondta Nyedzviedz. - Megesik az ilyen kényes kutyán, mint te vagy. De ne félj semmit. Van közöttünk, aki az ilyen baj meggyógyításához ért. Hej! Przepiórka! Jer ide!
Megszeppentem. Ha vizsgálat alá veszik a lábamat, kisül, hogy semmi baja sincs. Igyekeztem az inaimat minél jobban megfeszíteni, hogy görbe maradjon a lábam, amíg Przepiórka tapogatja, kenegeti, húzogatja, hogy csak úgy ropog bele minden csontom.
Egyszer aztán azt mondá Przepiórka, hogy:
- Bizony, össze van ez a láb zsugorodva egészen.
Erre én elfelejtkezem magamról, s ijedtemben ki akarom nyújtani a lábamat... s akkor aztán még nagyobbat ijedek. A lábam, amit sántának hazudtam, valósággal össze volt zsugorodva, nem tudtam többé kinyújtani.
Megvert az Isten. Rajtam maradt a veszedelem, amit magamra hazudtam.
Csakugyan sánta maradtam igazán, s nem tudtam lépni a koltuk-dengenegi nélkül.
Hej, hogy átkoztam magamban azt a vén törököt, aki a koltuk-dengenegit örökül rám hagyta!









Jókai Mór: Egy hírhedett kalandor a XVII. századból


4. A BERDICOVI ZÁRDA
Ne búsulj semmit! - monda Nyedzviedz, mikor azt látta, hogy keservesen vakartam a fejemet, azon való bánatomban, hogy a lábamat nem bírom leereszteni. - Most vesszük még csak igazi hasznodat, hogy megsántultál. Ilyen ember kellett nekünk régen.
Azzal parancsot adott egy széles vállú fickónak, hogy vegyen föl a nyakába, s aztán úgy lovagoltam emberháton, ha az egyik elfáradt, változtatva a paripát egész az ocakovi erdőkig. A gonosz hajdemákok azzal álltak rajtam bosszút a kényszerű megnyergelésért, hogy folyvást dalolták, előttem-utánam azt a gúnydalt, hogy: ,,Fáj a kutyának a lába. Megütötte a szalmába."
Az ocakovi erdőben pihenőt tartottunk, ott azután azt mondta nekem a Nyedzviedz:
- No, Barán, te tovább nem jössz velünk, hanem elkecskebokázol a bicebóca lábaddal Berdicovba. Ott kikémleled a dörgést. Aztán visszasántikálsz hozzánk a Preszjaka-várba, s hírül hozod, amit kitanultál. Akkor aztán attól függ, hogy milyen erővel induljunk neki. Mert én el akarom foglalni Berdicovot.
A mohilovi merénylet csodálatos sikere elkapatta a rablóvezért. Mivelhogy itt háromszázad magával kétezer embert szétvert, akik közül legalább ezernek volt puskája, most már nem kevesebbre gondolt, mint hogy egy bekerített várat bevegyen ostrommal.
Arra pedig, hogy valaki Berdicovba bejusson, semmi sem volt olyan jó alkalmatosság, mint egy sánta láb.
Messze földről, még külső országról is ez volt valamennyi sántának, kacskának, zsugorodott tagúnak és inaszakadtnak a találkozóhelye.
A berdicovi úton egyik csapat a másikat érte, aki mind a csodatevő helyre igyekezett. Aki rongyos volt, mankójával mérte végig az utat, a tehetősebbek öszvérre kötözve vitették magukat. A falusi parasztot talyigába fektetve tolta a felesége; a grófok aranyos zsellyeszékben vitették magukat, s a polgárok kétkerekű ökrös szekeren utaztak mind Berdicov felé.
Berdicov a fehér barátoké volt, egy kellemes völgy teknőjében kiemelkedő halomra építve. Maga a kolostor erős bástyákkal volt körülvéve, amiket még körös-körül vízárok is védett, sánckarózattal. A domb tövében volt egy hévízforrás, mely az árkokat ellátta, s távolabb már hétkerekű malmot hajtott. E vízárkon át csak szűk felvonó hídon lehetett a bekerített kolostorba bejutni. A tömérdek búcsújáró nép a kolostor falán kívül épült városkában talált elhelyezést, s egyszerre száz embernél többet nem eresztettek be, akármilyen nagy ünnep volt, mert több nem is fért be a templomba; hanem ha nagy volt a sokaság, egész nap tartották a misét, az egyik száz ember bejött az egyik kapun, a másik száz kiment a másikon. Az udvaron, a bástyákon pedig állig, sarkig fegyverezett őrség volt felállítva mindig éjjel-nappal, s gond volt rá, hogy a látogatók semmiféle fegyvert be ne hozzanak magukkal.
Mert a berdicovi kolostorban mesés kincsek voltak felhalmozva. Nem csodálom, hogy úgy fájt azokra Nyedzviedznek a foga.
Egy oltár vert ezüstből csinálva, amit Sztaniszló fejedelem ajándékozott a kolostornak; egy áldozóasztal, aminek tömör arany táblájára volt felvésve az ajándékozó Leszczinsky grófnak a csodás története; fogadalmi képek, csupa drágakövekből rakott mozaikmunkával, aranykelyhek és -medencék, karbunkulusoktól szikrázó szentségtartók, régi koronák, amiknek viselői kétszer akkora fejűek lehettek, mint mi vagyunk; keresztek, miken a zafíroktól és igazgyöngyöktől nem látszott az arany; drága ereklyetartók, ezüstszekrények, miken aranyból vert szobrok vannak; - aztán csodálatos mesterművű órák, amik mind jártak, ütöttek és harangoztak, s e szemvakító pompa és gazdagság, e kincshalmaz és művészi remek közepett - azok a mankók, amiket az itt csoda módon meggyógyult nyavalyások itthagytak.
Mikor legelőszőr e kincstárházba beléptem, a sok drágaság között ezeket a mankókat láttam meg legelébb.
Hej, de örömest itt hagynám én is azt az átokverte koltuk-dengenegit, ami a hónom alá szegődött, a benne levő aranyokkal együtt.
Aztán megzendült az ének a kórusban.
Én nem tudom azt kimondani, hogy mit éreztem az ének alatt. Nem láttam én e templomnak sem ezüstjét, sem aranyát; nem számláltam, mennyi mázsára mehet az, mert én csak azt a szentképet néztem ott az oltáron, ami le nem vette rólam a szemeit, mindenütt rám nézett, mintha a lelkembe nézne, s ott olvasná, hogy én e szent helyre gonosz, istentelen szándékkal jöttem, s szemrehányásokat tenne érte; az az ének egészen kiforgatott az idáig hozott gondolataimból, úgyhogy senki a nyomorékok és szenvedők gyülekezetében őszintébb vezekléssel nem verte a mellét öklével, s nem csúszott térden a márványpadlat fölött, mint én.
Midőn a szertartásnak vége lett, egyenkint mindenkit odabocsátottak a perjel elé, hogy átvegye az áldást.
A perjel hosszú ősz szakállú agg volt, ahogy az öreg Istent festik. Minden vonásában az a véghetetlen jóság kifejezése.
Előre tudtunkra volt adva, hogy a fehér barátok a beköszöntő látogatóktól nem fogadnak el semmi ajándékot. Csak a búcsúvételnél teljesíti azt, akinek tetszik. A perjel kiosztja az áldást az eléje járulók között; anélkül, hogy kérdené, ki az igazhivő, ki az eretnek; - lehet zsidó, lehet mohamedán, mindenkit egyformán megáld. S lehet valaki tele halálbűnökkel és vétkek elkövetésének rémes szándokaival: meg nem gyóntatja elébb. Megáldja, úgy bocsátja el, s csak azután, ha a megtérő vétkes visszatér másodszor is, megenyhülve, akkor fogadja el tőle a gyónást és az ajándékot.
Én egészen megtörve kerültem ki a templomból. Elfeledtem, hogy miért vagyok ide küldve. Nem jutott eszembe kikémlelni a sáncok erejét, a felállított mozsarak lőképességét, az őrség létszámát, csak bicegtem a többi búcsújárókkal tova, annak a zsolozsmának a dallamát dúdolva magamban, amit a többiek hangoztattak; míg a hévízforráshoz elértünk. - Itt engem is levetkőztettek, s beleültettek egyikébe azoknak a bakoknak, amiken a sánták, zsugorodottak úszkálnak a víz fölött. Urat és szegényt nem lehet itt megkülönböztetni.
Mikor kijöttem a vízből - már nem voltam sánta többé. Az összezsugorodott lábam olyan ép volt, mint a másik.
- Miraculum! Miraculum! - kiáltozá az egész gyülekezet, s én magam elkezdtem sírni, mint egy gyermek.
Hát mégis van Isten! Dacára annak, hogy én annyiszor mondtam, hogy nincs?
Hát nem bánthatom meg őt annyira, hogy mikor hozzá fordulok, meg ne bocsásson?
Fogtam a mankómat, most már nem a hónom alá, hanem a vállamra vetve, úgy tértem vissza a perjelhez.
Rám ismert, és szelíden mosolygott.
Odatérdeltem elé, s azt mondtam neki, hogy gyónni akarok.
És aztán meggyóntam neki mindent.
Hogy a hajdemákvezér megbízásából jöttem ide, kolostora erősségét kikémlelni. Hogy a rablók meg akarják támadni Berdicovot, s van ostromágyújok is, amivel a falakon rést lőjenek. Van négyszáz elszánt cimborájuk, aki képes halálveszéllyel megmászni a falakat.
Az ősz perjel meghallgatta gyónásomat, és feloldott.
Aztán azt mondá:
- Eredj vissza azokhoz, akik küldtek. És aztán vigy nekik tudósítást arról, amit tapasztaltál. Hadd jöjjenek. Te maradj ott velük, és amit rád bíznak, hogy az ostromágyúval lövesd a kolostort, azt teljesítsd.
- Én tegyem azt, atyám? - szólék elbámulva.
- Igen. A pattantyústól függ, hogy milyen sikere legyen az ágyúzásnak. Lőhet jól, lőhet rosszul. Inkább te légy ott, mint más.
- Rajta leszek, hogy rosszul lőjek.
- Tőled függ, hogy a felmentésünkre jövő seregnek elég időhaladéka legyen megérkezni. Te az ostromot elhúzhatod hosszasan.
- Úgy fogok cselekedni.
Annak a bizonyságára, hogy a szavamat híven be fogom váltani, otthagytam a töröktől kapott mankómat is a perjelnél. A hála is ösztönzött rá. Cserébe egy kigyógyult sánta lábért még az olyan mankó sem drága, ami arannyal van bélelve. Azt is megmondtam a perjelnek.
- Jól van, fiam - szólt a kegyes öreg. - Ha bennünket megszabadítani serénykedel, s a veszedelem elfordul rólunk, én visszaadom a nálunk hagyott aranyaidat, s még azon felül is adok neked valamit, ami többet ér sok siklus aranynál; utat a megtérésre. Be foglak ajánlani az ország hatalmasaihoz, hogy derék ember módjára élhess tovább, s nevednek becsületet szerezz. Ezt a Szűz Mária-képet pedig vidd haza a feleségednek.
Egészen megtérve, töredelmes szívvel kerültem vissza a Preszjaka-barlanghoz.
Ott azonban rögtőn újra kellett kezdenem a hazugságot, mert ezáltal a hajdemákok tőrbecsalása volt a célom. Cimboráim ujjongva fogadtak, amint meglátták, hogy ép lábbal jövök; én aztán azt hazudtam nekik, hogy valami boszorkány gyógyított meg ördöngös ráolvasással a tagzsugorodásból. Azt elhitték. Ha elmondtam volna igazán, hogy a berdicovi perjel áldása fogott rajtam, mindjárt gyanúba vettek volna.
Akkor aztán haditanácsot ültünk, s én elmondtam a vezérek előtt, amit a számukra hoztam.
Annyit már kifundáltam a magam eszével, hogy a jó hazugsághoz megkívántatik, hogy legyen benne valami igaz; mert anélkül az embert hamar rajtakapják.
Leírtam a kolostor kincseit, hozzátéve még azokat is, amiket nem láttam, a kádakkal álló arany- és ezüstpénzt. Erre fájt leginkább a hajdemákok foga. A Nyedzviedznek magas vágyai voltak. Az volt a terve, hogyha egyszer nagyon sok pénzt összegyűjtött, zsoldjába fogadja valamennyi szétszórt rablóbandáját a Kárpátoknak, s azokkal egyszerre közös terv szerint megrohanja a halicsi városokat, a főurak kastélyait lerombolja, s aztán kikiáltja magát nagyfejedelemnek. Számított rá, hogyha az urakat és papokat kell kirabolni, a nép melléje áll.
Egész éjszakán át elbeszélgetett velem e rémséges terveiről, amiknek sehol sem volt vége. Meg nem akart addig állni, amíg valamennyi istentelennek pápájává meg nem teszi magát.
A kolostor erődítményeit aztán úgy írtam le a rablók előtt, hogy azok hosszú ostromot várnak, s igen erősen vannak védelmezve. Pedig a mi csatakígyónkkal az első nap rést lehetett volna rajtuk lőni, s az ő rozsdás tarackjaik nem sok kárt tehettek az ostromlókban. A perjelt magát úgy írtam le, mint aki nagy hadvezéri talentum. A vízárkok leírásával, amik a víz alá rejtett hegyes karókkal vannak teletűzködve, egészen elvettem a kedvét a rabló hadnak, hogy rohammal támadja meg a sáncokat. A ,,spanyol lovasokról" és tűzaknákról is tudtam nekik csodadolgokat beszélni, úgyhogy egészen megnyugodtak az én szakértően formált tervemben. Én a mi sugárágyúnkkal a bástya egy részét úgy fogom lerombolni, hogy annak az omladványa a vízárkot betemesse, akkor azután ott a résen könnyen keresztülhatolunk.
A Nyedzviedz kedvét annyira megnyertem, hogy teljhatalmat adott az ostrom vezetésére.
Én különös kegyül csak annyit kértem tőle, hogy engedjen egy napra visszamennem a Viszpa-Ogródba, hadd látom meg az én kedves Madusomat, aki azóta azt hiheti, hogy tán meg is haltam.
Nem örömest állt rá Nyedzviedz.
- Ismerem az asszonyfélét. Nem jó a harcosnak asszonnyal szóba állni, mikor harcba akar menni. Az még rosszabb, mintha imádkoznék. Az asszony mindjárt sír, s abban a vízben a gyönge szív hamar megolvad.
De én addig erősködtem a kívánságom mellett, hogy kénytelen volt engedni.
Még egyszer megnyitották előttem a Viszpa-Ogród sziklafolyosóját.
Szép őszi délután volt, mikor e meredek sziklalépcsőzeten a csendes kis sziklaszigetbe leballagtam.
Már messziről hallottam, kis házunkhoz közeledve, az én kedves Madusom ismerős danáját.
Megérezte a jó lélek, hogy közeledem, és kifutott elém.
Mintha most is látnám, milyen szép volt, milyen öröme volt.
Azt hitte, hogy már most ottmaradok végképp.
Nem rontottam el az örömét. A búcsúzás pillanatára halasztottam azt a szót, ami majd könnyekre fakasztja, hogy újra eltávozom messze, veszélyes útra.
Azt az egy éjszakát boldogságban akartam eltölteni.
Engedtem neki, hogy előbb ő mondja el a maga dolgait. Hadd dicsekedjék el vele, mennyi aszalt gyümölcsöt, mennyi füstölt pisztrángot rakott el télire, hány döböz túróval látta el a házat. Milyen szép vásznat szőtt a maga termesztette lenből. Aztán nagy pirulva, nagy dicsekedve megmutogatta a maga készítette kincseit. Egy kis parányi gyöngyös főkötőcskét, egy legapróbb embernek való zubbonykát, hogy azoknak a láttára majd a szívem ugrott ki a helyéből.
Azt suttogta hozzá, hogy mikor a karácsony ünnep eljő, akkor az ő betlehemi jászolkája is kész lesz.
Óh, mint szerettem volna itt maradni nála: - örökre a Viszpa-Ogródban maradni.
De hát nem lehetett. Nagyobb terveim voltak vele. Ki akartam őt innen szabadítani; elvinni magammal, s úrasszonyt csinálni belőle.
Mikor aztán ő kifogyott a dicsekedésből, akkor rám került a sor, hogy mondjam el én is, ami azóta történt velem.
No, azzal nem volt ok valami nagyon dicsekedni. S úgy tapasztaltam, hogy az a Madus, aki a Viszpa-Ogródban a galambokat eteti, nem ugyanaz, aki a Nyedzviedzzel minden rablókalandra együtt járt; mert a karaván kirablása történetének elmesélése alatt valósággal kilelte a hideg, úgy elborzadt tőle. Hát még mikor a sánta lábam történetét elmondtam neki! De újra felmelegedett aztán, mikor meggyógyulásom csodáját elbeszéltem, s attól aztán ő is meggyógyult végképp, mikor a Boldogságos Szűz képét átadtam neki, amit a perjel küldött.
Pedig ez a kép lett a halála.
De hát az lett az üdvőssége is.
Csak reggelre kelve mondtam meg a jó léleknek, hogy itthon létem ideje letelt, s megint odább kell mennem.
Hogy marasztott csókjaival! Hogy borult a nyakamba, s aztán meg a térdeimhez! Nem akart elereszteni. Tán előre megérezte, hogy e testben nem fogjuk egymást többé látni? Hasztalan biztattam, vigasztaltam, hasztalan esküdtem neki, hogy visszajövök érte, hogy csak ezért megyek el most is, mert az ő sorsáról akarok gondoskodni: nem vette be a jó szót; de elkísért az egész sziklalépcsőn fel, s talán velem jött volna vissza a barlangba, ha ott szembe nem jött volna ránk az apja.
A Nyedzviedz aztán visszariasztá. Azzal ijesztette, hogy a hajdemákok közé nem jó vetődni ilyen menyecskének: mert a rablók babonája az, hogy akinek egy nem született kisgyermek kis ujja van a zsebében, azt nem sebzi meg se golyó, se kard.
Még egyszer meg akart csókolni, de a Nyedzviedz közénk állt, s azt mondta: ,,elég volt!" Aztán betaszított maga elé a sziklafolyosó szájába.
Én, amíg csak a világító nyílás látható volt, vissza-visszanéztem, s mindig ott láttam állni az én Madusomat a kerek nyílás közepén.
Olyannak látszott előttem, mintha egy szent állna a fényes glória közepett.
A folyosó egyre sötétebb lett, s az a glóriás kép annál fényesebbnek látszott. Egyszer aztán elhajlott a sikátor, s az én vízióm eltűnt. Mi még aznap felkerekedtünk négyszáz hajdemákkal meg a sugárágyúnkkal, s nappal végigvonulva a preszjakai völgyön, az éj oltalma alatt, szép holdvilágnál kijutottunk az országútra, ahol nem féltünk semmi ellenállástól többé.









Jókai Mór: Egy hírhedett kalandor a XVII. századból


5. A KARÁCSONYÉJ
Ősszel kezdtük el az ostromot, s én olyan szépen vezettem azt, hogy a december is ott talált bennünket. Háromszor is megváltoztattam az ostromlöveg helyét, s olyan nagy távolból lőttem vele, hogy nem tehetett nagy kárt a falakban.
A Nyedzviedz ugyan mindig sarkallt, hogy menjünk közelebb a bástyákhoz; lám, azoknak az ágyúgolyói is csak úgy gurulva jönnek már idáig; s egyszer a maga paraszt eszével ki is találta a térségen a legjobb pontot, ahonnan a váracsot egész sikerrel lehetett volna lövetni, s kényszerített, hogy ott állítsam fel az ágyúmat. Szót kellett fogadnom; de én, mialatt a sáncokat éjszaka elkészítettem, lopva egy hordócska lőport helyezék el a földeskosarak alá. Reggel aztán azt mondtam Nyedzviedznek, hogy vigyázzunk magunkra, mert itt a várbeliek tűzaknát ásnak alánk: az éjjel jól hallottam, amint a föld alatt dolgoztak; a földre helyezett dob bőrén a ráhintett borsószemek csak úgy táncoltak.
Nem akarta elhinni. Azt mondta, hogy megeszi ő azt, aki a várból idáig vakandokmunkát mer csinálni, s csak azért is ottmaradt a következő éjjel is, a lövetés sikerét megfigyelni.
Én aztán azt tettem, hogy egy hosszú nádszálat dugtam bele az elrejtett lőporos hordóba, azon húztam keresztül a salétromos zsineget, mert óvatosnak kellett lennem: a Nyedzviedznek finom szaglása volt; lőtávolon kívül meg tudta érezni a kanóc szagát, ha valahol lesben elrejtett ellenség várt reá. Így nem érezhette azt meg.
A lőpor aztán a legjobbkor lobbant föl, mikor éppen a Nyedzviedz a mellvédnek támaszkodva, bámult a kilőtt golyó után. Úgy kellett őt a lábánál fogva kihúznom a sánckosarak alul. Azért kutya baja sem lett, hanem a kedve egészen elment olyan közelről lövetni a várat, ahonnan tűzaknával elérik az embert, s tanácsomra megint visszamentünk a távoli dombra.
Azzal biztattam a zúgolódó hajdemákokat, hogy mikor beállnak a téli fagyok, akkor a vízárkok is mind befagynak, s nekünk könnyű munkánk lesz a jégen keresztül ostrommal mászni meg a falakat. Azt azonban elhallgattam előlük, hogy a hőforrás sohasem engedi befagyni a sáncárkokban a vizet, s ha nekünk orrunk-fülünk lefagy is, de a sáncárok be nem fagy.
Eközben szépen eljött a karácsony. Rám nézve sokszorosan várva várt nap. Az örök-kalendáriumot ott hordtam az órám láncára akasztva. Bázeli munka volt mind a kettő.
Kegyetlen csikorgó hideggel köszöntött be a karácsony-szombat reggele; északi szél fújt, csak úgy hordta a havat, hogy tíz lépésnyire nem lehetett látni. Éppen ilyen időre számítottam.
Az ágyúzást félbe kellett hagyni, miután a vár éppen nem volt látható a hófergeteg miatt; a hajdemákok mind a sátoraikba húzódtak, s ott ittak és kockáztak. - De hát mire kockáztak, ha pénzt nem volt szabad maguknál tartani? Pofoncsapásra. A nyertes fizetett, a vesztes állta. Sohasem volt kedvem ehhez a játékhoz. De a hajdemákoknak bolond kedvük telt benne.
Én azalatt, míg minden sátorban folyt a tivornya, hangzott a részeg lárma, káromkodás, csendesen meghúzódtam a magam sátorában, s visszagondoltam elmúlt éveimre, mi minden történt velem ezen a szent napon. Elkezdve az első gyermekkori emléken, mikor az anyám karján ülve az első mézeskalácsbábot levettem a karácsonyfáról, s aztán sajnáltam megenni, mert aranyos volt. Azután eljutottam a viszpa-ogródi házikóig, s azon gondolkoztam, hogy amíg én itt a hótól félig betemetett sátorban hallgatom a hideg szél zúgását, távoli harangok bongását, közeledő paripák dobogását, vajon azalatt az én kis Madusomnak elkészül-e már a betlehemi jászolka?
A berdicovi kolostornak valamennyi harangja zúgott éjféli misére. Körülöttem valamennyi sátorban danoltak trágár dalokat. A vezér sátorában a pópa egy misének a paródiáját énekelte. Künn a szél szétzavarta az égen a felhőket, a holdvilág előtt százféle boszorkányalak repült végig, egész rajostul, mindenféle torz idomokat öltve: azok ilyenkor mind találkozót tartanak. A berdicovi várbástyákon lehetett látni a processziót, amint a tömérdek lámpások hosszú sora a templom felé elvonult. A szél azalatt, mint az éles homokot, úgy szitálta az apró, de sűrű havat idelent.
Egyszer aztán, amit olyan régen hallgattam, fülemmel a földre fekve, a lódobaj egész közelből kezdett hangzani. Most értek el a sziklaútra, melyről a szél elseperte a havat; amíg a síkon a mély hóban gázoltak, nem volt oly észrevehető a nesz: ezek Visznovieczky herceg dragonyosai!
A találkozó erre az éjszakára volt nekik kitűzve, amikor a hajdemákok a dorbézolástól elázva sátoraikban fognak heverni.
Magam nem vártam be őket. Sötétben minden tehén fekete. Ha valamelyik dragonyos egyet húz a tarkómra, jókor lesz már aztán mondogatnom, hogy én ez vagyok és nem amaz! Hirtelen kibújtam a sátoromból, nyakamba kaptam a köpenyegemet, s elkezdtem szaladni toronyirányában Berdicov felé. Amint az első futamodás után megálltam lélegzetet venni, s visszapillantottam az elhagyott táborhelyre, most már a földön láttam azt a boszorkányfutást, amit eddig az égen, csakhogy a széllel ellenkező irányban. Egy bomladozó ördögrajt gázoló Szent György-alakok villámkardjaitól paskolva; ádáz futás, üldözés, a fehér havon fekete tömegeknek előre-hátra hömpölygése. Az éjjeli támadás minden lövöldözés nélkül ment végbe. Mi történt a hajdemákokkal, nem tudom, mert én megint a lábam közé kaptam a földet, és futottam, míg csak el nem értem a vízpartig. Ott azután a kapu előtt addig kiabáltam, míg le nem eresztették értem a felvonóhidat.
Az éjféli misének éppen akkor volt vége. A szerzetesek hosszú nyelű lámpásaikkal a templomi körmenetet vezették, és énekelték a dicsérő zsolozsmát, amit azután a mögöttük járó polgárok, s a kolostorba szoruló mindenféle nyomorékok, sánták, bénák kórusa utánuk zengett.
Hej, hogy bomlott egyszerre az egész ájtatos processzió, amint eléjük álltam a mennyezetvivőknek ezzel a szóval: ,,Itt van a Visznovieczky herceg, s veri a hajdemákokat!" Hej, hogy félbeszakadt egyszerre a zsolozsma, hogy rivallta egyszerre minden torok: ,,ad arma!"; hej, hogy hagyták ott maguk a mennyezetvivő szenátorok a perjelt az utcán közepén, hogy puskáikért hazaszaladjanak, még a sánták is fél lábon ugráltak, s mankóikkal fenyegetőztek. Most már a hajdemákok felgyújtott sátorainak világánál a bástyákról is lehetett látni az ostromlók veszedelmét, kik a felmentő sereg elől hanyatt-homlok rohantak, amerre nyitva volt a világ. Most már a vitéz városi polgárság sem tartóztathatta vissza hősi indulatát; ki mi fegyvert kezébe kaphatott, rohant vele a hídon keresztül ki a csatamezőre; a barátok kereszttel a kezükben vezették elöl, s a koldusok, mankóval kezükben, biztatták hátul a kirohanó sereget, mely ezen éjjel nagy pusztítást követett el a hajdemákokban, mindazoknak, akiknek a draganyosok már levágták a fejeiket, még a lábaikat is levagdalva.
Hogy a Nyedzviedz maga megmenekült-e a nagy mészárlásból, azt ezúttal nem tudhattam meg, hanem hogy én magam megmenekültem mind ebből a veszedelemből, mind a hajdemákok körmei közül, azért ugyan hálát adtam az Úr Istennek.
És ezzel végződött az én rablói életpályám.
Itt szünetet tartott a vallomástevő vádlott, magának is szüksége levén a pihenésre, a bíráinak is.
(- Cogito - mondá a nagyherceg -, hogy reus a causa kimenetele által rehabilitálta magát: amennyit vétett, annyit helyrehozott. Isteni miraculum által salválódott; s nem illik ott, ahol a mennyei bíró absolutiót adott, a földi bíráknak condemnálni.)
(- Óh, hiszen ha kegyelmességed rábízza erre a calefactorra, hogy magyarázza ki a gonosztetteit, ez mind a huszonkettőt úgy felcicomázza, hogy a végén még beatificatióját fogjuk indítványozni! - mondá erre a soltész.)
(- Nihilominus, ez a főbenjáró bűne deleáltassék!)









Jókai Mór: Egy hírhedett kalandor a XVII. századból


HARMADIK RÉSZ  A herceg szolgálatában
1. MALACH
Másnap folytatá a vádlott vallomását.
       
E csodálatos megszabadulásom után annyira elfogott a kegyesség, hogy elhatároztam magamat, hogy áttérek a római katolikus szentegyház kebelébe. Nagyon szívemre hatottak azok az ünnepélyes szertartások, a lélekemelő ájtatosság s a papok kegyessége. De ami leginkább megnyerte a lelkemet, az volt a gyónás. Milyen jólesik az embernek, ha egyszer magáról beszélhet, ha talál valakire, akinek elmondhat olyan titkokat, amiket egyedül ő maga tud, amik álmában kínozzák, amik ki nem akarnak a fejéből menni, amik vele járnak, kelnek, ébrednek, mindaddig, amíg valakinek el nem mondhatja. S még aztán bűnbocsánatot is kap! Visszanyeri az adóslevelet, ami az ördög kezében volt. Nekem nem volt elég egy nap, egy egész hétig tudtam gyónni a jó páter Agapitusnak.
Utoljára aztán azt is meggyóntam neki, hogy nagyon unom már ezt a szent életet itt a kolostorban, ahol egész nap betegeket kell ápolni, s szeretném valahol künn a világban folytatni - ha nem is az eddigi bűnös életet -, de mindenesetre mulatságosabb napokat az eddigieknél. Arra kértem, hogy ajánljon be engem valahová egy lengyel dinasztához valami olyan hivatalba, ahol kevés a dolog és sok a mulatság. Van ilyen úr elég, s azoknak van szükségük ilyen emberre, mint én.
- Jaj, édes fiam - mondá a kegyes atya -, azt, hogy én tégedet valamely keresztyén világi úrhoz berekommendáljalak, semmiképpen nem tehetem; mert nem volna elég azt bizonyítanom, hogy jelenleg igen kegyes confrater vagy; azt is bizonyítanom kellene, hogy mind ekkorig tiszta életű, kegyes ember voltál. Annak pedig én az ellenkezőjét tudom. Hamis tanúbizonyságot tennem pedig énnekem nem szabad. - Hanem azért segítek rajtad. Íme, visszaszolgáltatom a nálam hagyott mankódat. Azon módon tele van arannyal most is. Fogd ezt, sántikálj be vele Lembergbe, koldusi ruhában, ott keresd fel a zsidó városban Malach mestert. Rátalálsz, csak kérdezősködjél. Az egy gonosz életű, ördögök cimborája. Rég megérdemlette volna, hogy máglyára kerüljön, oda is jut, ha a szent inkvizíció behozatik. Ez a neked való ember. Annak mondd el, hogy mire van szükséged. Az megérti -, és ha megismerteted vele, hogy a mankódban mi rejlik, tudni fogja, hogy miképp segítsen rajtad; mert az rég elzálogosította a lelkét a pokolnak. - Én nem segíthetek rajtad.
Én magam is átláttam, hogy egy ilyen kegyes életű férfiú hamis adatokkal teljes ajánlólevelet nekem, notórius bűnösnek nem adhat; elég tőle, ha tudatja velem, hol találok egy nekem való hamisítót, aki óhajtásomat kész leend teljesíteni. Ennélfogva háládatosan megcsókolva a kezeit, és búcsút véve tőle, fogám a hónom alá a mankómat, s most már igazán szimulálva a sántaságot, elbicegtem Lembergig, mindig gyalog és koldulva, hogy az úton ki ne raboljanak.
Lembergben legelső dolgom volt a zsidó várost felkeresni, ahol a szűk utcákban nem lehet szekérrel járni; amint a sikátorba beléptem, ami egész zsibvásár volt végtül-végig, azonnal körülfogott egy csoport zsidógyerek nagy zsivajjal.
Én elővettem tarsolyomból egy dénárt, s azt mondtam, hogy annak adom, amelyik el tud engem vezetni a Malachhoz.
Erre elkezdtek egymás kőzött dülekedni, hogy melyiké legyen a dénár. A legnagyobb suhanc, aki a többit el tudta verni, vállalkozott rá, hogy ő megszolgálja a dénárt.
Az azután mindenféle szűk sikátorokon keresztül, ahol két ember alig bírja egymást kikerülni, elvezetett egy butikba, aminek az ajtajában egy vénasszony guggolt, szemöldökig húzott bársony főkötőben, s miután a suhanc a dénárt elébb kicsalta tőlem, azt mondá: ,,Én nem tudom, hogy hol lakik a Malach, hanem ez az asszony tudja."
Azzal elszaladt tőlem.
Annak az asszonynak pedig folyvást reszketett a feje, olyanformán, mintha azt integetné, hogy ,,igenis, jól van".
Én most feljebb kezdtem, s elővettem egy máriást.
- Hallod-e, anyóka, ezt a szép pénzt mindjárt neked adom, mihelyt megmondod nekem, hogy hol lakik a Malach.
Az anyóka feje ,,jól van, jól"-t billegetett; ő maga fölkelt a zsámolykájáról, betért a boltjába, s teletöltve egy szűknyakú ,,egyest" piros lengyel pálinkával, azt odahozá elém, s aztán tartotta a tenyerét a pénzért.
- Nem pálinka kell nekem, hanem a Malach! - kiáltám én mérgesen.
Az anyóka visszament a boltba, s akkor meg egy másik egyest hozott ki, megtöltve zöld muszka pálinkával.
Ekkor vettem észre, hogy az a gaz suhanc engem egy süket asszony kezébe szolgáltatott ki, aki annyit se hall, mint a fekete föld.
Mikor harmadszor is a fülébe ordítottam a Malach nevét, akkor meg egy skatulya féregvesztő kenőccsel akarta beváltani a máriásomat.
Gondoltam magamban: hátha egy koronás tallér meggyógyítaná a süketségét? - Megtette. A tallér láttára az anyókának egyszerre megnyíltak a fülei. - A Malach! - suttogá, fejét bicegtetve. - Gyere utánam.
Azzal bezárta a boltajtót, kinyitott előttem egy kis alacsony ajtócskát a sarokban, azon keresztül bebocsátott egy labodás udvarra, onnan felvezetett egy rozzant lépcsőn egy szennyes ruhákkal teleaggatott padlásra; abból egy másik padlásra, onnan le egy szűk folyosóra, abból egy fáskamarába, onnan megint egy pincébe, azután egy függőhídon keresztül, mely valami bűzös csatorna fölött vitt át, utoljára egy hosszú kongó folyosóra ért velem, ott egy keményfa ajtót kocogtatott meg a mankója végével, s azt suttogá a fülembe:
- Én sem tudom, hol lakik a Malach, hanem elhoztalak a ,,csodaemberhez", aki mindent tud, bizonyosan ezt is tudja.
A keményfa ajtó megnyílt, s én egy tisztes ezüst szakállú alakkal álltam szemközt. Azazhogy nem szemközt, mert ő vak volt.
Szép nehéz selyemkaftány volt rajta, drága keleti övvel átkötve a derekán, amiből azt sejtettem, hogy itt a tudakozódásnak még magasabb lesz az ára. Kivettem a tarsolyomból egy aranyat.
- Te vagy a csodaember, aki mindent tud? - kérdezém tőle.
Az öreg nem volt fukar a szóval. Egész készséggel fölvilágosított róla, hogy ő tud a madarak nyelvén, s megérti a négylábú állatok beszédét, tud a sárkánnyal beszélni, s megérzi a forrásvizet a föld alatt, megmondja mindenkiről, hogy az atyjának a fia-e. Sőt azt is tudja, hogy az őrdögök mi nyelven beszélnek egymás között.
- Nekem pedig mindezekre a tudományokra nincs szükségem - mondám neki -, hanem ha azt megmondanád, hogy hol lakik a Malach, akkor azt nem hagynám köszönetlenűl.
- Óh, édes fiam - szólt az öreg, vak szemeit felfelé forgatva -, ugyan már hogy kérdezhetsz ilyet? Hiszen Malach annyi van a világon, mint virág a mezőn, mint csillag az égen. Lembergben lakik hetvenkét Malach, van Malach Meshugge, Malach Micráim, Malach Hosen, Malach Pinkász, Malach Hamovesh. Mit tudhatom én, hogy melyik Malachot akarod te megtalálni?
- Hát azt, amelyik - hamisító.
- Óh, édes fiam! - kiálta az öreg. - Mennyire sajnállak, hogy ilyen gonosz úton jársz! Akiket én ismerek, azok mind kegyes, istenfélő emberek.
Segítenem kellett a bölcs férfiú emlékezetén. Odanyomtam a markába az aranyat. Azt megtapogatta az ujjai hegyével, s miután meggyőződött róla, hogy az csakugyan arany, ily salamoni bölcs mondással oldotta meg a kétséges kérdést:
- Édes fiam, én azt, akit te keressz, ki nem találhatom. Te sohasem láttad őt, én pedig vak vagyok. Hanem bízzuk az ítélethozatalt a csodatételekre. A csodatételekben nyilatkozik az Úrnak hatalma.
Azzal fogott egy hosszú acéltűt: azzal az előtte fekvő vastag könyvbe beleszúrt. Azután felkereste az utolsó lapot, melyen a tű hegye keresztülhatolt; s akkor annak sorain végigjártatva az ujjai hegyét, látnoki orcával így szólt:
- Akit a csodatétel megjelöl, az nem más, mint Ben Malach Peixoto, a portugallus. Nem én mondom: a csodatétel mondja.
- S hol találom meg ezt a portugallust?
- Amint kilépsz az én kapumon, éppen átellenben találod az ő kapuját. Kétszer kocogtass az ajtaján, azután még egyszer, és utoljára kétszer, akkor bebocsátanak. Most távozzál békével.
Azzal egy izmos szolgalegény lámpással levezetett egy sötét lépcsőn, kieresztett a kapun, s én ott találtam magamat ugyanazon utcának a bejáratánál, amelyben bejöttem: a Malach háza volt benne a legszélső szögletház. S engem fél napig hurcoltak föl és le, előre és hátra az egész gettón keresztül, azért, hogy a legelső házhoz odataláljak.
Az ajtóban egy birsalmaszínű, törpe fickó fogadott el a szabályszerű kocogtatás után, akiről maig sem tudom, hogy fiú volt-e vagy leány? A nyelvet, melyen beszélt, nem értettem; nem is nyelv volt ez talán.
Fölvezetett egy csikorgó falépcsőn valami sötét szobába, aminek egy zugában ült egy emberi alak, háttal fordulva felém, az őt üdvözlőhöz.
Az egész beszélgetésünk alatt folyvást háttal volt felém fordulva.
Előtte egy tükör állt, abból nézett ő engem. Ami keveset e tükörből egy-egy pillanatra elleshettem az ő arcából, az arra tanított meg, hogy a rejtélyes embernek nincsen szakálla. A portugál zsidók szokása szerint sima arcot visel. S ez arc most éppen be volt kenve auripigmentummal, ami a szakálltarlót leedzi, minthogy Mózes törvénye tiltja vassal irtani a szakállt.
- Itthon van a Malach? - kérdezém tőle.
- A Malach itthon van - felelt rá a megszólított; ki azután is folyvást úgy beszélt a Malachról, mint egy harmadik személyről, úgyhogy én meg nem esküdhettem volna rá, hogy maga a Malach volt az, akivel beszéltem. - Mit akarsz vele?
- Elmondom röviden és világosan. Én be akarok jutni Visznovieczky herceghez udvarnagynak. Arra nézve szükségem van egy nemesi armálisra, amivel igazoljam előkelő származásomat, egy akadémiai testimoniumra, mely minden tudományban való jártasságomat bizonyítsa, egy keresztlevélre meg egy bérmálólevélre, mely katolikus hitben való neveltetésemet kiderítse, s aztán egy magasztalólevélre valamely nagyfejedelemtől, ki engemet mint vitéz és hűséges lovagot beajánl. - Mindezt pedig nem kívánom ingyen. Megadom az árát. Mondd meg, Malach, mit fizetek érte!
A megszólított alak erre, még mindig háttal fordultan, s elébbeni tompa hangon, így válaszolt:
- A Malach teneked azt feleli a vakmerő kívánatokra, hogy te egészen rossz helyre jöttél, amikor őnála keresed ezeket. A Malach kezei nem ártják magukat ilyen bűnös foglalkozásba. A Malachnak nincs is semmi köze az ilyen rongyos koldusokhoz, mint te vagy. Ha igazi lovag akarsz lenni, és pénzed is van hozzá, eredj el elébb a Malach komájához, a Malkhusz ruhakereskedőhöz, aki nagy uraknak való öltözeteket árul. Lakik a Bethel utca szegletén a kút mellett. Annál kapsz mindenféle szép köntösöket, nyusztprémmel, bársonnyal, övet és hozzávalót, amilyent választasz. Az majd csinál belőled nemesurat, ha van pénzed. Innen pedig hordd el magad, s ide többet vissza ne jöjj, mert a Malach igazságos férfiú, akinek ajkait hazugság soha el nem hagyja, s akinek ujjai hamisítás tintájától soha be nem feketültek.
Én már azt hittem, hogy csakugyan nem az igazi Malachra találtam rá, akihez utasítva valék, s búsan kullogtam végig a keskeny utcán. Annyiban pedig igazat adtam a Peixotónak, hogy ezekben a koldusrongyokban csakugyan nemigen léphetek fel valami nagy követelésekkel, ennélfogva elindultam felkeresni a Bethel utcát meg a kutat, amelyik mellett a Malkhusz boltja van, amire nagy bujdosás után rá is találtam.
- Micsoda nagy szerencse, hogy látom kegyelmességedet újra! - kiálta elém a boltajtóból a kis emberke, nagy örvendezéssel. - Porrá váljak, ha nem éppen száz esztendeje, hogy legutoljára láttam. De azért most is mindjárt rá ismertem. Hogyne ismernék rá az én kegyelmes uramra, Kochanovszki Zdenko nemes úrra, aki fogadásból elment zarándokruhában Rómába, s zarándokruhában vissza is tért. Hát nincsenek nekem jó szemeim, a Malkhusznak? Fogadni mernék a fejemmel egy pitykére, hogy ebben a rongyos ruhában senki sem ismerne rá az én kegyelmes uramra, a Kochanovszki Zdenko nemes lovagra, s ha a szép Persida meglátná most, akitől azt a szép koszorút kapta, mikor a nagy viadal volt lóháton, hát azt mondaná: adjatok egy garast ennek a rongyos koldusnak, aztán kergessétek odább! Hja bizony, a szép Persida azóta hercegasszony lett, a hatalmas Visznovieczky herceg felesége. De én nem felejtettem el olyan könnyen az én kegyelmes uramat. Most is itt tartogatom a nemesi öltözeteit, amiket itt hagyott nálam zálogban, még a hímzett bőrövet is, a mindenféle írásokkal, amik benne vannak. Tudtam jól, hogy visszajön még egyszer a Szentföldről, s kiváltja azokat tőlem az én kegyelmes uram, a vitéz nemes Kochanovszki Zdenko.
Láttam már, hogy bele kell nyugodnom, hogy én vagyok Kochanovszki Zdenko.
S miután a Malkhusz által rám illesztett öltönyök egészen a termetemre valók voltak, nem is lehetett semmi kifogásom a személycsere ellen. Hát legyek az.
Mikor egész nyalka mazurrá föl voltam öltöztetve, azt kérdém a Malkhusztól, hogy mivel tartozom.
- Hiszen tetszik emlékezni rá? Csak amennyit készpénzben zálogba adtam rá. Nem is számítom a szép Persidának küldött boglárokat. Száz arany kerek számban!
- Száz arany! - kiálték elszörnyedve. - Hisz ilyen drága ruhája még a vajdának sincs!
Malkhusz ravaszul mosolygott.
- Az ám; de hát azok a drága szép írások, amik az övön függő tarsolyban vannak. Mikor az én kegyelmes uram azokat nálam hagyta, a lelkemre kötötte, hogy úgy őrizzem azokat, mint a szemem fényét. Úgy őriztem. Én nem tudom, mi lehet bennük? Én csak a magam írását ismerem. Nem tudok se diákul, se görögül. Nem is tudom, balról jobbra hogyan kell olvasni. Azt én meg nem foghatom. Ott vannak mind a tarsolyban; tessék megtekinteni.
Fölnyitottam a tarsolyt. Tele volt az mindenféle papírral, pergamenttel, kutyabőrrel.
Kibontogattam az egyiket a másik után. Volt abban nemesi armális, levágott török fej a címeren. (Ami a török fejet illeti, az nálam is megvolt, csakhogy nem éppen ütközetben szereztem.) Azután akadémiai bizonyítvány a Sorbonne rektorától, baccalaureusi promotióval; továbbá keresztlevél és bérmálólevél a krakkói érsektől; vitézségi bizonyítvány a császári fővezér Montecuccolitól, s a jeruzsálemi pátriárka kegylevele, amit a szent sír zarándokainak osztogat. Mindez Kochanovszki Zdenko nevére. Az pedig én vagyok. Malkhusz ravaszul mosolygott.
- Most hát megéri a száz aranyat ez a szép öltözet?
Én nagyot ütöttem neki a hátára, s azzal kifizettem a száz aranyat. Maga a gúnya, amit ráadásul kaptam az iratokra, nem ért tízet; de én nagyon meg lehettem e vásárral elégedve.
Lembergben ez idő szerint egész hamisító banda űzte a mesterséget, de azt, mint vallomásom tanúsítja, oly ravaszul tudta vinni, hogy sohase lehetett őket a forrón rajtakapni.
Most már egész felkészülten indulhattam Visznovieczky herceg palotájának felkeresésére.
A nevemet bátran mondhattam meg mindenütt. Aki azt valaha viselte, nyolc év előtt eltűnt, elzüllött, bizonyosan el is veszett valahol a Szentföldön vagy Magyarországon, a hitetlenek elleni harcban. Aki emlékezett is még rá, mint simaképű ifjoncra, azt hihette, hogy nyolcesztendei viszontagságos élet könnyen átalakíthatja az embert. Különben azt hiszem, hogy a saját anyám sem ismert volna már rám.
A herceg öreg legény volt már, s olyan kövér, hogy az öve tartotta a potrohát, a haja meg a szakálla jobb felől egészen fehér volt, bal felől meg egészen fekete: ami nagyon furcsa képet adott neki.
Mikor prezentáltam magamat előtte, megragadta a két kezemet.
- Zdenko, hát megkerültél? Ördögadtát! Ugyan ember lett belőled! Emlékezel rá, hogy mit tettűnk, mikor legutoljára elváltunk egymástól?
No, most voltam már megakadva. Hogy emlékezzem én arra?
Szorultságomban azt mondtam, ami legvalószínűbb volt.
- Ittunk.
- Szent igaz! - De hát tudod-e, mibe fogadtunk akkor?
Bizony nem lett volna csoda, ha nem tudtam volna.
Valamit pedig kellett mondanom - találomra.
- Hogy melyikünk issza le a másikát?
Erre kacagni kezdett, megölelt, megcsókolt.
- Igaz, Zdenko! Úgy van! Erre fogadtunk. Az ördög vigyen el, ha most mindjárt meg nem mérkőzöl velem. Hozzátok a ,,bratinát"!
A bratina egy kétkupás, öblös aranyserleg volt. Azt teletöltötték hegyaljai máslással. Én ki voltam koplalva: egy hajtókára kiittam a bratinát körömpróbáig. ,,Ördög vigyen el! Erről ismerek rád!" - kiálta a herceg. Én aztán az asztal alá ittam őkegyelmességét. S az órától fogva otthon voltam a házánál.









Jókai Mór: Egy hírhedett kalandor a XVII. századból


2. PERSIDA
(- Crimen falsi! - diktálá a soltész a jegyzőnek.)
(- Ámde nem spontaneum - veté közbe a nagyherceg - és nem immediatum! Hiszen páter Agapitus utasítása nyomán került bele a reus, és akik elkövették, azok zsidók voltak; megérdemlik a máglyát. Reusnak pedig ,,condonatur".)
(- Ha így fog menni, az a gonosztevő minden maleficiumból ki fogja disputálni magát. - No, ergo: nem is tudom, kinek hínak már? Kochanovszki Zdenko, folytasd!)
- Valóban e név alatt éltem legemlékezetesebb napjaimat. A herceg udvaránál úgy tartottak, mint régi jó cimborát. Egész nap vadászni jártunk a herceg nagy rengetegeiben bölényre meg medvére, s mikor megtértünk a hercegi palotába, akkor elkezdődött a dínomdánom; nekiültünk az ivásnak, a cseh zenészek szebbnél szebb nótákat fújtak a török sípokon, a hétféle bohóc mindenféle bolondságokkal mulattatá a vendégeket, akiket, mikor kidűltek a bratinaürítgetésben, a csatlósok elhordtak a fekhelyeikre, úgyhogy néha ketten maradtunk az asztalnál a herceggel, akik legjobban győztük. Közbe-közbe aztán történeteket meséltem a díszes társaságnak az én zarándokutamból, amit nagy bámulattal hallgatott minden ember.
Asszonyt még nem láttam a háznál. A hercegnő ez idő szerint éppen nagy búcsújáraton volt a berdicovi csodatevő kolostorhoz. Mint a cimborák beszélték, a hercegnek nyolcévi házassága mind ez ideig nem volt megáldva. Emiatt fogadalomból szánta el magát a hercegnő e szent búcsújáratra, mely több hetet vett igénybe, s ez időre magával vitte az egész asszonyi cselédséget.
Nem csekély aggodalommal vártam a hercegnő visszaérkeztét. A férjen kívül minden ember tudta és beszélte, hogy Kochanovszki Zdenko a fiatalasszonynak leánykori szeretője volt. Azért is bujdosott az világgá, mert a kedvesét a gazdag herceghez adták. Ezt, szokás szerint, csak a férje nem tudta. Különben nem fogadta volna oly nagy örömmel a régi cimborája visszatértét.
De az lesz a furcsa, ha majd az asszony megérkezik. Vajon az is el fog-e ismerni Kochanovszki Zdenkónak? Mi történik velem akkor, ha a szerelmes asszony szemei élesebbek, mint az egész világé, s kitalálják a különbséget az igazi és a hamis között? Ha ez azt találja mondani: ,,Menjetek vele! Én tudom, mi lakott annak a szemeiben, mert én néztem azokba mélyen, ezek nem az ő szemei!" De hát akkor mi történik velem, ha ő is elfogad a hajdani Zdenkónak, s azt kérdi tőlem - amit az ura kérdett -, ,,Tudod-e, mit fogadtunk egymásnak tegnapelőtt?" - S ha én azt is kitalálom?
A herceg nagyra volt a diadalával, amit karácsony éjszakán a hajdemákok fölött kivívott. Mind lekaszabolta őket; a vezér maga alig juthatott el nehányadmagával. Az ágyújokat is elvette. A pattantyús vezérüket a legmagasabb fára akasztatta föl. Dehogy protestáltam ellene, hogy én voltam ez! Én bámultam legjobban a hőstetteit, s hagytam magamnak a meséket sorba historizáltatni a rettenetes hajdemákokról, mint aki soha hírüket sem hallotta eddig.
Egy szép napon aztán visszaérkezett a búcsújáró karaván. Asszonyi hangok vidám zsivaja vetette föl az úri palotát, minden folyosó megtelt a most érkezett frajokkal. Úr és szolga sietett a magáét üdvözölni. Csak nekem nem volt kire várnom.
Kíváncsi voltam megtudni, milyen lehet az a szépasszony, aki miatt az én nevemnek a tulajdonosa kibújdosott a világból?
A herceg maga sietett eléje, hogy őt a hintóból leemelje.
Gyönyörű alak volt. Délceg, sugár termet, halavány arc, nagy sötét, epedő szemekkel, gömbölyű, piros ajkak és szénfekete haj.
Mikor a hercegi férj nedves bajuszos csókja rácuppant, fanyalogva húzta félre a száját. Az pedig majd megbomlott, úgy örült a visszaérkeztének.
Vendégsereg és léhűtő cselédnép sietett az üdvözletére. Aki előkelőbb volt, a kezét csókolta, aki alávalóbb, a ruhája szegélyét.
Én hátrahúzódtam, hogy ne találkozzam olyan rögtön vele, amíg meg nem szoktam az alakoskodást, de a herceg megemlékezett rólam.
- Nézd csak, nézd, ki van itt? - kiálta, karomnál fogva odarántva a hercegnő elé. - Ráismersz-e? Nézz csak a szemébe.
Ettől a tekintettől féltem.
Nincs az az ítélőbíró, aki így tudjon egy vádlott szemébe nézni, ahogy ez a nő keresztüljárt rajtam a tekintetével; ha e pillanatban rám kiált, s azt kérdi, ki vagyok, megvallom neki, hogy én vagyok ,,Barán", a hajdemákvezér!
- No, ugye, hogy te sem ismersz rá? - szólt felkacagva a herceg. - Tudtam előre! Ez a mi rég elveszett cimboránk, Kochanovszki Zdenko!
Most aztán egy pillanatra én láttam be az asszonynak a lelkébe. A szemei nagyot villantak e névre; egy egész lánggal égő világ látszott meg bennök, amilyennek az Olimpuszt festik, tele mitológiai istenekkel, amilyennek a poklot festik, tele vonagló elkárhozottakkal. Csak egy pillanatig tartott ez a láng: a férj nem látta azt, csak én. Azután ismét hideg, egykedvű lett az arc; méltóságteljesen bólintott a szép királynői fő, a hercegasszony az ujjainak a hegyét odanyújtá elém az üdvözlő csókra, s azután a férje karjába kapaszkodott, s rögtöni nyájassággal kérdé tőle franciául: ,,Comment vous portez-vous, mon petit drôle?"
S többet felém sem nézett.
Én azonban otthon voltam már.
A hercegnő megérkeztével rögtön eltávozott az eddigi házirend. A lármás cimboraseregnek kiadták az utat. A reggelig tartó tivornyáknak vége szakadt. A derék pater Agapitus egész új életrendet praescribált a házastársaknak, amit szigorúan meg kellett tartaniok, ha azt akarták, hogy az áldásnak kellő foganatja legyen. Szigorúan meg kellett tartani a böjtöt, a sovány ételekből is keveset enni, s megválogatni azokat, amik legalkalmasabbak arra, hogy az emberi erőt felfokozzák, csigákat, békákat s mindenféle gyökeres nővényeket, amiknek tenyészete a föld alatti sötétségben megy végbe. - Ezt a dorbézoló cimborák nem állták ki. - Utoljára egyedül maradtam a herceggel és a hercegnővel a mindennapi étkezésnél, s a kalandos meséimmel nélkülözhetetlenné lettem rájuk nézve. Estenkint pedig előhozatta velem a hercegnő a Mártírok oszlopa című kegyes könyvet, és abból olvastatott fel, míg a herceg el nem álmosodott, s aludni nem készült.
A hercegnő mindezidő alatt a legszigorúbb távolban tartá magát tőlem. Soha szemeit fel nem emelte az én szememig. Ha megszólított is, mindig úgy tett, mintha a csizmám orrához beszélne. Igen kegyesnek és ájtatosnak látszott. Ha leült az asztalhoz, s ha fölkelt mellőle, hosszan imádkozott. Nevemen nem szólított soha; azt mondta: ,,uram"; sőt, ami legfőbb foka a fitymálásnak: jelenlétemben enyelgett a férjével, megveregeté tenyerével annak a borostás kővér pofáit, s megrángatta a bajuszát, ha nem akart tréfás kedvében lenni.
Estenkint pedig a lefekvés előtt mindig saját szép fehér kezeivel készíté el a hercegnő a férje számára az éji italt, aminek a recipéjét a derék pater Agapitus adta át néki, hogy az áldásnak és fogadalomnak annál nagyobb hatása legyen. Abba az italba mindenféle drága fűszerek reszeltettek, amiket majd későbben, mikor magam is erre a mesterségre adtam a fejemet, el fogok számlálni, s amiknek csodahatásában kételkedni nem is szabad.
Ez italhoz forró veres bor vétetett, s annak elszürcsölése után rendesen azt szokta mondani a herceg: ,,No, kincsem, ez egészen megifjított!", s azzal, mint egy virgonc ifjúcska, szokott felugrani a karszékéből, s aztán a hercegnő fehér kacsóját hóna alá vonva, együtt vele eltávozott a belső szobáiba, rám hagyva, hogyha kíváncsi vagyok rá, mi történt Szent Genovévával tovább, mikor Attila hunnusai Párizst ostromolni készültek, hát csak olvassam magamnak tovább.
Egy este megint ezzel a mulatsággal töltöttük az időt, a kandalló előtt ült a herceg és a neje, én távolabb egy olvasóasztal előtt a nagy könyvvel.
Szent Genovéva már másodszor is megszabadítá Párizst, ezúttal az éhhaláltól, melyre a herceg úgy megszomjazott, hogy sürgetve kérte az éji italát, amit a hercegnő el is készített számára.
Ezúttal azonban, amint a herceg kiszürcsölé a forrón párolgó italt, nem nyújtózkodott utána nagyot, szétmeresztve a két karját és lábát, s nem ugrott fel kérkedve, hogy milyen legénynek érzi magát, hanem leejté a két kezét a szék karja mellé, a lábaival pedig elkezdett rángatózni, mintha álmában takácsmesterségben gyakorolná magát, s aztán a fejét hátraszegve elkezdett horkolni.
A hercegnő nehány percig kimondhatatlan düh kifejezésével nézett reá, azután hirtelen megtaszítá a lábával az előttem álló olvasótámlányt, hogy az a nagy könyvvel együtt felbukott, akkorát csattanva, mint egy istennyila. - Az alvó férj még erre sem ébredt föl.
Azzal mielőtt bámulatomból magamhoz térhettem volna, odaveté magát a térdemre, s átkarolva a nyakamat, azt kérdezé tőlem: ,,Hát visszatértél? Hát szeretsz?" De egyszersmind meg is akadályozá azon percben, hogy felelhessek valamit.
(- Ezt én nem értem - jegyzé meg a soltész.)
(- Értem én - mondá rá a nagyherceg. - Ne szakítsa kend félbe a legjobb helyen! Folytassa vallomását a reus. Hogyan történt tovább?)
- Alig tudnám én azt elmondani. Olyan volt az, mint egy túlvilági álom. Mintha a poklot és a paradicsomot, az angyalokat és az ördögöket összekeverték volna, s engemet odadobtak volna közéjük, mintha egyszerre elkárhoztam és idvezültem volna: ami a világon gyönyörűséges és rettenetes, annak mind martalékául estem. És még most is, ha visszagondolok arra az órára, a hóhér kötelével a nyakamon, a szegény bűnösök lelkéért meggyújtott gyertyákkal a szemem előtt, s azt kérdeznék tőlem, mit cselekednél, ha másodszor is ez történnék veled, hogy egy jéghideg, szép úrhölgy, egyszerre mint a tigris, mint a fúria, tűzlánggá átalakulva, öledbe veti magát, szikrázó szemeivel odavillámlik a lelked közepébe, csókol, fojtogat, marcangol, istenének nevez, lábad alatt a felfordított imatámlány, a szent könyvvel, melletted a horkoló férj, álomrángatózó tetemével: mit tennél, azt felelném: azt, amit akkor.
A fejem szédelgett; tudtam jól, hogy minden csók, amit elfogadok és visszaadok, csalás, rablás, szentségtörés: hogy megcsalom benne azt a házat, mely vendégszeretettel befogadott, a gazdát, ki kenyeret ád, az ismeretlen férfit, kinek nevét viselem, az asszonyt, ki régi szeretőjének ismer el - és a szegény jó Madust. Megcsalom a férfit és az asszonyt, az Istent és az ördögöt egyszerre! - És mégis, ha azt kérdenék tőlem, mit tennél, ha újra előjönne, azt felelném, megint azt, amit akkor, s ha el kellene is érte vesznem: nem bánnám, elvesznék.
(- Megátalkodott gonosztevő - kiálta fel a soltész. - Adulterium cum stellionatu!)
(- Hagyja kegyelmed! - csitítá a nagyherceg. - Hiszen nem ő kezdte! Az asszony volt a vétkes.)
- Nagy vétek volt az, tudom én nagyon jól, amit elkövettem, s nyomta is nagyon a lelkemet. Alig vártam, hogy a gyóntató atya absolutióját megnyerhessem érte.
A szép Persida ugyanezt suttogá a fülembe egy órájában az önfeledésnek:
- Zdenko! Ha el tudtál menni érettem a Szentföldre, el tudnál-e menni értem még a pokolba is?
Én azt gondoltam, hogy ez csak frázis, s azt feleltem rá: hogyne tudnék?
- No, ha szemébe tudsz nézni a kárhozatnak az én szerelmemért - mondá a szép Persida -, akkor óvakodjál ezt a bűnödet, aminek fele az enyém, valaha meggyónni. Ezt el ne mondd még egy papnak se, egy szentnek se, még egy oltárkép előtt se, mert ha meggyónod akárkinek, abból nagy szerencsétlenség támad.
Én pedig úgy jártam-keltem ezzel a bűntudattal a lelkemben, mint a szarvas az oldalába lőtt nyíllal.
A vén hercegnek adott álomital nagyon jó volt.
És én nagyon jól tudtam Zdenkót játszani. Akinek a csontjai azóta valahol Palesztina homokpusztáin porladoznak, s lelkének a purgatóriumban még a holta után csinált adósságokért is kell égni.
Az öreg herceg azonban igen vallásos férfiú volt. Megkívánta az udvari környezetétől, hogy az minden ünnepnapon meggyónjon. Saját udvari kápolnájában tulajdon elöljárósága alatt kellett kinek-kinek megjelenni a gyóntatószék előtt, s bemondani, ki mit vétkezett. A gyóntatószékben ülő papnak csak kinyúló kezét lehetett látni, amint egy hosszú pálcával a vezeklőnek a fejét érinté, bűnbocsánat jeléül.
Előszőr a herceg gyónt meg, utána a szép Persida. Azután mindjárt következtem én, a házibarát: a major domus.
Mikor beültem a sötét székbe, előbb én gyóntattam meg a papot.
- Vajon, páter, nem fogsz te semmit kifecsegni abból, amit én neked elmondok?
- Hogy gondolsz ilyen bolondot, fiam? A gyónás titka sérthetlen szentség.
- De hátha te mégis meg találnád azt sérteni?
- Akkor engemet a máglyán égetnének meg.
- Nem volt rá eset, hogy a gyóntató elárulta volna a titkot, amit a fülébe súgtak?
- Sohasem volt arra eset. Még ha gyilkosságot vallottak is be előtte, s a pap megtudta, hogy az igazi gyilkos helyett egy ártatlan vádlottat akasztanak föl, nem volt szabad neki a gyilkos nevét kimondani, s megakadályozni a bírói emberölést. Ellenben számos eset volt rá, hogy a gyóntató atya készebb volt mártírhalált szenvedni, semhogy elárulja a hatalmasoknak azon titkokat, amiket azok kíváncsiak voltak megtudni tőle. Fényes példa rá a dicsőséges Szent Nepomuk története, akit bizonyára te is ismersz.
- De vajon te olyan szent vagy-e, mint Nepomucenus János volt?
- Éppen olyan szent esküvésem kötelez Istennek.
- Énnekem az nem elég. Esküdjél meg nekem is.
S a páternek előbb istenúgysével kellett fogadni, hogy semmit abból el nem árul, amit én most meg fogok neki gyónni.
Akkor aztán sorba vettem a mondanivalóimat. Szép szám volt. Elmondtam mindent a legutolsóig. Hanem a legutolsónál megálltam, a szép Persida titkánál.
Eszembe jutott, hogy mi tanácsot adott a szép asszony: ,,Meg ne gyónd azt még a papnak se!"
Ámde valamennyi bűntudat között a legnehezebben rejtegethető az, amit az ember egy szépasszony szemeivel követett el. Annak szarvai vannak, amikkel a bűnös oldalát döföli, annak körmei vannak, amikkel ki akarja ásni magát, annak száz nyelve van, amely mind beszélni akar. Ez a bűn dicsekedni kíván!
Mégis vissza tudtam azt tartóztatni: pedig marta az oldalbordáimat.
Végül azonban, mikor abbahagytam, s nem akart több eszembe jutni, maga a gyóntató atya kezdett el ösztökélni:
- No, fiam, hát nem hallgattál el valamit? Nem nyomja még valami bűn a lelkedet? No, csak ne átalld kimondani. Ilyen fiatal, délceg dalia, mint te vagy, lehetetlen, hogy amióta idevetődött, folyvást köménymagos levessel élt volna. Ti szoktátok a más szénáját húzni. Valamennyi szépasszony van a városban, mindannyinak van valami meggyónnivalója, valamennyi szép legény van, mind bűnös ebben a pontban. Csak te volnál magad a szent? Gondold meg, hogyha egyetlenegy bűnödet elhallgatod, ezért az egyért éppúgy a pokol tüzére jutsz, mintha 99-et vétkeztél volna hozzá.
Addig-addig ijesztgetett a pokollal, míg utoljára azt is meggyóntam előtte, ami a szép Persidának a titka volt, s amit sohasem kellett volna a számon kibocsátanom, hanem inkább megtartanom azt az ígéretemet, hogy kész vagyok érette abba a pokolba is lemenni, amit a gyóntató atya oly szépen lerajzolt előttem.
Hanem hát a szerelmi bűn titkának szárnyai vannak: nem lehet kalitkában tartani, kirepül.
Meggyóntam mindent.
Mikor aztán kijöttem a gyóntatószékből letérdeltem a rács elé, a gyóntató kinyúló keze a hosszú fekete pálcával olyat húzott a fejemre, hogy feldagadt a helye.
Ejnye, ez ugyan erősen absolvált! - gondolám magamban, s egy percre az az ötletem támadt, hogy hej, de bolond dolog volna, ha most abban a gyóntatószékben a páter helyett a herceg maga ült volna! Azonban a hercegi karszék felé tekintve, ott láttam megnyugtatásomra a serenissimét ülni és kegyesen szunyókálni; az ájtatos Persida hercegnő koronkint fel-felköltögeté, a lábát megnyomva a pad alatt.
Én tehát szépen megnyugodva tértem a helyemre.









Jókai Mór: Egy hírhedett kalandor a XVII. századból


3. A VAS NYAKRAVALÓ
Megkönnyebbülvén bűneim terhétől én is azt tettem, amit a tékozló fiúk szoktak tenni, hogy a régi adósságaiktól megszabadulva, annál nagyobb igyekezettel látnak utána, hogy újakat csináljanak.
Előre örültem már az estének, amikor a mártírok viselt dolgainak fölolvasására kerül a sor; de nem azért, hogy azokat kövessem, hanem hogy újra eladósítsam magamat a pokolnak.
Ezen az estén a herceg a szokottnál is kegyelmesebb volt hozzám. Tréfálni méltóztatott, s számtalanszor megcserélte velem a poharát, szívtestvéri barátságkötés fejében.
Mikor aztán arra került a sor, hogy a bűbájos Persida elkészítse számára az ,,életitalt", a herceg egészen derült arcot öltött. A képe piros lett és gömbölyű, a hasa táncolt a nevetés miatt.
- Nézd, bajtárs - szólt az aranykelyhet fölemelve, amiben a fűszeres, forró, vörösbor párolgott. - Ez aztán a mennyei ital. Mikor ez átjárja a zsigereimet, egyenesen a mennyországba repülők tőle; de nem abba az unalmas mennyországba, amivel a papjaink biztatnak minket, ahol a férfiak mind vének, s az asszonyok mind szentek. Se esznek, se isznak, se nem mulatoznak. Hanem a kijavított Mahomed paradicsomába, ami megint az Alkoránénál annyiban jobb, hogy bort is adnak benne. Ott aztán van öröm meg dáridó! Ahány asszony, annyiféle, s ahány bor, annyiféle. Nem lehet ítéletet hozni, melyiké az elsőbbség. A görög hetéra ciprusival itat, a római bacchánsnő falernumival, a spanyol donna madeirát hoz, a lesbiai szirén nektárral kínál, a perzsa bajadér sirászi bort tölt, az oláh fáta tojakit itat kulacsból, s a néger abeléra granátszín bordeaux-it merít a markával, s abból itat meg, s te nem tudod a végén megmondani, hogy melyik volt a jobb? Azazhogy nem te, hanem én. De hát miért ne tudnád te is? Hát nem vagyunk-e ,,szívtestvérek"? Nem illik-e, hogyha én egy új paradicsomot fedeztem föl, abba egyszer a szívtestvéremet is beeresszem? - Isten neki! - Foglald el egyszer az én helyemet a Mohamed paradicsomában. Nesze! Átengedem neked ez egyszer ezt a kelyhet. Idd ki helyettem fenékig!
No hiszen, átkozottul meg voltam akasztva.
Köszönöm ezt a nagy gráciát, de éppen nem kívánkoztam utána. Hiszen ha azt a poharat kihörpentem, akkor én alszom el ezen a helyen, s én fogom azt a takácstáncot járni a zsellyeszékben.
Meghökkenten néztem a szép Persida szemébe.
Az asszony a herceg zsellyeszékének a támján ült, nem vehette észre az öreg a szemhunyorítást, amivel nekem felelt, hogy tegyem meg, amivel megkínáltak. Hiszen csak elalszom tőle.
Mit tehettem ez átkozott kehely előtt? Palástul vetettem neki a gyomromat, s lehörpintettem egy hajtókára.
Arra azután rögtön elfogott az a lankadtság, ami egyszerre kiemelt ebből a világból, mintha valami súly nélküli pára volnék, amit elvisz a szél, mintha esném fejjel fölfelé, a felhők közé, amik lassankint kertekké, ligetekké, állatokká, madarakká változnak előttem; gyönyörűséges tájak, amik elvesznek az égbe, beszélő fák és zengő gyümölcsök, bűbájos hangok, amiknek a ragyogó színét lehet látni, és fényőzön, ami utoljára harmonikus zenébe megy át, s a zenehang és színpompa együtt quintesszenciájává lesz az édességnek, ami a fluidumokat felforralja, az idegeket csiklandja és gyötri, a végtelen szomj, ami a végtelen ivás alatt növekszik, míg utoljára egy fogalommá válik, aminek neve ,,csók". A megnevezhetetlen gyönyör, mint magában élő elementum, mint a tűz vagy a víz vagy a levegő; láng, hullám, vihar, csókból alakulva. S a csók lassankint alakot teremt magának. A gyönyör csábképei jelennek meg előttem. Mind oda csoportosulnak kőrém: Delila, Bethsabé, Salome, Magdolna a megtérés előtt, Lais, Aspasia, Cleopatra, Semiramis, Circe és az éjszínű szépség, Atalanta. Mind azt akarják, hogy nekem tetsszenek, hogy egyszerre átöleljem mind a tízet. A két kezemnek mind a tíz ujjára karbunkulusoktól és zafíroktól ragyogó gyűrűket húznak, s a gyűrűktől oly nehéz lesz a két kezem, hogy a karomat meg kell feszítenem, mikor egyiket fel akarom emelni. S amikor egy kezemet erőszakosan fölemelem, akkor egyszerre sírni kezd mind az az öt varázsalak, amelyiknek a gyűrűjei az ujjaimat terhelik, olyan csodálatos hangokon, hogy azt nem lehet elviselni, s ha aztán visszaejtem a kezemet, akkor megint mosolyog valamennyi, míg meg nem adom magamat annak a lángnak, hullámnak, orkánnak, aminek neve csók. S mind a tíz ott ül a térdeimen, és mind a tíz átöleli a nyakamat, és szorít erőszakosan a kebléhez, hogy a lélegzetem elfullad, az agyam szétfeszül, belehalok a mámortengerbe, s kiáltani akarok: ,,Istennők! Kegyelem! Megöltök! Ne csókoljatok!" Csókjaik, mint a tűz, égetik az arcomat, a nyakamat; fogadásból versenyeznek: a fekete királynő marad a győztes; az ő korall ajkai alatt, az ő gyöngysor fogai közt kiserked a vér a nyakamból, s ő ajkaival szívja azt ereimből.
(- Fel fogsz-e már ébredni e pokolbeli álomból? - rivallt a bűnösre a soltész.)
(- De csak hagyja kegyelmed, nagyon jól álmodik - monda a nagyherceg.)
- Igenis, fölébredtem már! - folytatá a kalandor. - A hely, ahol találtam magamat, nem volt a Mahomed paradicsoma, hanem egy föld alatti boltozat, aminek a köveiről csorgott alá a nyirok: egy pislogó mécs világítá be a szűk odút körülöttem, és azok a gyűrűk, amik miatt a kezeimet olyan nehéz volt fölemelnem, nem voltak a mesék tündéreinek jegygyűrűi, hanem nehéz láncszemek: azok sírtak olyan keservesen a kézfelemeléskor, hogy azt nem lehetett még a paradicsomban sem kiállani; és azok a csókok, amik arcomat, nyakamat égették, nem voltak Delila, Circe és Semiramis csókjai, hanem az undok százlábú bogaraké és scolopendrumoké, amik testemet meglepték, s a fekete királyné, Atalanta, akinek ajkai vért szívtak nyakamból, nem volt más, mint egy utálatos vámpír. És az a fojtogató ölelés, amivel tíz szerelmes fantom szorítá kebléhez a fejemet, nem eredt mástól, mint két egyujjnyi vastag s háromujjnyi széles vasnyakörvtül, ami egy karikánál fogva oda volt kovácsolva a falhoz. Éppen így a két kezem és a két lábam is, hogy csak annyi mozoghatásom maradt, hogy a mellém tett penészes kenyeret és vizeskorsót a szájamig vihessem.
És körülöttem mély, emberhangtalan éjszaka.
(- Úgy kellett neked, istentelen gonosztevő! - szólt a vallató soltész. - Egyszer valahára megkaptad a méltó jutalmadat szemtelen magaviseletedért!)
(- Habet ezúttal rectum! - helyeslé a nagyherceg. - Ámbár én még szerettem volna tovább engedni őt időzni abban a pokolbeli paradicsomban; annak a fekete királynőnek a piros ajkai és gyöngysorfogai méltók lettek volna körülményesebb benevolisatióra.)
- Sokáig biztattam magamat azzal a kába gondolattal, hogy talán ez is csak álom. Eszembe jutott, hogy a hasisevők szoktak olyan álmokat látni, amiknek az eleje a gyönyörök mindenféle nemének potenciájáig emelkedik, a vége aztán egyszerre átcsap a kínzások és rémlátások régióiba. Hátha ez is még a philtrának a varázslata, s egyszer majd csak ebből is fölébredek?
Hanem a vas nyakörv olyan kijózanító valóság volt, ami el nem hagyta vitatni, hogy ébren vagyok. Az a hideg, kemény, nehéz karika. A halálnak a jegygyűrűje, amivel egy élő embert a sír számára eljegyezve tart. Az a szűk ablak, melyen át egy halandó átdugta a fejét a másvilágba, s nem tudja többet visszahúzni.
Mi történt velem? Mi lesz belőlem?
Be vagyok-e vádolva, vagy már el is vagyok ítélve?
Mennyi időt tölthettem egyedül e magányos töprengések között, azt nem tudnám megmondani, mert itt nem virradt soha, s se éhség, se álom nem jelentette be nálam a delet és az éjszakát. Az előttem égő mécs valami öröklámpa lehetett, mert nem fogyott ki belőle az olaj, s azt bizonyosan azért tették ide, hogy jól láthassam nála nyomorult állapotomat.
A kígyók, eskarapok és mindenféle napfénykerülő csúszómászók ott vonaglottak el lábaim körül, a scolopendrumok foszforfényű teste mászkált a kövek hasadékai közt, s a fejem fölött ott függtek sorba a vámpírok, fél lábuknál fogva a kőrepedésekbe fölakasztva, s denevérszárnyaikba burkolózva, granátszemeikkel néztek le rám, minden percben rám rohanni készek, amint álomra hunyom le a szemeimet.
Egyszer aztán zsibbasztó kábulatomból valami zörej vert föl: mintha rozsdás zárban forgatnának nyikorgó kulcsot. Börtönöm vasajtaja kinyílt, s egy magas férfi, akinek arcát a ráhúzott csuklyától nem láthattam, lépett be hozzám, kezében egy korsóval és egy kenyérrel, amiket letett mellém, a másik korsót s a már megpenészedett kenyeret kicserélve.
- Nos, fiacskám - szólt hozzám -, hát se eszel, se iszol? Tán biz éhen akarod magadat halatni? - Énnekem úgy tetszett, mintha ez a hang nagyon is ismerős volna előttem.
Nem kellett soká törnöm a fejemet a találgatással; látogatóm hátratolta a csuklyáját, s én felismertem benne - azt a vad papot, aki a hajdemákoknál a Preszjaka-barlangban engem felavatott, megbérmált, össze is esketett, s akinek a bérmálást én is nagy hevenyén visszafizettem.
- Te vagy az, páter! - suttogám keservesen, nem merve hangosan beszélni, mint afféle álmodó.
- No, bizony, hogy rám ismertél! - szólt a hajdemák pap nevetve. - Már azt hittem, hogy megtagadod a régi barátságot.
- Hát te most porkoláb vagy itten? - kérdém tőle.
- Gutát vagyok! - felele ő. - Gyóntató vagyok: tudhatnád.
Azzal leült mellém arra a kőre, amelyikhez oda voltam láncolva.
- Hát, lásd, fiacskám. Mikor a berdicovi nagy veszedelemben a herceg dragonyosai ugyancsak aprították a hajdemákokat, nekem az a menekülési mód jutott eszembe, hogy felöltöttem a misemondó-ruhámat, felcsaptam a fejemre a papi süvegemet, s erre a katonák meghökkentek, nem öltek meg, hanem elfogtak, és a herceg elé vittek. Azt nem tagadhattam el, hogy a hajdemákokhoz tartoztam. A herceg aztán így szólt hozzám: ,,No, páter, te most megérdemelnéd, hogy mint az eklézsiád fejét a legmagasabb fára akasztassalak fel; hanem én életben akarlak hagyni egy föltétel alatt. Ha beállsz hozzám udvari gyóntató káplánnak. De nem mindig és nem mindenkit fogsz te gyóntatni (engemet ugyan nem), hanem csak azokat, akiket én fogok hozzád küldeni. Gyanúm van a feleségemre, hogy megcsal. Tudom bizonyosan, hogy megcsal. De nem férhettem hozzá a titkához, hogy ,,kivel"? Ő és titkos szerelmese bizonyosan meggyónják azt az én udvari káplánomnak; hanem az kegyes, szent ember, s inkább kétfelé hagyná magát fűrészeltetni, mintsem eláruljon valamit azokból a titkokból, amiket meggyóntak neki. De te nem olyan pap vagy, mint más. Neked már úgyis mindegy az, egy-két thermometrumfokkal magasabban fűtik-e be számodra a poklot, nem tesz különbséget. Az eddigiekért is odajutsz, csakhogy ha rá nem állsz az ajánlatomra, most mindjárt utazol oda; ha pedig ráállsz, hát csak időjártával. ,,No, hát beleegyezel-e, hogy udvaromhoz jöjj káplánnak?" - Beleegyeztem volna én akármibe, csakhogy a nyakamat kihúztam abból a szoros hurokból, s így kerültem ide a kastélyba, ahol mindaddig rejtve tartogattak, amíg a gyóntatás ideje el nem jött. Mikor oda láttalak jönni a gyónószékhez, szegény fiú, bizony Isten megesett rajtad a szívem. Felismertem a régi jó pajtást benned, s mikor meggyóntad a bűnödet, s felfedezted előttem a te bűnös egyetértésedet a szép Persidával (amely bűnt, köztünk mondva, nagyon sajnálom, hogy nem én követtem el), azt gondoltam magamban, hogy de biz ezt nem árulom el a hercegnek: hadd nőjenek a szarvai még nagyobbra. Hanem aztán te magad rontottad el a dolgot. Mert amint kiszabtam rád a penitenciát, hogy bűneidért vezeklésül búcsúra kell menned a berdicovi boldogasszonyhoz, mégpedig borsókon, hét szem borsót eresztve mindegyik sarudba a talpad alá, hát akkor te elkezdtél velem alkudozni, hogy nem volna-e szabad száraz borsó helyett zöldborsót tenni a sarudba? S aztán, hogy ,,engem" irgalomra bírj, felhoztad előttem érdemedül, hogy te voltál az, aki a gonosztevő hajdemákokat kelepcébe vitted, és elárultad a berdicovi ostromnál. Hej, hogy szerettem volna a hajadba kapni a gyóntatórácson keresztül! Hát te voltál az, aki az én vidám cimboráimat mészárszékre juttattad! Aki a mi szép terveinket mind dugába döntötted! Ugyan húztam is a fejedre egyet a bűnbocsátó-pálcával, hogy tudom, megérezted! De mármost be volt kötve a koszorúd. Rögtön felfedeztem az istentelenséget a hercegnek, s megkaptad a jutalmadat érte. Íme, megkaptad ezt az egész palotát, mert úgy a nyakadhoz van az vasalva, hogy el nem szaladhat tőled.
Nekem az volt a legközelebbi kérdésem a gonosz hajdemák paphoz:
- Mi történt a hercegnővel?
- Arra ne legyen neked gondod, fiacskám. A herceg sokkal okosabb ember, minthogy azt a titkot, ami az ő gyalázatát rejti, kivigye a piacra. A szép Persidával még csak egy görbe tekintet sem tudatja, hogy el van árulva. Amiért téged ide juttattak, annak az oka a rád kisült hamisítás, egy nemes lovag nevének álorcás bitorlása; item: hajdemákokkal való cimboraság, s mindezekért megérdemled az egy halált. Hanem, amiért nem egy, de száz halált mérne a herceg a fejedre, hogy a szép Persidával együtt néztél a holdvilágba, azt sohasem fogják elmondani senkinek. A szép Persida majd egyszer egy szép körte vagy barack ízlelése után gyomorgörcsöket fog kapni, s harmadnapra fényes temetés lesz a Visznovieczky hercegi palotában. Azonban az is megeshetik, hogy a herceg jár hasonlóul, s az ő temetési pompája következik el hamarább. Amelyik hamarább megtréfálhatja a másikat. Hanem hát gondolj te csak magadra. Mert kétféle dolog között lehet választanod. Vagy azt kívánod, hogy bírák elé állítsanak; amikor a legszelídebb büntetésed az lesz, hogy kerékbe törnek; hacsak a herceg kegyelemképpen fejedet nem véteti. Vagy pedig itt maradsz ebben az odúban, a falhoz vasalva, s küzdesz a férgekkel, amíg élsz, s megadod magad a férgeknek, mikor meghalsz. Tertium non datur.
Én azt mondtam rá, hogy inkább végezzenek velem rögtőn, ha lassú tűzön sütnek is meg vasrostélyon, hogysem itt töltsem a naptalan napokat időtelen időkig. Örömest meghalok.
- No, akkor hát, fiam, azért jöttem hozzád, hogy a haldoklók utolsó szentségében részesítselek - szólt a hajdemák pap, s kivette a zsebéből a nekem szánt ostyát.
- Eredj a pokolba! - kiálték rá dühösen. - Kell is nekem a te absolutiód! Te is pokolra jössz, valamint én.
- Az igaz, fiam - mondá a gonosz pap -, csakhogy te gyalog mégy oda, én pedig szekéren. Hát csak az a kérdés, hogy így akarsz-e odáig kutyagolni, még a bűneid batyuját is a hátadon cepelve, vagy pedig elfogadni az én kínálásomat, ki szintén oda tartok, hogy kapj fel az én szekerem saraglyájába.
- No, hát vigyel el az ördög! - mondám neki. - Áldj meg! Hogy a mennykő csapjon beléd!
Ezzel el hagytam magamon végezni az utolsó kenetet, s felnyitottam a számat az ostya átvételére. Amit pedig amint lenyeltem, rögtön úgy elnyomott az álom, hogy nem láttam magam előtt többé a hajdemák papot. Bizonyosan meg volt mérgezve az ostya narkotikummal.









Jókai Mór: Egy hírhedett kalandor a XVII. századból


4. A FEHÉR GALAMB
A mély álomban is csakugyan azt a börtönt láttam magam körül, amelyben valóban be voltam zárva, és kezeimen, lábaimon, nyakamon a vasbilincseket éreztem. Hanem a mécs helyett, mely a penészes boltozatot megvilágítá addig, valami ismeretlen fény derengte azt át, mely fölülről látszott jőni, s amint fejemet nagy nehezen fölemelém, hogy föltekintsek, egy fényes nőalakot láttam magamhoz alászállni, akinek hófehér kantusa ragyogott, mint a hó, s kék palástja, mint a csillagos ég, fején levő koronája, mint a felkelő hold: de mindeneknél fényesebben világított arca. Az olyan fényes volt, hogy nem mertem belenézni. A karján pedig tartott egy kis csecsemő gyermeket, aki a piciny kezének a mutatóujját az ajkai előtt tartá.
Azt hittem, hogy a Miasszonyunk, a boldogságos Szűzanya szállt le hozzám.
Csak mikor megcsókolt, és a nevemen szólított, akkor ismertem rá az ő lágy édes hangjáról, hogy az én Madusom az.
Az én szegény, elhagyott, elfelejtett feleségem.
Úgy szégyenlettem őelőtte azokat a békókat, amik a falhoz szorítva tartottak. Ha azt fogja tőlem kérdeni: ki rakta rád azokat, hogy valljam meg neki: ,,egy szépasszonynak a szép szemei, amik tetőled elragadtak".
De nem kérdezett semmit; folyvást mosolygott, és mindig csak ő beszélt azon az ismerős, szelíd, hűséges, szívből jövő hangon:
- Szegény jó Baránom. Milyen nyomorúságra jutottál! De ne légy szomorú, mert mi azért jöttünk le hozzád, hogy téged megszabadítsunk innen. Én most az Isten paradicsomában lakom, s elmondom, hogyan jutottam oda. Karácsony estéje után, mikor én is az én betlehemi jászolom vendégét vártam, s a te ajándékoztad Szűz Mária-kép előtt imádkoztam csendesen, ismerős lépések hangzottak a kunyhónk előtt. Hangjukból megtudtam, hogy azok nem a te lépéseid, hanem az apámé. Hirtelen felkaptam a Szűz Mária képét, hogy eldugjam azt valahová; mert tudtam, hogyha meglátja azt nálam, megharagszik érte. De mikor el akartam dobni, olyan fájdalom szállt a szívemre, hogy nem tehettem egyebet, mint mind a két kezemmel a szívemhez szorítottam a képet. Belépő apámra alig ismertem rá. Arca össze volt vagdalva, és fél szeme kiütve. ,,A te Baránod elárult minket!" - hörgé rekedten, s a véres szeme helyével még iszonyúbban nézett rám, mint a megmaradottal. Én menteni akartalak, hogy talán nem tetted azt. Ekkor rám ordított. ,,Te is bűntársa voltál! Mit szorongatsz a kebledhez?" - Nem hazudhattam. Mondtam, hogy Szűz Mária képe. ,,A berdicovi barátok ajándéka!" - ordítá az apám tombolva, s azzal megragadta a hajamat, térdre rántott, kivonta a handzsárját, én hallottam süvölteni a fegyvert a levegőben, s aztán mintha az ég szakadt volna a fejemre.
A fényes alaknak a nyakán körös-körül látszott egy vérpiros vonal, mint egy vékony nyakszalag, s annak a közepén egy függő piros csepp, mint egy klárisboglár.
- De a másik pillanatban már az égben voltam, ahol minden fájdalom átváltozik egyszerre gyönyörré. A mennyország titkait teneked elmondanom nem szabad. De nem egyedül jutottam oda. Nézd kis gyermekünket: ez már az égben született. Túlvilágra költözött anyjával egyszerre szállt az égbe. Ez a te kicsi angyalod. Ez kívánkozott le hozzád, hogy tégedet nagy veszedelmedből megszabadítson.
Azzal odahozta hozzám a kisgyermeket, s amint annak a parányi kis keze átfogta a rám vert bilincseket, azok egyszerre lepattantak kezeimről, lábaimról. Ámde a nyakamra kovácsolt vasörvet nem bírta keresztülmarkolni piciny kezeivel, azért nem törhette ketté. Hanem akkor megragadta két kézzel, s egy rántással kiszakítá a falból; amit huszonnégy ló nem bírt volna onnan kihúzni.
- Óh, édes kis fiacskám - mondék neki, megcsókolgatva pici kezecskéjét -, ha ez a te kezed olyan erős: ragadj meg engemet az üstökömnél fogva, s vígy fel engem is oda, ahol te lakol.
A kisgyermek erre ismét a szája elé tette a mutatóujját, jelezve, hogy neki beszélni nem szabad. Helyette megfelelt az anyja.
- Nem, édes Baránom, te oda, ahol mi lakunk, nem jöhetsz. Elébb még sok megpróbáltatást kell kiállanod ez árnyékvilágban, s futnod mindaddig, amíg egyszer valami olyan jótettet el nem követsz, amiért valaki őszintén, igazán, szívéből, azt nem mondja rád: ,,jutalmazzon Isten!" Egyetlen jótettért bejutsz a mennyországba; de száz búcsújárásért, ezer imádságért - be nem jutsz oda!
Bizonyítja nagy bűnös voltomat, hogy még most is élek; s mint hogy azt az egy jót, amiért megáldjon valaki, többé nem lehet módomban elkövetni, nem is fogom látni soha többé az én kis angyalkámat s az én jó Madusomat.
E szavak után inte a fényes alak, hogy kövessem őt. A kisgyermek, amint öt ujjával érinté a falat, a kövek kétfelé nyíltak előttem, amiken végighaladtunk. Madus alakja bevilágítá a sziklákat, a mélységeket, amikbe hosszú lépcsősorokon át hol le-, hol felszálltunk. Úgy tetszett, mintha a katakombákban járnék vagy magában a labyrinthban. Egyszer aztán a sziklafolyosók helyett sűrű erdő mélye fogadott bennünket: láttam a széles derekú mohos fákat, amik olyan sűrűek voltak, hogy egy embernél több nem haladhatott át közöttük; láttam, amint Madusom fehér köntöse végigsepert a földön, hogy fénylettek utána a megérintett árumvirágok és gombák. Hanem aztán lassankint elmaradtam tőle. Ő repülni látszott, én pedig ólomlábakon jártam. Egyre távolabb estem tőle. A fénylő tünemény elveszté emberi alakját. Utoljára már csak olyan volt, mint mikor egy sűrű erdőbe hosszú fasor nyílásán át besüt az alkony fénye. A friss hideg lég csapdosta arcomat, s én attól fölébredtem.
Ott voltam, ahol álmom végződött. Sűrű tölgyerdő közepén, aminek egyik széléből, a fák nyílásain át derengett hozzám az alkony fénye.
Ugyanaz a koldusmez volt rajtam, amiben Berdicovból Lembergig eljöttem: - ezúttal nem álruha; - mellettem a mankó, de üresen.
Kibotorkáltam az erdőszél felé, ahonnan a világosság jött. Egy emberi lakot nem láttam se közel, se távol. Több napi járó messzeségre lehettem a lengyel székvárostól, uraságom és nyomorúságom színhelyétől. - S ha végignéztem koldusrongyaimon, amikben a zárdábul eljöttem, könnyen azt hihettem volna, hogy az egész lembergi élményem nem volt egyéb, mint egy rossz álom: - ha a bizonyítékot el nem hoztam volna magammal. A nyakamon ottmaradt az a széles vastag vasörv, amit a kis angyalkámnak a keze nem bírt összetörni.
(- No, ez ugyan nevezetes egy história volt! - monda a nagyherceg. - Csodálatos megmenekülése egy gonosztevőnek mennyei segítséggel.)
(- Én azonban olyanténképpen vélekedem - szólt a soltész -, hogy az nem akképpen történt, ahogy a fatens előadá; hanem bizonyosan az a hajdemák pap, aki őt börtönében meglátogatta, szabadítá őt meg bilincseiből, a hercegasszony által megvesztegetve, s miután a vastag nyakörvet nem bírta lefűrészelni a nyakáról, csak a falba foglaló karikát ráspolyozta le, s azután a hercegnő machinációi mellett szállították őkelmét valami vadon erdőbe, előkerestetve a Malchus zsidónál hátrahagyott koldusgúnyáit.)
(- No, én pedig azt állítom, hogy úgy kell lenni, ahogy reus elbeszélte, s másképp nem is lehet. Hiszen tudjuk számos tapasztalatból, hogy a híres zsiványok nem született kisgyermekek kezei által lakatokat és bilincseket tudnak összetörni s magukat láthatatlanokká tenni. Aki a criminális praxisban versátus, hasonló esetekre nagy számmal fog visszaemlékezni.)
- S én is maradok állításom mellett - folytatá a vádlott. - Mert attól a pillanattól fogva folyvást egy fehér galamb ült a bal vállamon, s bármerre jártam-keltem, ott suttogott és turbékolt a fülembe, ha feléje néztem, hogy meglássam, akkor átrepült a jobb vállamra; de leginkább a bal vállamon szeretett lenni.
(- S most is ott van még a válladon a fehér galamb? - kérdezé a nagyherceg.)
- Már nincs ott - felelt a vádlott fölsóhajtva. - Hogy mikor vesztettem el, azt majd később el fogom mondani.
(- S minthogy tehát a megmenekedés mennyei csodatételek hozzájárultával történt - mondá a nagyherceg -, annálfogva nem illenék, hogy a jus humanum a gratia divinát megcáfolja: ezen bűne reusnak deleáltassék!)









Jókai Mór: Egy hírhedett kalandor a XVII. századból


NEGYEDIK RÉSZ  A vörös barátoknál
1. A FAODÚBAN
Egy rongyos szűrrel a nyakamban, egy mankóval a kezemben, egy vaskarikával a nyakamon - és azzal a fehér galambbal a vállamon, hova mehettem volna abból az erdőből?
A rongy meg a mankó jó lett volna a kolduláshoz; de a vaskarika sehogy se illett hozzá. Mit mondjak, ha emberek közé kerülök, hogy jutottam ehhez a szép nyakravalóhoz? De még kevésbé eresztett a fehér galamb.
Megutáltam a világot, minden bűneivel együtt. Előfogott a bűnbánat, s föltettem magamban, hogy eddig elkövetett vétkeimet levezeklem: itt maradok az erdők mélyében kegyes remetének, s csodálatos megszabadulásom napjától kezdve szigorú aszkétai életre fogom adni magamat.
Nem soká kellett bújdosnom, hogy egy patakot találjak, mely friss vízzel kínálkozott. Azt a forrást egészen beárnyékolva tartá egy sok száz esztendős tölgyfa, melynek akkora odúja volt, hogy abban egy ember bízvást ellakhatott. Mohából és falevélből kitelt az ágy.
Ételről is gondoskodott az Úr, amennyi egy remetének való. Bükkmakk és mogyoró volt bőségesen, földi mandulában és szilvagombában sem volt hiányosság. A vadméhek mézzel kedveskednek a vadon lakójának, s mikor a vadalma hullani kezd, akkor bőség van a remetevilágban.
Két nagy kő közé egy száraz gallyakból összekötőzött keresztet emeltem, s azelőtt végezém reggel, délben és este mindennapi imáimat. Napközben pedig a rengeteget jártam arról gondoskodva,. hogy a bekövetkező tél idejére ellássam magamat erdő-mező adta élelmiszerekkel.
Össze is gyűjtöttem nagy halom aszalt gyümölcsöt, mogyorót, csicsókát a faodúmba, melynek magasabb osztályában nagy örömömre az erdei méhek ütöttek tanyát: ezek is az én számomra gyűjtöttek. A patak mentében találtam egy nagy málnabozótot, annak a gyümölcséből liktáriumot gyúrtam össze, s azt elraktam gondosan lehántott fenyőfakérgek döbözébe. Szent fogadásom tartotta ezentúl csak abból élni, ami Isten közvetlen adománya, és soha többet el nem hagyni ezt az én remeteségemet.
Egy gondolat azonban mégis nyugtalanított. Madusom jóslata szerint mindaddig kell a vezeklésemnek tartani, amíg valami jótettet el nem követek, amiért valaki azt mondja rám: ,,Jutalmazzon az Isten!" Ha azonban én az egész életemet itt töltöm ennél a forrásnál, ebben a faodúban, ahol soha emberi léleknek tudomása nem lesz rólam, akkor nem követhetek el senkivel semmiféle jó cselekedetet, s nem is érdemelhetem ki senkinek az áldását.
Tehát gondoltam ki valamit, amivel világon létemnek jelét adhassam, anélkül, hogy magányomat elhagynám.
Kerestem két széles, lapos palakő táblát, azokat egymás mellé fölakasztottam két faágra hárshéjmadzagnál fogva, azután egy harmadik követ használva harangütőnek, mindennap háromszor beharangoztam az ősszerkezetű harangfélével: reggel, délben és este. E kőharang szavának, úgy hiszem, messze el kellett hallatszani, s ha valahol az erdőn túl emberek laktak, azoknak figyelmessé kellett lenni az újdonat harangszóra a rengetegben.
Így reménylettem, hogy majd időjártával jönnek ki hozzám ájtatos látogatók: azoknak én lelki vigasztalást, atyai tanácsokat osztok, valamelyik jó tanácsom megfogamzik, akkor aztán az illető nem fog késni a várva várt áldással, s ami mellékesen szintén számba veendő volt, ha a környék lakói megtudják egy kegyes remetének letelepültét a vadon erdőben, valami kis elemózsiához is csak majd juttatnak egyszer-másszor.
De biz én hiába harangoztam be háromszor napjában, azért csak nem látogattak meg engemet az odúmban mások, mint a patakra járó őzek s az őzekre leső vadmacskák. Nemegyszer szabadítottam meg egy-egy halálveszélyben forgó őzgidót a gonosz macskakörmök közül. Kár, hogy az oktalan állatok nem tudják megköszönni a jó cselekedetet.
Egy napon azonban, midőn késő őszre válván az idő, avégett jártam széjjel, hogy téli alomnak páfránt és mohát gyűjtögessek össze, ami a megfagyástól megóvjon (az odú nyílását eltakaró ajtót már régebben készítettem rekkettyevesszőkből, hogy a szél tele ne fújja hóval a házamat), hát amint hazaérkezem, levetve a hátamról az iszalag közé szorított gizgaz petrencét, s szétnézek az éléstáramban, kifáradt testemnek a kívánatos táplálékot megadandó terhes munka után: mit látok? Éléstáram tisztára ki van takarítva. A földimogyorónak még csak írmagja sem maradt, a diónak csak az elszórt haja hever a földön, a málnásbödönök fel vannak fordítva, s azt se tudni, hogy mi volt bennük valaha. Sőt, amint a fejem fölé tekintek, hát már a nagyszerű sejthalmaz sincs a faodúban, aminek a méze nekem tavaszig eltartott volna, a felzavart méhraj ott zúg az üres köpűben.
Csak alighogy röptében el tudtam fogni a lábánál fogva egy, már a számon kiszaladó, kacskaringós káromkodást, amint e kárvallott állapotomról meggyőződtem! Hanem aztán megdorgáltam magamat.
- Ej, ej, jámbor anachoreta! Hát így kell búsulnod a világi jókért? Látod: kevélykedtél, dicsekedtél, hogy íme, már egész télire elláttad magadat! Urat akartál játszania vadon közepett! Magadénak foglaltad el azt, ami mindenkié! Elmulasztottad a fő kötelességedet, az imádkozást. Egy kegyes anachoretának nem szabad arról aggóskodni, hogy ki ad neki ennivalót, mert az Úr gondja a maga híveit táplálni, azoknak semmi egyéb dolguk, mint az Urat dicsérni, s az egész világ bűneiért imádkozni. - Ez most a te büntetésed. - Aztán nem tudhatod, hogy nem éppen ezen, bosszantónak látszó esemény képezi-e a te megváltatásodat? Íme, az volt neked megjósolva, hogy mindaddig bűnhődnöd kell, amíg valakivel olyan nagy jót nem cselekszel, hogy a megszabadított ily áldást mondjon a fejedre: ,,Jutalmazza meg Isten!" - No, már aki ezt a te éléskamarádat egy nap alatt így fel tudta falni, az ugyancsak éhes ember lehetett. Ha ilyen nagyon éhes volt, az általad összegyűjtött eledelek nagyon jóleshettek a testének. Ez tehát igen nagy jótétemény volt az ismeretlenre nézve. Kétségtelenül mondta is magában, hogy ,,áldja meg az Isten, aki mindezt iderakta, jártában, keltében!" Hátha valami nagy próféta volt. Talán Szent Péter maga, akiről már hallottam ilyen legendát, hogy inkognitó betérve a szegény emberhez, annak minden télire valóját felpanizálta. Hátha ez a legenda most második kiadásban is éppen énvelem ismétlődik? Meglátod majd, hogy ez lesz a legendának a vége, hogyha te megnyugszol a vélt kiraboltatásban, holnap újra megjelenik az ismeretlen az odúban, s úgy megrakja azt mindenféle drága csemegékkel, hogy sohasem lesz többé semmiben fogyatkozásod, s azután kiadja a számodra a passust, amivel akkor mehetsz, amikor neked tetszik, a mennyországba.
Ezzel a gondolattal annyira megvigasztaltam magamat, hogy ismét kegyesen beharangozva vecsernyére, nagyot ittam a forrásból, elfeledtetve gyomrommal az éhséget, s lefeküdtem a magammal hozott páfrán és haraszt puha ágyába, s reggelig csupa repülő sonkákkal, s más efféle angyali jelenésekkel álmodtam.
Reggel ismét beharangoztam, s aztán siettem el hazulról, hogy a visszatérő ismeretlen prófétát ne zsenírozzam a számomra készített meglepetés végrehajtásában. Egész nap bolyongtam az erdőn, s alkudoztam magamban, hogy mit hozhatna számomra az ismeretlen látogató legcélszerűbbet? Vajon az özvegyasszony olajos korsóját-e, ami soha ki nem ürül, vagy Illés próféta hollóját, a mindennapi páros zsemlyével az orrában, vagy egyet a Gilead hegyi árpakenyerekből, vagy egy sereget azokból a jóízű sáskákból, amik Johannes Baptista terített asztalán megjelentek?
Útközben találtam egy nagy csomó bikkmakkot. Szinte kedvem lett volna otthagyni. Hiszen mi szükségem lesz nekem már ezentúl élelemről gondoskodni, aki az ismeretlen látogató védelme alatt állok? De csak mégis megtöltöttem vele a tarisznyámat. Koldusnak nem illik az alamizsnát megvetni, bármi legyen is az. Estefelé aztán visszabandukoltam a remeteodúmhoz.
Minthogy el voltam késve, az első dolgom az volt, hogy megharangozzam a vecsernyét, három versben; azután elővettem az olvasómat, amit magam készítettem apróbb és nagyobb gubacsokból, s végeztem az imádságomat; csak azután tekintek a remeteodúm felé.
Lépéseim közeledtére mély dörgő hang származott elő az odvas fa belsejéből.
- Itt van ő! - mondám örömrepeső szívvel. - Megérkezett: reám vár, hozzám beszél. A hangja sem olyan, mint a közönséges emberé.
Térden csúszva közeledtem a megdicsőített hely felé, melyet a paradicsom követe választott csodatételei helyeül, s áhítatosan dugtam be a fejemet a lyukon.
Hej, de vissza is kaptam mindjárt. S ugrottam föl a térdemről, s eláldottam egy ,,ezermilliom kacskaringós mennykővel" a látogatómat! - Az egy óriási nagy mackó volt: egy vén kanmedve, amellyel tele volt az én kis szűk remeteodúm. Ott feküdt, a fejét a két térde közé dugva, s csak onnan mormogott elő. Ő volt az! Tegnap megette a télire való szükségemet, ma meg elfoglalta a télire való almomat.
- Aki fűzfán fütyülő Pilátusa van a medve apádnak! - káromkodtam tele torokból, s elfeledém, hogy kegyes anachoreta volnék.
(- Votum violatum! - diktálta a soltész a jegyzőnek. - Megszegett fogadás! Blasphemia. Capite plectetur!)
(- De bizony én magam sem álltam volna ki káromkodás nélkül! - veté ellen a nagyherceg. - Qui bene distinguit, bene docet. Tessék megnézni a paragrafust, mely a káromkodásról szól. ,,Aki embertársát így meg így szidalmazza... et caetera." - De nincs az mondva, hogy aki ,,medvetársát" szidalmazza, az is hogy büntettessék? Azonkívül a votum ruptum is condescendál; hiszen a remeteségi fogadalmat nem reus törte meg; de megtörettetett az a medve által!)
(- Tehát a medve a bűnös: jól van. ,,Ursus comburatur." Következik a ,,templomrablás". Kíváncsi vagyok rá, hogy hát ebből hogy fogja magát kivágni a delinquens? Mert hogy kivágja magát, arról előre pecsétes levelet merek adni.)
- Mit volt mit tennem? - folytatá Hugó élettörténetét. - A hó is elkezdett szállingózni, kénytelen voltam rászánni magamat, hogy elhagyjam az erdőt. Remete már nem lehetett belőlem; de még lehetett koldus. Ez is életmód. A hozzávalóm mind megvolt. Mikor útra keltem, elmondhattam magamról, hogy egész tábor utazik velem. Lengyelországban nem hal meg éhen, aki annyit ki tud mondani, hogy ,,adj kenyeret!", aztán ,,fizesse meg Isten!"
A vas nyakravalóm még előnyömre volt. Az bizonyos felsőbb nimbuszt szerzett a számomra a többi koldusok fölött. Ha kérdezték tőlem, hogyan jutottam hozzá, azt mondtam: a Szentföldről jövök, Jeruzsálemből, a szaracénok elfogtak, azok verték ezt a vasat a nyakamra. Csoda által menekültem meg, s most vezeklésül viselem ezt a vasat a nyakamon mind holtig. Elhitték a jó emberek. Ezzel a vasörvvel sok görbe garast összeszereztem, s szerencsésen átkoldultam magamat Lengyelországon. Hanem amint a brandenburgi határon átkeltem, az lévén a szándékom, hogy majd hazavándorlok a szüleim városába, s beállok az apám mesterségébe, aki tisztességes cserzővarga, hát a legelső városban mindjárt körülfogtak; de nem azért, hogy ennem adjanak, hanem hogy kikérdezzenek, ki vagyok, mi vagyok, hogy merek itt koldulni? Mondtam nekik, hogy legyenek vele nagyra, hogy olyan koldust lehet szerencséjűk a városukba befogadhatni, aki a Szentföldről jön, s vasat hord a nyakán. Hanem már a németnek megvan az a nagy hibája, hogy szereti azt mutatni, hogy neki több esze van, mint másnak. A piac közepén a tolongás között előfogott a stadtvogt, s elkezdett vallatni.
- Hogy hínak?
- Dehogy hínak, inkább nem akarnak befogadni.
- Mi vagy?
- Éhes vagyok.
- Honnan jössz?
- Jeruzsálemből.
- Nekem ne hazudj, mert én tudom arra az utat! Micsoda provinciákon jöttél keresztül?
- Markomannián és Szkítián, Besszarábián és Köves Arábián, Baktrián és Mezopotámián, most pedig jövők Caralabiából.
- Az nem igaz! Hazudsz! Én tudom, merre van Palesztína. Engem meg nem csalsz! Oda csak Zingarián és Paflagonián, Cappadocián és India Cinnamomiferán keresztül lehet eljutni. Van nekünk mappánk! Brandenburgiaknak!
- Hát hiszen azokon is átjöttem, csakhogy éppen éjszaka volt, nem tudtam elolvasni a neveiket.
- Hát ez a vas mit keres a nyakadon?
- Ezt Zagachrist fekete szultán verette oda, akinél fogva voltam ötvenkét esztendeig, meg három napig.
- Hiszen mindössze se vagy te harminc esztendős!
- Hja, Abisszíniában olyan meleg a nap, hogy összehúzza a napokat, s egy esztendő ott kiad hatot.
- Már hogy lehetne az? - rivallt rám a stadtvogt. - Hazug vagy. A meleg inkább kiterjeszt mindeneket. Azért nyáron hosszúk a napok. Tudjuk mi azt Brandenburgban!
S már fogta a galléromat, hogy dutyiba zárat.
- Az ám. Próbáljon csak kegyelmed a kecskebőr nadrágjával ráülni a forró kemencére, majd meglátja, hogy összehúzza.
Erre a közönség megint nekem adott igazat.
De elvégre mégiscsak rossz vége lett volna ennek az examennek, ha a véletlen segélyemre nem küldött volna egy lovag urat, ki éppen arra kocogott végig, magas paripán ülve.
Fején tollas sisakot viselt, derekán bivalybőr páncélt; a válláról veres palást lobogott alá, nagy fehér kereszttel: nyeregkápájára volt akasztva szív alakú pajzsa, s arra címerül volt festve egy éppen olyan lovag, mint ő maga, akinek a háta mögött ült vele ugyanazon lovon egy éppen olyan rongyos zarándok, mint én.
(- Hohó! - kiáltott közbe a soltész - most mindjárt én foglak el, nem a stadtvogt. Hisz ez a templariusok címere, azokat pedig még a tizennegyedik században eltörölték!)
- Tudom, hogy eltörölték, de egy kis részük megmenekült, s Brandenburgba húzódva, ott mind a mai napig grasszál, ,,tövislovagok" címe alatt, s ez megtartá a rend régi címerét; hogyan, ezt rendén el fogom mondani.
Amint a népség meglátta a lovag urat, elkezdett minden ember zsivajogni, az asszonyok törték magukat hozzá, s az volt a boldogabb, aki palástját megfoghatta, hogy megcsókolja, majd lehúzták a lováról.
A lovagnak hosszú nagy veres szakálla volt és veres haja; ha nem mondták volna is, tudtam volna, hogy ,,veres barát".
- No, itt jön a veres barát! - mondá a stadtvogt, nekitürkőzve. - Ennek hazudd oda majd, hogy Palesztínából jöttél! Ez kétszer volt ott igazán, tengeren és szárazföldön; maga megölt kétszáz hitetlent, és megszabadított a fogságból ezer zarándokot. Ezzel beszélj! Majd kikérdez.
No, most igazán meg voltam akadva. Bezzeg, ha a templomos lovag vallatás alá fog, annál bajosan fog kisegíteni a geográfiám! Az pedig odaléptetett az orrom alá, s megtudva a nép lármájából, hogy állítólag szentföldi zarándok vagyok, nagyot simított a rengő szakállán, s ijesztő mély hangon kérdezte tőlem:
- Mivel bizonyíthatod be, hogy a Szentföldről jössz?
Ekkor egyszerre egy mentő gondolatom támadt. A hónom alatt volt a mentségem. Előkaptam a mankómat, ami a kegyes muzulmánról marada rám: annak a nyele ki volt verve mindenféle rézsodronyokkal kacskaringósan végtől végig.
- Nézd ezt, lovag - mondám neki. - Te ismered az arab írást. Íme, elolvashatod a mankó nyeléről a hitetlenek kőzött való nyomorgattatásom és kiszabadulásom egész csodálatos történetét.
Hej, megszeppent most a lovag! Ijedtében a nagy szakálla is reszketni kezdett. Megijedt, hogy most mindjárt én sütőm ki őróla, hogy sohasem volt ő a Szentföldön, s egy törőkkel sem beszélt életében.
Hogy ez meg ne történjék vele, fogá a két kezébe a mankót, s jobbról balra nézve rajta végig, mintha csakugyan keleti írást olvasna, ily szókat dörgött a szakálla közül, imponáló hangon:
- Ez valóban arabs írás, sőt szaracén írás, ellenben turkomán írás is; melyben csakugyan bizonyíttatik mindaz, ami veled történt a hitetlenek között, kegyes zarándok. Kövess a váramba: szívesen látott vendég.
Erre aztán a stadtvogt hirtelen úgy elsompolyodott a sokaság között, mintha soha ott sem lett volna, engem pedig az ujjongó csőcselék felvett a vállaira, s úgy vitt a lovag úr után egész a vörös barátok lakásáig, mely a városon kívül volt egy körülárkolt dombtetőn, felvonóhíddal és sánccölöpzettel ellátva.
Itt a lovag úr átadott a szolgálattevő őröknek, akik rögtön levetkőztettek rongyaimból, beledugtak egy kád vízbe, megfésültek, megszappanyoztak, a fejem tetején a hajat kiborotválták, s aztán egy durva vörös csuhát adtak rám, mely bőségére nézve valamikor nálamnál boldogabb körülmények között élő ember termetére lehetett szabva.
Mikor így fel voltam készítve, akkor felvittek a lovag úrhoz a refectoriumba. - Kívüle még tizenkét lovag volt jelen, akik között ő látszott lenni a legelőkelőbb.
- Quadraginta tonitrua! (ez volt a szelídebbik szójárása a lovag úrnak.) Fickó, te énnekem megtetszettél; olyan vakmerőn hazudni, ahogy te tudsz, még sohasem hallottam. Itt kell nálunk maradnod. A sekrestyésünket úgyis elvitte az őrdög. Tegnap halt meg feketehimlőben. Annak a helyét kell betöltened. A csuhája már rajtad van.
El lehet képzelni, milyen jól éreztem magamat arra a szóra, hogy egy feketehimlőben elpatkolt sekrestyésnek a csuhája van rajtam.
Bátorkodtam annyit rebegni, hogy én sohase tanultam az ezen hivatalhoz megkívántató tudományokat.
- Per septem archidiabolos! - kiálta a szent lovag kacagva. - Elhiszem azt! Majd beletanítunk, csak itt maradj.
Ekkor feltűnt neki az a vasörv a nyakamon.
- Hát - Lucifer te corripiat! - Mire való az a bolondság ott a nyakadon?
Ötöltem-hatoltam neki valamit, hogy így meg úgy szent fogadás, kegyes votum s több afféle.
Arra mind valamennyien kacajra fakadtak.
- Hát tudod mit, te trifurcifer! - rivallt rám az első lovag. - Ut Belsebub te submergat in paludes inferni! Vagy kegyes fogadásból viseled azt a vasörvet a nyakadon, vagy pedig valami zsiványságért verték azt a nyakadra. Ha kegyes fogadásból került az oda, akkor csak viseld holtig; - hanem ha valami zsiványság által szerezted, akkor van nekünk fegyverkovácsunk, az majd lefűrészeli azt a nyakadról.
Erre én azt feleltem, hogy ámbátor csakugyan kegyes fogadásból viselem azt a nyakörvet, de azért vegyük mégis úgy a dolgot, mintha zsiványságért kaptam volna.
Mire nagyot nevetének a lovag urak, s aztán leráspolyoztaták a nyakamról amaz emlékezetes vaskarikát.









Jókai Mór: Egy hírhedett kalandor a XVII. századból


2. A BAPHOMET
Most már csakugyan azt hittem, hogy elértem minden óhajtásomnak végcélját.
Egy vitézi rend kolostorába jutottam, ahol ezentúl gond nélkül tölthetem napjaimat. Ételemről, italomról nem kellett gondoskodnom; dolgom pedig elég könnyű volt: napjában háromszor harangozni, a templomi edényeket tisztán tartani, s a misemondó-ruhákat előszedni meg elrakni. Egész nap pedig ájtatos kontemplációnak adtam át magamat.
Amiért nagyon is megnyertem Eliás lovagnak a bizodalmát; ez volt a nappali neve annak a vörös szakállú vitéznek, aki engem az útfélről fölszedett. Ó engem Eliézernek nevezett el.
Amíg Lengyelországon keresztülkoldultam magamat, beletelt fél esztendő, úgyhogy a vörös barátok kolostorába fölvétetésem után mindjárt következett a nagyhét.
Nem titkolhatám el afölötti aggodalmamat Eliás lovag előtt, hogy netalántán a nagyhéten itt is tartatni fognak hasonló kegyeletes ünnepélyességek, aminőket az egész katolikus világ celebrálni szokott, azokban én nagyon gyönge leszek az asszisztenciához, mivelhogy a ceremóniákba gyermekkoromban nem oktattak be: eretnekül neveltettem, s nem régi neofita vagyok.
- Ne búsulj, fráter Elizér - biztatott a lovag -, a nagyhét minden napján, a megelőző éjszakákon próbákat fogunk tartani a sorban következő ,,passió" jelenéseiből; akkor te is megtanulod a magad tennivalóit.
Én tehát ebben egészen megnyugodtam, s alig vártam, hogy jöjjön a nagycsütörtök, melynek éjszakáján a kegyes szertartások előkészületei megkezdendők.
Amint az esteli harangszó után becsuktam a kapukat, Eliás lovag azt a parancsolatot adá nekem, hogy vegyek egy lámpást a kezembe, menjek vele a templomba, várjak ott, míg tizenkettőt üt az óra, akkor három koccintást fogok hallani a kriptaajtón. Azt minden tétovázás nélkül nyissam fel, s azután illendő tisztelettel fogadjam a vendégeket, akik a sírboltból fel fognak hozzám jönni, s tegyem azt, amit azok parancsolni fognak.
Én még csak a szememet se hunyorítottam meg erre a különös megbízásra. Sohasem voltam valami gyönge szívű, s még csiklándott is valami kíváncsiság, megtudni, hogy milyenek lehetnek azok a vendégek, akik a kriptán keresztül járkálnak fel látogatóba.
Pontban az éjféli óraütés után hangzott a hármas koccintás a kriptaajtón. Én siettem azt feltárni, s nagy meglepetéssel láttam, hogy a kripta lépcsőgádora egészen ki van világítva, s abból mindenféle ódon viseletű asszonyi alakok lépdelnek elő, aminő divatokat csak a templomi képeken látni, meg a nagyúri palotákban. Az asszonyok arca mind erősen ki volt festve fehérre, pirosra, egyiknek a szemöldöke feketével volt rajzolva, a másiké míniommal, volt olyan is, amelyiknek a szemöldöke meg volt aranyozva. Mindegyiknek a kezében volt egy cifra viaszfáklya.
Ezek éppen nem voltak olyan kísértetek, akiktől nekem nagyon meg kellett volna ijednem. Fiatal vér volt bennem, mely asszonyok láttára hamar felpezsdül, még ha túlvilági személyek legyenek is.
Azok azonban észrevették, hogy nem a régi vén sekrestyés áll előttük, s annálfogva célszerűnek látták magukat előttem bemutatni. Az első így szólt:
- Én vagyok Jezabel, Acháb király asszonya, kinek vérét az ebek nyalták föl az utcán. Hozd utánam a keresztelőmedencét. Mosdózni vágyom.
A második így szólt:
- Én vagyok Salome, Herodiás leánya, ki Keresztelő János fejét ajándékba kértem. Hozd utánam az ostyatartó aranytálat. Hadd szolgáljak föl.
A harmadik így szólt:
- Én vagyok Bethsabé, ki miatt Dávid király bűnbe esett. Hozd utánam az olajtartót. Hajamat kell bekenőcsöznöm.
A negyedik így szólt:
- Én vagyok Delila, ki elárulta Sámsont. Hozd utánam az áldozókelyhet. Áldomást inni vágyom.
Az ötödik így szólt:
- Én vagyok Astarte, ki az Izrael fiait elcsábítottam a Kanahánban. Hozd utánam a füstölőt. Illatos akarok lenni.
A hatodik így szólt:
- Én vagyok Thámár, ki miatt Absolon az öccsét, Amnont megölte. Hozd utánam a szenteltvíz-tartót, hadd sírjam tele könnyeimmel.
S ki mit mondott, azt az oltárról leszedte, és az ölembe rakta. Én csak néztem, hogy mi lesz ebből. Parancsolatom volt a vendégeknek mindenben engedelmeskedni.
Heten voltak.
A hetedik egy magas koronás alak volt, drága aranybrokát ruhában, amit hosszú uszályban húzott maga után. Ez leghátul jött. Olyan hangja volt, mint a megütött harangnak.
- Én vagyok Mylitta, Sába királynéja, ki Salamon királynak elvitte kincseit, s cserében elvitte tőle a bölcsességét. Hozd utánam a szentségtartót.
Ez a szó megdöbbentett.
Szentelt edények, ceremóniához való eszközök mind hagyján, de maga a szentségtartó! A Megváltó testét rejtő ereklye, amihez a pontificáló maga is csak térdhajtva közeledik: ki merné azt kimozdítani helyéből? Tétovázva tekinték a csodás rémalakra.
Arra az olyat ütött a vállamra a kezével, hogy egész testem összerokkant bele, s olyant kiáltott, hogy az egész kápolna megtelt a hangjával.
- Mit tétovázol!
Átláttam, hogy az ilyen túlvilági lényeknek nem szabad ellent mondani, s leemeltem magát a szentségtartót is az oltárról.
- Kövess bennünket! - parancsolá ekkor Sába királynője, s maga ismét leghátul maradva, a másik hat túlvilági hölgy nyomdokán egy csigalépcsőn át, mely a kápolnából vezetett föl valahová, lépdelt előttem, míg egyszer egy cifra aranyozott vasajtóhoz ért a menet. Az felnyílt, s egy előttem eddigelé még ismeretlen, nagy boltozatos terme nyílt meg a kolostornak, melynek semmifelé nem volt ablaka, hanem a fülkékből rejtélyes lámpások vetettek fényt a terem pompájára. Csupa arany és selyem borította a falakat.
S a terem mélyéből egy nehéz függönyökkel takart sátor alól egyenkint lépegettek elő mindenféle régi világbeli lovagok, törököknek, rómaiaknak, perzsáknak, kaldeaiaknak, egyiptomiaknak öltőzve, akiket a most érkezett hét hölgy neveiken szólított.
- Üdvöz légy, Ahasvér!
- Baal veled, Nabukadonozor!
- Ozirisz áldjon, Fáraó!
És így sorba, ki Heródes, ki Pilátus, ki Néró, ki Sardanapal: mind az én rendbeli lovagjaim.
Maga az én vörös szakállú patrónusom volt Júdás Iskariotes.
No, ez szép társaság, mondhatom.
A templomi drágaságokat itt elszedték a kezemből, s lerakták egy hosszú asztalra.
Ekkor az én vörös szakállúm rám kiálta:
- Málkhus!
Széttekinték, hogy hát az kicsoda.
- Csakugyan levágták a füledet a Gecsemane kertben, hogy nem hallasz?
Ekkor tudtam, hogy én vagyok az a Málkhus.
- No, hát itt tartsd a füledet - parancsolt rám a patrónusom, akinek az éjszakai neve Iskariotes volt, valamint az enyim Málkhus, a nevezetes poroszló, ki legelső emelte kezét az Idvezítőre. - Itt tartsd a füledet, mondom, mert ha én le találom vágni, azt nem ragasztja oda a názáretbeli ,,Ben Hanocri".
Még akkor nem tudtam, hogy mit értenek azon név alatt.
A veres szakállú e szó után odalódított a nagymester elé, akit ezúttal Nabukodonozornak hallottam címeztetni. Annak a haja és szakálla mind gyöngyfüzérekkel volt összefűzve, ahogy a régi perzsa szobrokon látni.
Ez azt kérdezé:
- Mi érdeme van Málkhusnak, hogy a Baphomet szolgálatába fölvétessék?
Iskariot felelt rá helyettem.
- Eretnekül született, istentagadó lett, rablókkal együtt dúlt, embert ölt, hamisított, álorcás volt, urának feleségével házasságtörő, végre halálra ítélt rab, ki börtönéből megszökött, s kinek minden város végén ott áll a jó barátja: az akasztófa.
- A mi emberünk ez! - dörmögé erre Nabukodonozor; mire a lovagok között vita keletkezett, hogy megesküdtessenek-e elébb az ophiticus diagrammára, mielőtt titkaiba beavatnának? Abban állapodtak meg, hogy ez fölösleges, miután oly notórius gonosztevő vagyok, hogy akárhová fordulnék az ő titkaik elárulása végett, a legelső volna a magam nyaka, ami a hurokba beleakadna.
Most kezdém már sejteni, hogy miért voltam olyan szívesen látott vendég ezen a helyen.
Akkor aztán levettették velem a barátcsuhát, s felöltöztettek római liktornak, mely minőségben az első feladatom az volt, hogy egy falmélyedésben fekvő szarkofágról le kellett emelnem a kőfedelet.
Akit e kőkoporsóban megpillantottam, az nem volt más, mint az én uram Jézus Krisztus, ahogy őt a koporsóban szoktuk látni a keresztfáról levéve, teste öt vérző sebbel átlyuggatva, homlokán a töviskoszorú.
Az egész alak viaszból volt idomítva.
A lovagok aztán körülállták a koporsót, s elkezdődött a vita afölött, hogy ki volt a Jézus Krisztus?
Latinul vitatkoztak, mely nyelvet én egészen jól értettem.
Az egyik lovag azt mondá, hogy ez az öreg istennek, akinek a neve Jaldabaoth, egy aeonja; a pneumatikus Messiás, akit azért küldött a földre; hogy az ő örök ellenségével, az Ophiomorphosszal megküzdjön; de miután Jézusnak nem volt hozzá elég bátorsága, azért Jaldabaoth büntetésül keresztre feszítteté őt. Ezt bizonyítja Valentinus próféta, a gnosztikus.
Ezzel szemben a másik lovag azt állítá, hogy amint Alexandriai Basilides bizonyítja, s Bardesanes megerősíti, az úgynevezett Jézus Krisztus nem volt más, mint egy ámító, akinek igazi neve Ben Jozua Hanocri, s keresztre feszíttetése egészen megérdemelt büntetés volt.
Velem a világ keringett e szavakra. Ha gonosz indulataim voltak is, de a szentek iránti kegyelet erős volt szívemben. A két kezemet a fülemre tettem, hogy ne halljam, amit beszélnek.
De azért mégis hallottam.
A harmadik lovag azt állítá, hogy az egész Jézus Krisztusról való történet nem egyéb, mint üres mese. Ez alak soha nem létezett; se nem született, se meg nem halt. Egy embléma az egész, egy szimbólum, aminek nem volt teste, csak úgy, mint Brahmának vagy Ízisznek, s emberi alakja csak olyan bálvány, mint Baalé vagy Dagoné.
Azt hittem, hogy ennél már irtóztatóbb káromlást nem lehet emberi szájon kibocsátani; de a negyedik lovag véleménye meggyőzött róla, hogy még van a hiperbolának is superlativusa.
Ez volt maga Nabukodonozor.
Ez bebizonyítá az írásokból, hogy Jézus Krisztus az a demiurgus, aki az emberiséget oly törvényekkel kínozza, melyek mindenkit szerencsétlenné és boldogtalanná tesznek, megtiltja azt, ami a saját testűnknek jólesik, s a természet rendelésének ellenére minden emberre azt a szabályt köti, hogy azt cselekedje, ami a felebarátjára nézve üdvös, holott az embernek az a hivatása, hogy azt tegye, ami magának jó, nem tekintve arra, hogy másnak baj-e az vagy sem. Annálfogva mindenkinek, aki a Jaldabaoth, a teremtő tőrvényét megérti, az a hivatása, hogy e demiurgus parancsaival dacoljon, s azoknak mindenben ellene cselekedjék. A csalás, rablás, gyilkosság, hamisság, csúfolódás, kéjelgés, részegség nemcsak meg van engedve, de kötelesség, s aki az emberiséget az erények rabigájába kényszerítette, akár aeon volt, akár demiurgus, akár Ben Hanocri, akár Jézus Krisztus, megüldözendő és ostorozandó.
Ebbe aztán mind valamennyien beleegyeztek, s én elborzadva láttam, hogy a jelenlevők mind valamennyien a palástjukból hosszú, tövis alakú tűket vonva elő, azokat a koporsóban fekvő Jézus-szobor szíve tájába szúrták bele.
- Ki hát az igazi Messiás? - kiáltá ekkor Nabukodonozor.
- A Baphomet! A Baphomet! - kiáltozá az egész gyülekezet egyhangúlag.
Erre Nabukodonozor egy nagy támtámra ütött az öklével, s annak a hangjára szétvonultak a függönyök a terem hátterében levő sátor fölül.
A fölülről jövő fényes világításnál egy pompás oltárzsámolyon állva láttam két bálványalakot, amik közül a jobb felül álló volt a Baphomet.
Ennek a bálványnak két arca volt; egy férfiúi és egy női, s az egész alakja félig férfi volt, félig asszony. Egy óriási kígyó tekergőzött rajta végig, s ennek a tizenkét gyűrűjére volt fölvésve a zodiákus tizenkét égi jegye. Az egyik kezében volt a nap, a másikban a hold. A két lába alatt volt a föld. Az meg egy krokodiluson nyugodott.
Balról e szobor mellett volt egy másik bálványszobor. Az meg a Mylitta volt. Egy mezítelen női alak, egy vadkanon ülve, fején ragyogó koronával, mely csupa rubintokkal és karbunkulusokkal volt megrakva.
A lovagok és a hölgyek mind odajárultak egymás után a két bálványhoz, s a Baphometnek a vállait, a Mylittának térdeit csókolták meg egyenkint.
Azután odavitték a két bálvány közé a szentségtartót, s kivéve abból a szentelt ostyát, azt mindnyájan nagy hahotázva leköpdösték, s elszórva a földön, elkezdtek fölötte táncot járni, kezeikkel körbe fogózva a két bálvány és a szentségtartó körül; azok az asszonyok olyanokat rúgtak a szentségtartó felé a lábaikkal, hogy a térdkötőszalagjuk is kilátszott a fellebbent köntös alul, s ezalatt valami előttem ismeretlen keleti nyelven énekeltek pokolbeli zsolozsmákat.
Nekem ezalatt az volt a hivatalom, hogy a templomi áldozókelyheket teletöltögettem borral, ami nagy kancsókban volt elkészítve, s a táncolóknak szolgáltam vele, kik a Baphometre ittak áldomást.
Borzalmam is nagy volt; de kíváncsiságom még nagyobb, hogy mi lesz mindezekből.
A nagy kancsók nagy hamar kiürültek, s erre Iskariotes azt parancsolá nekem, hogy menjek le a pincébe, s hozzam azokat ismét tele.
Mire visszatértem a kancsókkal, már akkor a lovagok és az úrhölgyek mind az asztalnál ültek, mégpedig úgy, hogy Sába királynője Nabukodonozornak az ölében ült.
Amint a kezeikben tartott szentelt áldozókelyheket újra megtöltém, Sába királynője így szólt hozzám:
- Ejh, Malkhus! Ez az én koronám nagyon szorítja a fejemet: eredj le a templomba, hozd el a számomra a názáretbeli asszonynak a koronáját.
Tetőtől talpig futott rajtam a hideg borzadály.
A templomban volt egy felséges oltárkép, a mi Boldogasszonyunknak a szobra; annak a fején volt egy pompás korona, egymásra hajló abroncsai csupa igazgyöngyökkel és gyémántokkal megrakva, a legkegyesebb fejedelemnő fogadalmi ajándéka. E szent szoborhoz vándorolt sátoros ünnepeken a környék egész ájtatos népe, s el volt az halmozva a fogadást tevők és hálaadók mindennemű drága ajándékaival. S én most ennek a szent alaknak a fejéről levegyem a koronát; ezt a kegyeletes ereklyét, hogy egy fertelmes buja asszonyi állatnak a zilált hajfürtjeit ékesítsem vele? Hiszen ha nem Istennek az anyja volna is a názáretbeli Mária, hanem csak egy közönséges, becsületes embernek az anyja, még akkor is istentelenség volna e gyalázatot elkövetni rajta!
Haboztam; - nem akartam teljesíteni az őrült kívánságot -; ha nem akkor az én veres szakállú patrónusom úgy ütött hátba a vasöklével, hogy majd a lelkem szakadt ki belőlem, s rám ordított:
- Nem hallottad a parancsszót? Menj a galileai nőhöz, s mondd neki, hogy Sába királynője, Astarte, a Mylitta helytartónője kívánja a koronáját! Siess!
Tennem kellett, amit mondtak, különben agyonütnek.
Azt hittem, valamennyi szentek mind rám kiáltanak szobortalapzataikról, mikor ezt a szentségtörést elkövettem, s pásztorbotot, nagy könyveket, mennyországkulcsot vágnak a fejemhez, hogy rögtön poklokra hullok. Maga a Boldogasszony-szobor, úgy tetszett, mintha szemöldekeit összeráncolná, mikor a koronát leveszem fejéről, s az a kis korona a kezemben olyan nehéz volt, hogy a föld meghajlott a lábam alatt, mikor egyet léptem vele.
Mikor a csigalépcsőn fölértem a Baphomet-imádat termébe, már akkor az orgiának minden démona elszabadult; a múlt ezredév bűnös asszonyai, bacchánsnőknek pongyolásítva, táncoltak szilaj choreákat a Pilátusokkal és Heródesekkel. Astarte, amint meglátott, kikapta kezemből a Mária-koronát, s felcsapta azt szétborított hajfürteire, s azzal elkezdte a Mylitta papnők őrületes táncát járni, melyet Nabukodonozor frígiai táncának bakkecske ugrándozásai kísértek; Astarte haja repült körülötte, szélesen elterülve, mint a szélrózsa küllői, s amint olyan sebesen pörgött maga körül, nekem úgy tetszett, mintha neki is két arca volna, mint a Baphomet-bálványnak.
Egyszer aztán Nabukodonozor csak leesett a lábáról, s a térdén és a tenyerén állt meg, s elkezdte a szemeit kimeresztgetni, s olyan nyomorúságosan bőgött, hogy én azt hittem, most másodszor fog rajta megtörténni a csoda, hogy ökörré változik. A bőgéséből kivehettem, hogy ,,Malkhust" kiabál. Vajon egy nyaláb füvet hozzak-e neki? Legelni akar? Nem, csak kérőzni akar. A barom, ha jóllakott, kérőzik, az ember, ha barommá lett, szintén kérőzik. ,,Hozd a keresztelőmedencét!" - ordíta rám. S a fertelmes állat beundokította a szentséges templomi edényt, amit nekem kellett tartani előtte.
A kitörés után egy pillanatra eszéhez látszott térni.
- Szedd össze az edényeket; takarítsd ki, s vidd vissza a helyeikre. A sanctuariumot állítsd a szokott helyére. A hostiát tedd a kehelybe. Azután eredj aludni.
Astarte a keringőtánctól elszédülten rogyott le a földre, s amint hátraszegett fejét Nabukodonozor vállára vetette, a Mária-korona lehullott a fejéről, s odagurult a lábamhoz. Én fölvettem és megtörülgettem azt.
- Azt is tedd vissza a helyére! - ökrendezett Nabukodonozor.
- Előbb igyál! - mondá Astarte, rekedtes, kifáradt hangon, s egy rendkívüli szép hólyagos kulacsot vett le oldaláról, s azt odatartá a szájamhoz. A kulacs gyönyörű vert arany munka volt, gazdagon kirakva türkizokkal és tűzopálokkal. - ,,Ez a bor arról a szőlőtőrül való, amit Noé ültetett, a kőurnája, amiben áll, ott van Semiramis nagyanyám szarkofágja mellett Nivinében. Igyál!"
S minthogy én vonakodtam, hirtelen megragadta a nyakamat az egyik karjával, odahúzta a fejemet magához, aztán egyet húzott a kulacsból, s azzal odaszorítva az ajkait az ajkaimhoz, úgy itatott meg a saját szájába vett borral. Soha én annál édesebb, bódítóbb, tüzesebb bort nem ittam életemben.
- Ki ütött most engem pofon? - kiálta föl erre Sába királynője, széttekintve szilajon maga körül.
- No, hát igyál! - szólt odanyújtva ismét a kulacsot.
Én a szájamhoz vittem azt; de az első kortynál észrevettem, hogy nem az a bor az, amit az előbb ittam. Ezen kesernyés íz érzett és valami idegen illat, ami összeborzasztott. Nem ittam többet annál az egy kortynál, csak mutattam, mintha tovább kortyogatnék belőle. Köszönettel visszaadtam a kulacsot, mikor elég lehetett már.
- Tartsd meg! Neked adom emlékül - szólt erre a pogány királyné, s odaveté azt is a többi templomi edények közé, amiket, hogy egyszerre elvihessek, kénytelen voltam mind a tágas keresztelőmedencébe berakni.
Azzal elkezdték a részeg démonok a gyertyákat kioltogatni, s én siettem elmenekülni onnan a nyalábra fogott templomedényekkel, nehogy ott rekedjek velük a sötétben.
Én azután a templomi edényeket mind háromszor megmostam tiszta vízben, s a helyeikre visszaállítottam; a szentségtartót is visszahelyeztem az oltárra, s a koronát föltettem a Boldogasszony-kép homlokára, nem mulasztva el, hogy a palástja szegélyét megcsókoljam, bűnbocsánatot kérve. Az a palást is gyönyörű munka volt, a nagy fejedelemnő saját maga készítette azt, s a tizenkét apostol képe gyönyörűen ki volt hímezve rajta színes selyemmel és arany- meg ezüstfonállal.
- Hát ezt hová tegyem - mondám magamban, az ajándékul kapott kulacsot nézegetve -, hogy el ne lopják tőlem? Hisz ez megér, ha eladom, egy egész paraszttelket vagy egy ötkerekű malmot. De hátha csak álmodom ezt, s mire fölébredek, már nem lesz a kezemben? - Azt teszem, hogy a fülénél fogva a balteusom szíjára kapcsolom (még mindig liktor voltam), onnan nem veszhet el.
És úgy is tettem; mert aztán nagyon előfogott az álom, azt se néztem, hol fekszem le, csak elámolyogtam valamerre, s magam se tudom, meddig aludtam.
Csak azt tudom, hogy a fülemnél fogva húzott valaki, mikor fölébresztett, s a sarkaival ugyancsak rugdalta az oldalaimat.
Az én veres patrónusom volt.
- Jól van no, Iskariotes, majd mindjárt kelek! - dörmögém félálomban.
- Óh, trifurcifer! Még Iskariotesnek nevez! Várj, majd mindjárt kijózanítalak én!
Azzal fogott egy nagy kanna vizet, s végigöntött vele. Erre csakugyan egészen magamhoz tértem.
- No, te kegyes Silenus! Ugyancsak jól viselted magadat! - szidott a lovag. - Én azt parancsoltam neked, hogy várj a kriptaajtóban, míg vendégeink érkeznek, s te összetévesztetted a kriptaajtót a pinceajtóval: onnan húztunk fel a csap alól. Azt sem tudtad, melyik világon vagy.
- Hát a drága kulacsom, ami a balteusom szíjához volt kötve?
De bíz ott már nem volt se kulacs, se bőrpáncél, hanem a régi szőrcsuha volt rajtam, ami a megholt sekrestyésről rám maradt.
- No, ne álmodjál már, hanem siess a kápolnába, csavard meg a kelepelőt, a mise mindjárt kezdődik.
Pedig én olyan elevenen láttam magam előtt mindent!
Amint a templomba beléptem a sekrestyén keresztül, ott találtam mindent a maga helyén, ahogy előtte való nap.
A mellékkápolnában volt felállítva a szent ravatal, körülrakva viaszgyertyákkal, s én ugyanazt a Krisztus-képet láttam magam előtt a koporsóban, melyet a múlt éjjel a Baphomet-imádók töviseikkel összeszurkáltak. De ezen nem látszott semmi nyoma a tövisszurdalásnak.
A templom tele volt áhítatos néppel, mely végeszakadatlan processióban jött és ment, a gyászpompában gyönyörködve.
Azután előjöttek hosszú sorban a rend lovagjai, szürke szőrcsuhákban, és mezítláb térden állva közelítettek a Megváltó koporsója felé, s egyenkint megcsókolták a márványlépcsőket, melyek a koporsóhoz fölvezettek.
És én azt láttam az éjjel, hogy ez az ember ottan a főmester, öklelő koronával a fején, melynek négy ökörszarva volt, leköpte a Krisztus szentséges orcáját, s azt mondta rá, hogy csaló volt! És most a lábait csókolja. S ezek a többiek, akik vitatkoztak fölötte, hogy vajon hát ,,aeon" volt-e ő vagy a Jaldabaoth fia, ki az Ophiomorphostól meghátrált, vagy ,,senki?", most mind megalázott fővel közelítnek felé, és a melleiket verik ököllel, s mikor az inclangorium megcsendül és újra megcsendül, valamennyien leborulnak a földre, és egy sóhajtás nem hallszik a néppel tömött templomban, amint a nagymester felemeli a Krisztus testét magasra: engem az ördögök ősztökéltek hátulról, hogy elkiáltsam magamat ebben a nagy csendességben: ,,Emberek! Keresztyének! Ne térdepeljetek! Abban a kehelyben egy ostya van, amire Astarte a sarkával taposott!" - ha az a fehér galamb nem tartaná a szárnyát a szájam elé.
Azután megzendül az orgona és a templomi ének, s én hallok női hangokat a ,,miserere", ,,de profundis" énekére zendülni, amik eszembe juttatják, hogy ugyanezek a hangok énekelték a múlt éjjel, hogy ,,gyere be rózsám, gyere be!" Ez Astarte hangja. Ez Deliláé! Ez Jezabelé: ez a mély harangbúgás! Itt jöttek fel a szemem láttára a kriptaajtón! Itt mentek fel egymás után a csigalépcsőn! - De hol? - Hisz nincs itt csigalépcső sehol. - Azon a helyen, ahol én háromszor lejöttem és felmentem, nincs se ajtó, se lépcsőgádor, hanem a rend nagymesterének, a megholt Arminius lovagnak a tömör márvány síremléke áll ott, tetején a lovag fekvő szobra, mellén összetett kezekkel, teljes ornatusában. Mégiscsak álom volt ez az egész.
Már megkönnyebbült egészen a szívem attól a nagy tehertől, ami oly szertelenül nyomta. Sokat ihattam, a fantáziám fel volt hevülve, az a hibás. - Tehát senki sem hibás.
Tehát eszerint az sem való, hogy én a Boldogasszony koronáját levettem a fejéről, s azt Sába királynője saját fejére téve, a bálványimádati táncban megszentségtelenítette.
Mikor vége volt a szentmisének, s én szokás szerint odajárultam a Boldogasszony-szoborhoz, hogy a szüntelen égő lámpásba, mely lábai előtt állt, olajat töltsek, amint feltekinték rá, csak elmeredtem a bámulattól.
A szent szobor fején levő korona diadémján elöl volt egy mogyoró nagyságú igazgyöngy, hátul pedig egy szintén olyan nagy rubin.
Mindig az igazgyöngy szokott a szemközti részen lenni. Most a rubin ragyogott a homlokán.
Ezt a koronát tehát megfordította valaki!
És így mégsem volt az valami álom.
De mi volt hát?
Ez a nap, mondom, nagypéntek volt: általános jejunium napja. A ,,tövislovagok" oly szigorúan tarták a böjtöt, hogy ezen a napon még egy halálos betegen fekvő novitiusnak az orvosságot sem adták be, mert a decoctumban manna volt, s a pilulák hydromelben voltak meghengergetve, s a manna és a hydromel már ételnek vehető. Magam is koplaltam egész nap. S mint afféle tág lelkiismeretű ember, bántam már nagyon, hogy a tegnap éjjeli nagy lakomából (ha csakugyan nem álom volt az) egynémely háromezer esztendő előtti fürjnek a combját el nem dugtam mára.
De ugyan hova dugtam volna? Az is oda lett volna, ahova a kulacs.
Amint este, a harangszó helyett a nagypénteki kerepelővel elvégeztem a három verset, a veres szakállú lovag ismét ott várt a sekrestyében a lámpással, s azt mondá:
- No, ma megint itt fogsz várni a vendégeinkre a kriptaajtóban, de aztán el ne aludd megint az időt, mint a múlt éjjel.
Gondoltam magamban: ,,Rajta leszek, hogy el ne aludjam."
- Ma korábban fognak jönni.
Úgy is lett. Alig ütötte a toronyóra a tizenegyet, már hangzott a koccintás a kriptaajtón, s amint én azt felnyitottam, eléjöttek az én óvilági szépségeim, akiknek most már nem kellett magukat előttem bemutogatni. Ismertük egymást.
Ma is ugyanazt a parancsot osztogatták, amit tegnap, hogy a szent edényeket hordjam utánuk.
De hogy merre megyünk bele itt a falba? Arra voltam igen kíváncsi.
Mikor aztán a Sába királynője parancsára azt kelle tennem, hogy az oltár fülkéjéből kivegyem a szentek szentjét, a királynő rám kiáltott:
- Hátra ne nézz, mert elvisz az ördög!
Nem is néztem hátra, hanem amint a kezembe került a szent kehely sima arany födele, hát annak a fényes lapja tökéletes tükör gyanánt szolgált nekem. Abból én kilestem, hogy a Jezabel odalép az Arminius-síremlékhez, a fekvő lovagszobornak a fejét elfordítja, s arra az egész márványemlék lesüllyed, s aztán a talapjával fölfelé fordul. Az eltűnt síremlék-helyen aztán ott látszik a csigalépcső bejárata, míg a lefordult szobor talapzata az egyik kezdő lépcsőt képezi előtte.
Úgy tettem, mint aki nem lát semmit.
Mindent utánahordtam az asszonyságoknak.
Ezúttal a nagyterem nem a tegnap látott misztériumokhoz volt berendezve. Az asztalok megrakva mindenféle drága pecsenyékkel, pástétomokkal és keleti gyümölcsökkel. Nagypéntek estéjén húsételek! Amikor minden igazhívő, még a kálvinista is böjtöl és ciberelevest eszik, vagy étlen-szomjan forgatja imádságoskönyve lapjait, s keresi, hogy melyiken találna magának való vigasztalást, amivel bűnbánatát és éhségét elverje? S ennek a nagy ünnepnek a tizenegyedik óráján elkezdeni a dobzódást, lakmározást! De még milyen lakmározást! Mintha a vendégek és gazdák mindegyike csakugyan ki két-, ki háromezer esztendő óta nem evett, ivott volna semmit. - Nem győztem a számukra a bort felhordani a pincéből, s a sülteket fölszeletezni. Ugyanazok a jelenetek következtek, amik a múlt éjjel, csakhogy emberi észtől kigondolhatatlan változatokkal.
Sába királynője ma még nagyobb bolond volt, mint tegnap. Egyszer aztán azt mondá:
- Ejh. Meleg nekem ez az öltöny. Eredj, Malkhus, hozd el nekem a galileai asszonynak a palástját; az jó hűs lesz.
- Hogy lenne rajtad Dejanira-köntössé ez a palást! - mondám magamban fogcsikorgatva. De Iskariotesnek egy hátbaütése meggyőzött róla, hogy engedelmeskedni kell, s én csak ismételtem a tegnapi szentségtörő merényletet.
Mire a palásttal visszatértem, már akkor arra nagy szüksége volt Astarténak, ki a vaddisznón lovagló bálványkép druszájától már semmiben sem különbözött. Úgy, hogy én a szememet kénytelen voltam előtte lesütni.
Astarte kikacagott.
- No, jer ide, Malkhus! - hívogatott nevetve. - Itt a kulacs. Igyál belőle. Ahogy én is iszom. Én iszom Baphometért, te Astartéért.
S azzal maga ivott előbb a kulacsból. Ugyanaz a hólyagos művű aranykobak volt az, amiből tegnap megitatott.
Rájöttem már a tréfának a nyitjára. Hallottam egyszer, hogy vannak olyan művészi kulacsok, amiknek kettős belseje van, az egyikbe egyféle italt lehet tölteni, a másikba másfélét. Aztán a kulacs nyakán, mikor az ember a tetejét lecsavarintja, ha jobbra tekerint, az egyik, ha balra, a másik ital kerül elő. Megfigyeltem, hogy merre facsarja a kulacs tetejét a pogány királynő, mikor maga iszik. - Hát akkor jobbra csavarta. Mikor meg nekem adta ide, akkor balra. - Én aztán, szintén észrevétlenül, visszatekerintettem azt megint jobbra. És csakugyan a jó édes, zamatos bor jött ki belőle. Ittam is abból komolyan és nagyot.
- Nos, ugye, jó volt? - kérdé a hazugság királynéja.
Én pedig hasonló pénzzel fizettem neki vissza.
- Kissé kesernyés - mondám. S erőltettem a számra a fintorgást.
Astarte fittyet vetett az ujjaival az orrom alá, s kacagva mondá:
- Az jó teneked. Ez a kánai mennyegzőből fennmaradt bor. ,,Urad" csinálta; hát csak igyad. Ezt a kulacsot is neked adom. Tedd el a másik mellé.
Erre az egész pokolbeli társaság nevetett.
- És most hordd el a borosedényeket - parancsolá Nabukodonozor -, aztán hordd fel a spiritus vinit!
Én megint lehordtam a megundokított templomi drágaságokat, s aztán felhoztam a pincéből a kőkorsóban tartott spiritus vinit.
A démonoknak nem volt már elég a mámorhoz a bor, pálinka kellett nekik, attól akartak tovább részegedni.
Én akkor gondoltam valamit.
A pálinka abban a kőkorsóban igazi orosz gyártmány volt. Olyan furfangos dugasza volt, hogy azt csak az tudta kihúzni belőle, aki be volt avatva a titkába. Én még a hajdemákoknál beletanultam. A pincében kinyitottam a korsót, kiürítettem belőle valamelyest, s aztán a nekem ajándékozott kulacsból beletöltöttem azt a nekem szánt álomitalt. Azzal megint becsináltam a dugaszt.
- Nem ittál-e belőle, Malkhus? - kiáltott rám Herodes.
- Baphometre esküszöm, hogy nem ittam.
- Hát nyisd fel a korsót! - parancsolá Pilátus.
Én megpróbáltam mindenféleképpen: sehogy se ment. Utoljára aztán kikapta a kezemből Acháb, s hogy ő sem tudott vele boldogulni, odaállította a korsót az ezüstmedence közepébe, ráütött a kardmarkolatával, mire a korsó széttört, s a medence megtelt a tartalmával.
Akkor aztán Bethsabé meg Thámár (híres bibliai jó gazdasszony mind a kettő!) fügét, mazsolaszőlőt és narancshéjat hánytak bele, míg Delila egy viaszgyertya-tekerccsel meggyújtotta az egész nagy tál krampampulit, s ugyanakkor minden más világítást kioltottak.
Akkor aztán, mikor a borszesz égett, az asztalfőnél álló Nabukodonozor, a szenteltvíz-hintő aspergillumot belemártva az égő borlélbe, azzal osztotta ki a körüle csoportosuló hívőknek a forró italt, az odatartott calixokba öntögetve, amit azok, mint pokolbeli folyó tüzet vittek az ajkaikhoz. A tűzet osztogató négyszarvú király, a tüzet szürcsölő rémalakok, a középen lobogó kék-zöld lobogványú medencétől halottképekké sápasztva, olyan csoportozatot tüntettek elő, mely megszégyenített minden eddig látott képet a danse macabre-ról. Maga Sába királynője olyan volt a zöld világításnál, mint egy elkárhozott mezítelen lélek, egy szent palástjával a nyakában; arcán, ajkain semmi pír; csak villogó fekete szemei mutatják, hogy él. - És rivallt minden hangon a förtelmes istenkáromlás. Tűz a szájba, tűz a szájból.
Én menekültem a pokolsanhedrinból. Most már bizonyos voltam felőle, hogy nem álmodom. El voltam határozva, hogy kitörök innen.
Ha ezek ördögök, úgy nagyon ostoba ördögök lehetnek: holott nem tudják magukat megőrizni attól, hogy a saját kelepcéjűkbe beléejtse őket egy olyan szegény ördög, mint én magam vagyok. Hiszen ha megiszogatják azt az álomitalt mind, amit az én delektálásomra készítettek, majd olyat alusznak tőle, hogy holnap nem tudom ki végzi - a resurrectio-ceremóniáját?
Kiosontam a bálványimádás bűnbarlangjából, s aztán így okoskodtam magamban:
Ha ezek az emberi lények (mert nem egyebek) a kriptaajtón keresztül jövének ide, akkor a kriptából valami katakombának ki kell vezetni a szabadba, ahonnan egy titkos ajtón át az asszonyi állatok ide fellopakodnak. Azon az úton én innen megszökhetem.
Fogtam a lámpásomat, lementem vele a kriptába, s amint annak a hosszú boltozatán végighaladtam, a két sor fülke között, mely az ide eltemetett rendlovagok emlékköveivel volt betöltve, egy ,,Ptolomeus" nevű lovagnak a sírürege elől félretolva találtam az emléklapot. Az nem volt márványból, hanem bádogból, mely márványszínűre volt fénymázolva.
Ez a fülke nem volt sírüreg, hanem egy szűk lépcsőzet feljárata. Felmentem a lépcsőkön. Azok is meredek csigaalakban vezettek föl. Tizenhét lépcsőt számláltam meg. A tizenhetediknél találtam - nem egy ajtót, hanem egy szent szobrot. A fához kötözött Szent Sebestyén szobra volt ez, nyilakkal átlövöldözve, ahogy az istentelen Diocletian kivégezteté a hős vértanút.
Láttam én ezt a szobrot nappal is elégszer a kolostorban, csakhogy akkor kívül volt a falon, s kifelé nézett, egy fülkében állva. Bizonyos, hogy ő tudja a kijárásnak a titkát; különben most nem lehetne idebenn.
- Óh, Szent Sebestyén! - könyörgék neki egész alázattal -, tekintsd azt, hogy én is morva vagyok anyai ágon, akiknek te országos védszentjük vagy, s taníts meg rá, hogy hogyan jöttél te ide be a falon keresztül, hogy én meg ugyanarra kimehessek.
Mert semmi nyílás nem látszott a háta mögött.
Elkezdtem keresni a nyílást.
A hős mártír testébe három nyíl van belelőve, azok a nyilak rézből vannak. Ugyan micsoda vakmerőnek és istentelennek jutna az eszébe, hogy a halálra kínzott szent sebében megforgassa a belelőtt nyilat?
És én úgy vettem észre, hogy a három nyíl közül az egyik fényesebb volt, mint a másik kettő, mintha azt fogdosták volna. Felálltam a talapzatára, s megkísérlém a nyilat elfordítani. S amint a nyíl tolla engedett az ujjam nyomásának, az egész szobor, fülkéstül együtt elkezdett megfordulni, s én egy perc múlva a csillagos eget láttam magam fölött. Szent Sebestyénnel együtt kívül voltunk a kolostor falán.
- No, mármost megint eressz vissza, drága védszentem - mondék, s a nyilat visszafelé fordítva, megint visszakerültem a katakomba feljáratába.
Tehát ez a kísértetek sétaútjának a titka.
Visszamentem megint a kriptába, s körültekinték, valamit keresve.
Arra is rátaláltam.
Tudniillik, hogy a lesüllyesztett Arminius-síremlék ott függött a fejem fölött, a boltozatból aláfordulva, a megholt nagymester szobrával, melynek ki volt tekerve a nyaka.
Hátha én ezt a fejet helyreilleszteném, mi lenne belőle?
Az lett belőle, hogy arra a síremlék ismét felemelkedett és megfordult, s mikor én a lépcsőn felmentem a kápolnába, már akkor ott állt a helyén, elzárva a Baphomet-bálvány termébe felvezető lépcső gádorát, ahogy ezt megszoktuk látni.
Most van már jól! A Krisztus-tagadók nemcsak el lesznek altatva, s ki tudja, mikor, mikor nem ébrednek föl, hanem még azonfölül ki sem tudnak jönni az ördögtemplomukból, aminek se ajtaja, se ablaka, hacsak ki nem törik a falat valahol.
Holnap senki sem fogja tudni, hová lettek. Én pedig azalatt hetedhét országon túltehetem magamat.
Határozott célt tűztem magam elé.
Elmegyek az aacheni érsekhez, s bevádolom a Baphomet-imádó rendlovagokat.
S hogy állításaimnak tökéletes hitelességet szerezzek, magammal viszem a beundokított, megfertőztetett templomi edényeket is. Nem! Az ájtatos keresztyén gyülekezet ne igyék a Salome és Delila által ürítgetett áldozókelyhekből, ne keresztelkedjék abban a medencében, melyet Nabukodonozor vomitusa befertőztetett, ne fogadja a szenteltvizet abból az aspergillumból, amivel a főördög osztotta a többieknek a lángoló pokolitalt - amíg azokat avatott kegyes kezek újra be nem szentelik, és a varázslattól meg nem szabadítják.
Elviszem mindezeket az érsek elé, a zsinat elé, a szent inkvizíció elé; szolgáljanak tanújelül, és exorcizáltassanak.
(- Azt ugyan okosan tetted, fiam! Igaz keresztyén módjára cselekedtél - kiálta föl a nagyherceg, egészen fölháborodva a ,,tövislovagok"-nak istentelenségei fölött, amiknek a puszta végighallgatása által is olyanformán érzi a kegyes ember magát, hogy szüksége van az absolutióra. - Becsületesen tetted!)
(- Mondtam, ugye? - pattant föl a soltész, lecsapva a bírói pálcát az asztalra. - Még a templomrablásból is úgy kibeszéli magát, hogy még megdicsértetik érte, s az mondatik rá, hogy ,,jól tetted, fiam!")
Efölött aztán a nagyherceg és a soltész úgy összekaptak, hogy fölugráltak székeikről, s ököllel verték az asztalt, hogy azon gyertyatartó, halálfej, krucifixus és porzótartó csak úgy táncolt, s elvégre is erre a napra félbe kellett szakítani a vallatást. A gonosztevő megint egynapi akasztófahaladékot nyert, s csak úgy nevetett magában befelé.
Másnap aztán, mikor a bírák megint lecsillapíták fölgerjedésüket, az in pendenti hagyott causa tovább continuáltatott.
(- Hol hagyta el, reus?)
Folytatá a vádlott.
- A sekrestyében találék egy nagy bőriszákot, abba beléraktam mindazon templomi arany- és ezüstdrágaságokat, amik az orgiáktól meg voltak szentségtelenítve, nem feledkezve meg a Boldogasszony koronájáról sem.
Mikor azt az iszákot fölvettem a vállamra, az majd letörött alatta, olyan nehéz volt, s nem tehettem át fölváltva a másik vállamra, a tudvalevő fehér galamb miatt.
A körülforgó szent szobor segélyével aztán kijutottam a kolostor falán kívül.
Még onnan csak egy magas bástyán át kellett leereszkednem. Megtaláltam a kötélhágcsót, melynek segélyével a pogány tisztátalan asszonyok ide feljöttek, s hasznát vettem, s azután az iszákba tett kincsekkel elkezdtem gyorsan ügetni a kikötő felé.
(- Most megállj! - szakítá félbe a soltész. - Itt megfoglak és convincállak. És ez lesz a kritériuma annak, hogy bűnös vagy kegyes cselekedet volt-e az, amit elkövettél? - Miért mentél az összeszedett egyházi drágaságokkal a kikötő felé, ahol az elutazásra kész hajók horgonyoznak, és nem a városháza felé, ahol megtaláltad volna a polgármestert, a soltészt vagy a várnagyot, s feljelenthetted volna az általad észrevett szentségtörést s a vétkes rendlovagokat; míg bűnös álomtól voltak meglepetve, in flagranti lepethetted volna meg, ha igaz, hogy úgy volt?)
(- No, gonosztevő, erre találj mostan kádenciát - dörmögé a nagyherceg.)
- Igen egyszerű a dolog magyarázata, kegyelmes uraim - felelt meg a kérdésre ex tripode a reus -; ha egy szót mondok, abból rögtön meg fognak érteni mindent. Annak a városnak a neve, ahol ez történt, Stettin. Ezt a várost, tudjátok, hogy azon idő szerint Gusztáv Adolf bírta, akinek az eretnek vezérei nemcsak hogy nem törődtek azzal, hogy a katolikus kolostorokban, amiket ők maguk is akárhányszor megszentségtelenítették, imádják-e a Baphometet, s tartanak-e Mylitta-ünnepet, de ami több, igen jó szövetségben éltek a ,,tövislovagok"-kal, akik a svédekkel egyesülten, vitézül harcoltak a császári ostromló seregek ellen, s az eretnekeknek leghívebb fegyvertársaik voltak. Oda hiába mentem volna vádaskodni: magam jártam volna rosszul. Azért határoztam el, hogy egy kegyes német nagyfejedelem országába meneküljek, aki vádamat meg is hallgatja, s az inkvizícióhoz elegendő erővel is fog bírni, s úgy hívém, hogy ily rettenetes eset megérdemli, hogy valaki egy hadjáratot indítson meg miatta. S minthogy a tengeren legkevésbé tarthattam a nyomoztatástól, ezért igyekeztem a stettini kikötőt elérni.
(- Habet rectum! Rectissimum! - sietett véleményét kimondani a nagyherceg. - A svéd eretnekek nem lehetnek bírák ily spirituális kérdésben. Töröltessék ki a bűnsorozatból a ,,furtum sacrosanctorum".)
(- Fogadni mernék, hogy az egész lajstromot sorban letisztázza még a gazember! - dörmögé szakálla közé a soltész. - No, de most következik a ,,Homicidium!")









Jókai Mór: Egy hírhedett kalandor a XVII. századból


ÖTÖDIK RÉSZ  A homicidium
1. A MYNHEER HAJÓJÁN
Legnagyobb bizonysága kegyes intenciómnak az, hogy amidőn legnagyobb szükségem lett volna kész kivert pénzre, mégis megállhattam, hogy a templom bejárásánál levő kegyes adakozások perselyére rá ne tegyem a kezemet, amely pedig ilyenkor, a passió napjain, tele szokott lenni batzenekkel, sőt silberlingekkel is. Azt nem volt ,,okom" elvinni.
Még mindig a zsidó főpap szolgájának maskararuhája volt rajtam: a római balteus, a bőr caligák, a szíjas chalizeh-bocskor s az óhebréus pallium. Akárhol a világon elfogtak volna ebben az öltözetben mint futóbolondot, csak itten nem. Stettin a svédek uralma alatt szabad kikötővé volt téve, s annálfogva az Oder öble tömve, dugva volt a világ minden nemzetének kereskedőhajóival, s a rakparton egymást taszigálta a néger, spanyol, török, berber és kínai, a kerek földön viselt mindenféle öltözetekben; úgyhogy ott, abban a tarkabarka sokaságban akármiféle csodaviselet bátran elvegyülhetett. Meg sem nézett senki a furcsa jelmezem miatt.
Én sem sokat kérdezősködtem, csak azt néztem, hogy hol van egy hajó, amely éppen a vasmacskát felszedni, s a vitorláit kifeszíteni készül, hogy arra felmeneküljek. A véletlen egy hollandi hajóra vezetett.
A hajótulajdonos, mynheer Ruissen, amint a hajó megindult a kedvező széllel, s az Oderből már kijutottunk a nagy öbölbe, úgyhogy nem volt szükség többé az ő nagy felügyeletére, észrevette, hogy én is ott vagyok a födélzeten a batyum mellé letelepedve, s odajött hozzám, két kezét a két kabátzsebébe dugva, s elkezdett hozzám tizenkétféle keleti nyelven beszélni.
Én persze egyiket sem értettem.
Ekkor aztán elkezdett a maga vlaem dialektusán káromkodni.
- Teringettét, micsoda nyelven ért ez a fickó?
Ezt aztán megértettem. Mondtam neki, hogy tudok hollandusul, s nem vagyok palesztinai pogány, hanem igazhivő keresztyén.
- Hát hova akarsz menni?
- Ahova visznek.
- Van pénzed a vitelbért megfizetni?
- Nincs nekem egy batkám sem.
- Hát mid van?
- Van egy szép hólyagos kulacsom, kövekkel kirakva: azt odaadom zálogba vagy fizetésül.
- Loptad?
- Esküszöm a Szentháromságra, hogy egészen jogos úton szerzett tulajdonom, s nem loptam senkitől. Egy szépasszonytól kaptam emlékül, egy csókért, egy ölelésért. Süllyedjek el ezzel a hajóval a tengeren, ha egy szóig nem igaz, amit mondtam.
- Nono, csak ilyen bolondul ne esküdj! Hisz én úgyis elhiszem. Ez a kulacs megér annyit, amennyiért Hamburgig elviszlek.
- Meg bíz az annyit, amennyit a kend egész hajója.
- Hát abban a bőrzsákban mid van?
- Csupa arany- és ezüstkincsek; drágaköves klenodiumok.
- Azokat is mind úgy csókoltad el magadnak? Ne hazudj ám, mert én el nem foglak, nekem mindegy.
Én aztán azt mondtam neki, hogy menjünk be a kajütbe, majd ott elmondom az egész történetet.
A mynheer bevitt magával a kajütjébe, s megengedte, hogy az iszákomat a zugban elhelyezzem. Hozatott magának egy korsó sört, azt, hogy engem beszédemben félbe ne szakítson, megitta maga, aztán elővette a kis porcelánpipáját, ennek a gyűszűnyi öblét megtömte dohánnyal, és a szájába dugta, de nem gyújtott rá, hogy tovább tartson.
Mikor aztán végig elmondtam neki az egész történetet, egész odáig, hogy én most ezekkel a befertőztetett drágaságokkal az érsekhez és nagyfejedelemhez akarok eljutni, hogy a vádamat előadjam: a mynheer kiverte a pipájából a dohányt, s visszatette a dohányzacskójába, s aztán fölhörpentve a korsóban maradt utolsó kortyot, még mélyebbre dugta a két zsebébe a két kezét, s így szólt:
- Hja, fiam, te egy nagyon okos dolgot és egy nagyon bolond dolgot csináltál egyszerre. Az ,,elhozás", az még okos dolog volt; hanem az ,,elvivés", az már bolond. Te egymagad, egy szegény ördög, be akarsz vádolni olyan hatalmas embereket, mint a ,,tövislovagok", olyan absurdus bűnökért, amiket senki sem hisz el. Azt fogja rá mondani minden ember, hogy álmodtad azokat.
- De már hogy álmodhatnám én olyan dolgokat, amiket élő szemekkel és fülekkel soha senki se nem látott, se nem hallott? Hát hogy álmodhatnám én meg a Baphomet-bálvány misztériumának leírását? Hogy gondolhatnék ki neveket, mint a Jaldabaoth és az Ophiomorphos, meg az egész disputát a Jézus fölött?
- Hja, fiam. Erre azt fogják mondani, hogy olvashattad azokat a titkos pamfleteket valahol; amik a ,,Leviticon"-ban össze vannak gyűjtve, s amiket a templáriusok ellenségei koholtak e hatalmas rend ellen, amelynek eltörlésére Fülöp királyt a rend nagy gazdagsága ösztönözte. S ami szabad volt Fülöp királynak, az nem szabad neked; meséket mondani neked a Baphomet-bálványról meg a kígyóimádatról. S ha a szemeiddel láttad is mindezt, s a füleiddel hallottad is, de nincs rá tanúd, akivel bebizonyítsd.
- De van rá tanúm! - mondám, elővonva a bőrzsákból az elhozott szentségtartót, s kivéve ebből a szent hostiát. - Itt a tanúm. Ez a bálványimádóktól leköpködött, földre dobott, asszonyi szoknyáktól ide-oda sepert szent ostya. Nézd, itt van a közepén Astarte papucssarkának a nyoma, amint rátaposott, éppen az agnus Dei zászlóján keresztül.
A mynheer erre föltette az orra nyergére a nagy pápaszemét, s figyelmes vizsga alá vette az ostyát.
- Teringettét! - dörmögé -, ez csakugyan az a szimbólum, amivel a Baphometet jelzik: egy félhold mint patkó, s annak a közepén egy nyolcassá tekeredett kígyó, felemelt kettős fejjel. Ez van belenyomva az ostyába. Eszerint te, fiam, mégis dicső tettet követtél el, amidőn megakadályoztad, hogy a mai napon annyi ezer meg ezer keresztyén embernek a lelke az örök kárhozatra jusson; amidőn a szentmise alkalmával a fölemelt Krisztus teste helyett a Baphomet-bálvány szimbóluma előtt borul térdre, hogy azt imádja. Valóban, ma fél Stettin városa neked köszönheti, hogy az üdvözülés ,,haben" lapja helyett netto, az elkárhozás ,,soll" lapjára brutto át nem került. E derék tetteddel megszabadítottál legalább tizenkétezer embert a pokol kapuitól. Ez tehát okos dolog volt. De hátra van még mindig a bolond dolog: hová viszed ezeket a megszentségtelenített kincseket? Te be akarsz vádolni egy kolostort, tele papi rendű lovagokkal; nem is egy kolostort, hanem kettőt; mert azt mondod, hogy asszonyok is voltak ott; tehát apácák. Papot megtámadni mindig veszedelmes dolog; még a hímjét is, hát még a nőnemen levőjét! Ebbe te belevesztesz. Hiszen ha feljelented valahol a dolgot, legelőszőr téged csípnek nyakon, s mint templomrablót, rögtön máglyára visznek, s mondhatod aztán, hogy így volt, meg úgy volt. A hatalmas rendlovagok ellen kinek lenne kedve vizsgálatot indítani? S ha megtenné is azt valaki, mire a vizsgálat előkerülne, akkorra azok minden nyomát úgy elhárítanák az útból a maguk gonosztettének, hogy te maradnál benn mint rágalmazó. Van kedved a nyelvedet kivágatni?
- De hát mit tegyek akkor ezekkel az elhozott kincsekkel? - kérdém megszeppenve. - Visszavigyem a ,,tövislovagok" kolostorába?
- No, akkor tennél még csak nagy bolondot. Hisz azok, amint megtudnák, hogy te akartad őket elárulni, rögtön befalaztatnának valami zugba: ott aztán várhatnád a feltámadást.
- De hát mit csináljak akkor?
- Hát fiam, amit elhoztál, az már a tiéd. Vedd úgy, hogy az Isten adta. Te az ördögtől vetted el. Majd ha kikötünk Hamburgban, én utasítani foglak egy derék, becsületes emberhez, akinek az a foglalatossága, hogy az ilyetén kincsektől, amiket jámbor emberek az ördögtől vettek el - amik megtaláltattak, anélkül, hogy elvesztek volna, s amik kétannyit nyomnak a jámbor ember lelkén, mint a mérlegen: hát aki az ilyen tehertől meg tudja őket szabadítani, én ismerek olyan jámbor keresztyént. Ne félj, nem sadduceus: igaz kvakker, aki nem csal - vasárnap. Meglátod, hogy jámbor cselekedetedet megérdemlett jutalom követendi, csak az ,,odavivésben" is olyan okos légy, mint voltál az ,,elhozásban". Mert az a kereskedésnek a titka: okosan hozni és okosan vinni.









Jókai Mór: Egy hírhedett kalandor a XVII. századból


2. A MÚH-BORJÚ
Meg vagyok felőle győződve, kegyelmes uraim, hogy mindnyájatok előtt ismeretes dolog az, hogy mi legyen az a ,,múh-borjú"? Én magam tartózkodom előlegesen a véleményemet felőle kimondani, mivelhogy ezáltal az események kifejlődésének rendjét zavarnám meg.
Úgy hiszem, hogy Koblenzben minden ember tudja a múh-borjú történetét, mivelhogy nagyon sok szenvedés van felőle följegyezve e város krónikáiban, valamint az is, hogy megjelenése jó bortermő esztendőt szokott jósolni.
A múh-borjú rendesen olyan városokban szokott előfordulni, ahol a zsidók túlságosan megszaporodtak és elhatalmasodtak. Minthogy köztudomású dolog, hogy a borjú a legszelídebb és ártatlanabb jószág a világon, akinek eszében sincs valakit megtámadni, és annál kevésbé egy egész város népe fölött szertelenül kegyetlenkedni. Azért én nem is hiszem az egész múh-borjú felőli mendemondát. Hiszik talán kegyelmességtek?
(A bírák egy része erre bizonyozni kezdett, hogy az bizony valóság, más része tagadta a létezhetését, végre a soltész mérgesen közberivallt, a bűnöst megdorgálva: ,,Te pedig nem azért vagy itt, hogy minket vallass, hanem vallj magad. Ha nem hiszed a múh-borjút, hát beszélj másról.")
- Hát amint Hamburgba megérkeztünk, a hajósgazdám úgy intézte a dolgát, hogy csak alkonyat után vergődjünk be a kikötőbe. Én mindjárt a hátamra vettem a bőriszákomat, a mynheer Ruissen vezetése mellett elindultam a Sankt-Pauli előváros tekervényes utcáin keresztül-kasul keresni azt a ,,hamburgi hegyet", ahol az ő jámbor keresztyén ügybarátja lakik - aki engemet az én lelkem terhétől megszabadít.
Egy sereg állatmutogató bódé, fabáb-táncoltató teátrum, szemfényvesztő és kötéltáncoló établissement körme közül megszabadulva, ahova mindenképpen be akartak minket hívni, s a jövő-menő részeg matrózokat lerázva a nyakunkról, szerencsésen elérkeztünk a keresett úrnak a házához.
A nevét még most is megtartottam a fejemben, ámbár ritka egy név. Kevés hasonló fordul elő Németországban. Mayernak hívták.
Lutheránus ember volt. Aminthogy Hamburgban a lakosság tizenegy-tizenketted része lutheránus, s egyedül azoknak van polgárjoguk.
Mynheer Ruissen félrehívta Mayer urat, s értesítette róla, hogy mi járatban vagyok. Mayer úr erre ott marasztott vacsorára.
(- Remélem, hogy nem fogod az időt azzal tölteni, hogy elsorolod előttünk, hogy mit ettetek? - türelmetlenkedek a soltész.)
- No, azzal ugyan nem sok időt lopnék el, mert nem adott egyebet, mint kenyeret meg sajtot, hozzá tiszta vizet. A kenyeret, sajtot úgy el tudta dicsérni, hogy az milyen drága kincs, a vizet meg, hogy az az Illés-kútból való, s csodatevő erővel bír, miközben a bőriszákból kiszedett tárgyakat szemlélgeté sorba, s a nyelvével csettentgetett az elszörnyedéstől, amint egyenkint rájuk ismert: ,,C! c! Keresztelő-medence! Hogy nyújthattad ki ez után a kezedet? Tömjéntartó! S nem gondoltál a pokol tüzére, mikor ezt megmarkoltad! C! c! Áldozatkelyhek! Micsoda teher lesz ez a lelkeden! C! c! Még a szentségtartó is! Jaj, de mély a pokol! Óh! Óh! Szerencsétlen fiatalember. Még a Szűz Mária koronáját is elhoztad! Jaj neked, boldogtalan! ,,
Nem tűrhettem tovább.
- Ugyan hagyja kend abba, Mayer gazda, hiszen magam is lutheránus vagyok. Engem nem ijeszt ezzel meg. Hanem beszéljen róla kereken, hogy mit ád ezekért a dolgokért, ha itt hagyom, aztán adjon valami okosabb dolgot enni meg inni; mert ez nem jár belém!
- Az már más - mondta Mayer gazda, s ekképp megjavítva felőlem táplált véleményét, bement a kamarájába, és hozott ki besózott halat meg jóféle savanyú almabort; aztán elkezdte felbecsülni az asztalra kirakott kincseket; közbe hetet-havat összehadart, hogy mennyi köszönettel tartozom mynheer Ruissennek, az ő régi kedves barátjának, hogy éppen az ő házához vezetett, mert vetődhettem volna pápisták kezébe, akik e kincsekért agyonvertek volna, vagy odakeveredhettem volna a zsidók közé, akik most Spanyolországból az autodafék elől seregestül vándorolnak Hamburgba, itt minden tisztességes keresetmódot elrontanak; a gyanús úton szerzett jószágot potom áron veszik meg; még abban is megcsalják az eladót hamis pénzzel, körülnyírt arannyal; hogy milyen jó az a tőkehal! s hogy milyen istentelenek azok a zsidók! hogy az elhozott kincsekért ad hatszáz tallért, s aztán megihatom az egész korsó almabort.
- Hallja kend, Mayer gazda - mondék neki. - Ez a tőkehal olyan sós, hogy az embernek okvetlen inni kell rá, ez az almabor pedig olyan savanyú, hogy inkább nem eszem tőkehalat, minthogy kénytelen legyek rá almabort inni. Hanem összepakolom a cókmókomat; aztán elmegyek vele a zsidófertályba, s majd találok én ottan olyan jámbor samaritánust, aki a szegény hajótöröttnek nem akarja hatszáz tallérral kitörülni a szemét ennyi kincsekért, amik testvérek kőzött is legalább húszannyit megérnek.
A gazda elszörnyedve csapta össze a kezeit.
- Huh! Édes fiacskám! Hogy mennél te ilyen este későn a ,,hamburgi hegyre" a zsidófertályt keresni? Hát nem tudod, hogy ilyenkor jár az utcán a múh-borjú?
Én vállat vontam rá.
- Nem tudod, hogy mi az a múh-borjú? Jaj, fiam, az egy rettenetes fenevad. Amióta ezek a zsidók itt vannak Hamburgban. Mert hát tudod: a borjú magában félénk állat: a zsidó is az. Hanem ezek a mindenféle varázslatokban jártas spanyol zsidók kitalálták azt, hogyha a fiatal borjúnak tej helyett embervért adnak inni, hát az akkor, mire megnő, olyan kegyetlen fenevad lesz, mint az oroszlán. Egy ilyen múh-borjút bocsátottak el most a hamburgi hegyen; ami éjszaka az utcákon kóborol, s a járókelőket agyonrémíti. Nappal elrejti magát, s egy egérlyukba belefér. Éjjel pedig előjön, és ordít, mint egy behemót. Megkergeti az éjjeliőröket, s a kapukról letépi a kopogtatókat. Olyan foga van, hogy kettéharapja a dárdanyelet. Akit a nyelvével pofon nyal, olyan lesz a pofája tőle, mintha a posztónyírók drótkeféjével simították volna végig. Az neked ordít, mint egy oroszlán, csörömpöl, mint egy társzekér, prüszköl, mint tizenkét ló, kopog, mint egy kallósmalom, és kukorékol, mint egy veszett kakas. Különösen szereti üldözni a jámbor férjeket és családapákat, akik lesbe állnak a feleségeik és leányaik kalandjai fölött őrködni. Ez a pokolbeli szörnyeteg azokat úgy elpáholja, hogy megemlékeznek róla. Ellenben azt is megteszi, hogy a szerelmespárokat legédesebb andalgásaik közepett rögtöni bömbölésével szétriasztja.
- Hát aztán mi az a ,,múh-borjú"?
- Jaj, fiacskám, azt senki sem tudja megmondani. Mert aki véletlenül találkozik vele az utcán, annak olyan tüzet fúj a szeme közé rögtön, hogy két hétig sem lát utána; aki pedig elég oroszlánszívvel bír, mikor meghallja a múh-borjú ordítását az utcán, hogy kidugja a fejét az ablakon, annak a feje egyszerre akkorára megnő, mint egy hordó, hogy azt még a nagy Jezsuita-templom kerékablakán sem tudná többet visszahúzni; és amellett mégsem tudhatja meg, hogy milyen hát a múh-borjú ábrázatja, mert az egyszerre olyan magasra megnő előtte, hogy a háztetőn túlér a feje. Rettenetes szörnyeteg ez!
Én ezalatt szépen visszaraktam a kincseimet a bőrzsákba.
- Hát csakugyan létezik a múh-borjú? - kérdezém a gazdától.
Az esküdött rá, hogy létezik.
- Van kedve kendnek fogadni velem? - kérdezém tőle.
- Mire?
- Arra, hogy én meg tudok enni egy egész borjút. Most különösen ki vagyok koplalva. Hozzák ide nekem azt a múh-borjút, hát én azt megeszem!
Azzal kihúztam az övem mellől azt a nagy trancsírkésforma római kardot, ami a lictori öltözetemhez tartozott, s hozzáfentem az acélomhoz. Ide vele azzal a borjúval.
S a bőriszákomat a vállamra vetve, készültem odább menni.
- Hát igazán nem félsz tőle? - mondá Mayer gazda, látva, hogy komolyam indulok. - Most már látom, hogy kemény fickó vagy. Hát maradj itt, megalkuszunk szépen, aztán vacsoráljunk együtt.
- Köszönőm. De engem ne traktálj füstölt hallal; mert elmúlt már a nagyböjt. Aztán pap se vagyok én, de ha pap volnék is, bort innám.
- Lesz minden, fiacskám - mondá Mayer gazda; s azzal kiment a konyhába rendeletet adni. Mikor visszajött, egészen új ruha volt rajta, s a számomra is egy gavalléros kisujtásozott úrfiöltözéket hozott, kérve, hogy fogadjam azt el tőle ajándékba. Ami az öltözéket kiegészítő tarsolyban van, az lesz a hozott kincseknek a vételára: meg leszek vele elégedve.
Belenyúltam a tarsolyba, s találtam benne ötven dublont, aztán meg egy hosszú papirost.
- Hát ez micsoda?
- Ez egy váltó, mely kétezer János-tallérról szól, fizetendő három hónap múlva.
Annyit én is tudtam, hogy mi az a váltó, s egészen meg voltam elégedve az alkuval. Csak a fizetési határidőt sokalltam egy kissé.
- Ez hamburgi szokás - válaszol Mayer gazda. - A pénznek érni kell.
Hát azt sem bánom, az ötven dublon addig bőven eltart.
Mayer gazda aztán olyan pompás vacsorát adott, aminőt az előzmények után álmodni is merészség lett volna. Voltak ott pástétomok, vadak, csemegék és válogatott jó borok. Én azonban éltem valami gyanúperrel, s nem ittam nagyon sokat.
A vacsorához megjelent a házigazda fia is és három eladó leánya.
A fiáról azt mondták, hogy az egyetemen diák: nagyon vén diák lehetett; a leányokról pedig, hogy testvérek: azonban egyik sem hasonlított a másikhoz.
Igen jókedvű leányok voltak, tudtak hárfázni és gitár mellett énekelni. A szőke hajú különösen igen szép volt, s nagy méla szemeit sokszor rajtam felejté, s ha megszólítám, nyájasan mosolygott.
Magam sem voltam idegen a szerelemtől, különben is özvegy ember lévén, hanem az asszonyokkal való dolgaimból már annyi tapasztalást merítettem, hogy jónak láttam óvatosnak lenni. - Előbb kipróbáltam a karakterét.
Engemet úgy mutatott be Mayer gazda, mint Junker Hermannt, a kis szőkét pedig mint Jungfer Agnest.
Ágnes leányasszony szentimentális hölgy volt; vacsora alatt egymás mellett ültünk, s én okosabb dologról nem tudtam vele beszélni, amint arról, hogyha énnekem is megengedi a mindenható, hogy saját háztartást kezdjek, hát én is ilyen ezüstkanalakat fogok szerezni az asztalra, mint amilyenekkel most itt a csokoládékocsonyát esszük, és azoknak a nyelére fogom vágatni a címeremet (persze a cserzővarga-címert) meg a kettős monogramot. Erről aztán áttértem arra, hogy milyen szép monogram kerülne ki az Ágnes és a Hermann előbetűiből. Ő azt nem akarta lehetségesnek találni. Én azt mondtam neki, hogy az nagyon könnyű. Az A betűt a H betű két szára közé lehet állítani, s azzal az egyesítés tökéletes.
- Hiszen akkor kettős W lesz belőle - monda ő nagyot sóhajtva, s én elértettem e célzást, mivelhogy ,,Weh" németül fájdalmat is jelent. S a ,,kettős fájdalom" mi volna más, mint a szerelem?
Nekem megtetszett ez a leány. Hiszen nem voltam valami ágrólszakadt, jöttment csavargó többé.
(- Mióta? - szólalt bele a soltész.)
- Hát amióta kétezer János-tallérról szóló szerzemény volt a tarsolyomban.
(- Szép kis szerzemény.)
Meg akartam mutatni, hogy igazán nemesember vagyok.
Az öreg Mayer ujján volt egy szép gyémántos gyűrű. Azt mondtam az öregnek, hogy az nekem nagyon megtetszett, szeretném megvenni.
- Jaj, Junker Hermann - mondá a gazda. - Ez nagyon drága gyűrű. A kárbunkulus maga megér benne ötven tallért. Azonkívül családi ereklye. Ettől meg nem válok semmi áron. Még hetven tallérért sem adom.
- Akkor id'adja kegyelmed nyolcvanért.
- No! Ezt ugyan senkinek meg nem tenném, de önnek a kedveért, Junker Hermann, Isten neki, legyen az ára nyolcvanöt.
- Áll az alku. Írja föl ön a kontóra. Fizetem az önnél levő kétezer tallérból.
A kétezer tallér szóra a szép Ágnes még egyszer kiszedett a tányéromra a csokoládékocsonyából.
- Hanem erről egy kis írást kell ám adni - mondá Mayer gazda -, mert halandók vagyunk.
- Írja meg kegyelmed, ahogy kell: én csak a nevem szoktam aláfirkantani az ilyesminek - mondám neki hetykén. - Tulajdonképpen azért mondám ezt, hogy az öreg egy kis időre hagyja el a szobát. A mynheer aludt már a nagy karosszékben. Rupertus, a vén diák pedig olyan hancuzást kővetett el a másik két leánnyal, mintha vagy ő nem volna azoknak bátyjuk, vagy azok nem volnának neki húgai. Én tehát megfigyeletlenül suttoghattam azalatt a szőke Ágnessel.
- Nagyon sajnálom - mondá ő -, hogy atyám eladta azt a gyűrűt, az családi talizmán volt: anyám jegyajándéka.
- Hátha én úgy vettem meg azt a gyűrűt, hogy mégis a családban maradjon? - súgám én a fülébe.
- Ezt nem értem, hogyan lehet? - sipogá ő, szemeit lesütve.
- Én megmagyaráznám azt önnek, ha egyedül beszélhetnék a leányasszonnyal.
- Az igen könnyű lesz - mondá ő -, majd mikor mindenki lefekszik a háznál, akkor összejöhetünk az erkélyszobában, s kegyelmed elmondhatja, amit velem közölni akar. Igazán kíváncsi vagyok a talány megfejtésére.
Ezalatt az öreg elkészült az írással, s visszatért vele.
A kötelezvény száz tallérról szólt; mivelhogy a nyolcvanöt forintnak három hónapra kamatja is jár, s én csak akkor kapom meg a pénzemet. Én egy szót sem szóltam az uzsora ellen; gavallér módra aláírtam a nevemet, s azzal a gyémántgyűrű az én ujjamra vándorolt, s minthogy az én csontjaim nem voltak olyan szárazak, mint Mayer gazdáé, éppen csak a bal kisujjam első ízére tudtam azt felhúzni.
E közben Rupertus valami csintalan dolgot mondhatott a két húgának, amiért azok elkezdték őt agyba-főbe pofozni, s azt mondták, hogy takarodjék innen, nem adnak neki több bort.
- No, ha ti nem adtok, majd ád a korcsmáros! - szólt Rupertus nevetve, s engem is invitált, hogy menjek vele ,,kneipolni"; azt állítva, hogy nincs nagyobb gyönyörűség, mintha az ember sok jó bort ivott finom társaságban, azután elmenni a korcsmába, s inni még több bort, de rosszat, a rücskösök társaságában. - Én azonban, az előrebocsátott indokoknál fogva, jámborságommal mentettem ki magamat, s azt mondám, hogy fáradt vagyok a tengeri úttól, s óhajtok az úrban elpihenni.
Rupertust aztán elvitte az ördög; lehetett hallani, amint az utcán rákezdi a jódlírozást, s a házak kapuit sorba döngeti a fustélyával.
Mi is mindannyian jó éjt kívántunk egymásnak, s ki-ki elvonult a maga hálószobájába.
Én alig vártam, hogy a háznál minden elcsendesüljön, azonnal lábhegyen lopózva felmentem a megjegyzett padlásszobába, mely a házhiú közepén szokott lenni, s annak az ablakából rúg ki egy erkély az utcára.
Szép holdvilág sütött be az ablakon, a kis bizalmas kamara egészen megvilágosodott tőle. Nem sokáig kelle várnom; kevés idő múlva halk csoszogás közeledett az ajtóhoz, halkan nyikorgott a lépcső, s belépett a szobába, mint egy tündéralak, tiszta hófehér ruhában, az én várva várt Ágnesem.
(- Szemtelen perszóna! - szólt közbe a soltész.)
(- Ki tudja; hátha tudatlan ártatlanságból cselekedte? - menté őt a nagyherceg.)
Én odasiettem eléje, és megfogtam a kezét.
(- Csak remélem, hogy nem fogsz itt nekünk olyasmit elmesélni, ami orcáinkat elpirulásra indítsa? - förmedt fel a soltész.)
- Hiszen, kérem, jól tudom, hogy kisasszonyok előtt beszélek - nyilatkozék a vádlott -, tessék megnyugodva lenni. A szép Ágnes a legnyugodtabb és ártatlanabb tekintettel kérdezé tőlem, hogy magyarázzam meg hát, hogyan történhetik az meg, hogy én a gyűrűt megveszem, s mégis a családban marad?
- Úgy történik meg, kedvesem - mondám neki -, hogy én azt a gyűrűt a te ujjadra húzom föl, jegygyűrűnek.
Ezt azután megértette, s engedte, hogy a száztalléros gyűrűt, amit még ki sem fizettem, felhúzzam az ő aranyos ujjára.
E tény után semmi sem következett természetesebben, mint hogy egy csókot kérjek tőle.
(- Ahol van, ni! Nem megmondtam? - türelmetlenkedék a soltész. - Már a csóknál vannak. Ezt a mi jelenlétünkben nem lehet eltűrni!)
(- Hiszen egy csók még nem a világ - csitítá őt a nagyherceg.)
(- Dejszen, tudom én azt! Az első csók után jön a második csók, azután a harmadik, végtére az utolsó.)
- Ugyan kérem, ne tessék rajta disputálni - vágott közbe a bűnös -, hiszen úgysem lett belőle semmi. Én kértem, ő megtagadta. Akkor én el akartam venni, mire ő úgy tett, mintha nem tehetne róla, már a kezemben maradt a fejkötője, s a feje a keblemre rejtőzött, amidőn egyszerre közbejött valami.
(- Tudom már; a fehér galamb pofon csapta azt is a szárnyával.)
- Dehogyis a fehér galamb! Hanem egyszerre olyan ordítás támadt az ablak alatt, mintha kilenc éhes elefánt nyitotta volna fel a torkát; soha én olyan bömbölést még nem hallottam: volt abban ártányüvöltés, lóröhögés, trombitarecsegés, szekércsörömpölés vegyest. A szép Ágnes felsikoltott: - Jézus Mária! a múh-borjú! - s azzal kiszakítva magát karjaim közül, elszaladt a száztalléros gyűrűmmel együtt; én pedig az ijedtségtől dühösen ugrottam az ablakhoz, s kidugtam rajta a fejemet, nem törődve azzal a fenyegetéssel, hogy akkorára dagad a fejem, mint egy hordó. Az ugyan nem történt a fejemmel; hanem abban a pillanatban úgy teleszórta valami a szememet paprikával, hogy se eget, se földet nem láttam többet, s akkor aztán én kezdtem el ordítani, hogy ahhoz képest a múh-borjú bőgése még kisgyermek-sírás volt. De a háziak közül a világért sem jött senki a segítségemre. Mind a dunnája alá bújt az, a múh-borjútól féltében: nekem magamnak kellett tapogatózva hazatalálnom a szobába, s megkeresnem a mosdótálat és a vizet, hogy az átkozott paprikát kimossam a szememből; ami úgy égetett, mint a pokolbeli tűz.
Még azután tökéletességnek okáért a Rupertus diák is hazakerült, az is úgy ordított, mint én. Azt meg az utcán kapta meg a múh-borjú, s úgy összetépázta, hogy ahány szál haja, annyifelé állt, a képét összekarmolta siralmasan, amint a nyelvével végignyalt rajta, s az egész öltözetét úgy összetépte, mintha sasokkal hadakozott volna.
Rupertus diáknak ugyanabban a szobában volt vetve az ágya, amelyben az enyim; s azon az éjszakán egyikünk sem aludt semmit. A diáknak irtóztató katzenjammere volt, s folyvást a múh-borjúról fantaziázott, nekem meg egész reggelig mosogatnom kellett a szemeimet, hogy meg ne vakuljak.
Átkozott múh-borjú! Ha már ordítani akart, nem tudta addig rákezdeni, amíg a száztalléros gyűrűmet rá nem húztam a szőke Ágnes ujjára?
Én pedig aztán a szőke Ágnest többé négyszemközé nem kaphattam soha.
Másnap reggel az öreg Mayer tudtomra adá, hogy a vendégszeretet kötelessége egy napon túl nem terjed. Nemes gavallér létemre keressek magamnak rangomhoz illő szállást. Látogatásaimat azonban szívesen veszi ezentúl is, s ha mulatni akarom magamat a kedélyes Hamburgban, csak bízzam magamat Rupertus diákra, ő az ilyenekben legjáratosabb.
A szép Ágnessel ezentúl mindig csak az apja jelenlétében lehetett beszélnem, s ha szívem érzelmeit akartam neki tolmácsolni, azt csak levél útján tehettem; mindennap küldtem neki egy szerelmes epistolát, amiket Rupertus diák hordott haza a húgának, ha ugyan átadta neki azokat, és el nem sikkasztotta, vagy még annál is gonoszabb dolgot nem cselekedett a leveleimmel.
E napságtól fogva nem volt szünete a dínomdánomnak. Rupertus éppen arra való fiú volt, hogy rövid időn Hamburg valamennyi veszett hírű mulatóhelyével és rossz társaságával megismertessen, ahol hozzám hasonló nemesúrfiak járták a bolondját. Ott megismerkedtem egy spanyol hidalgóval, egy skót klánnal, egy brazíliai telepítvényessel meg egy oláh bojárral, akiknél mindjárt az első találkozásnál kitanultam, hogy a nemesleveleik éppen azon a fán termettek, amelyen az enyém. Hanem egytől egyig mindannyian híres ivók, kockázók, verekedők, menyecskézők és botránycsinálók voltak. Hogy a pénzükhöz, amit elvertek, nem tisztességes úton jutottak, aziránt is bizonyos voltam. De még azt is könnyű volt kitalálnom, hogy ez a víg kompánia engemet egyenesen úgy tekint, mint számára idehozott kész martalékot. - No, ugyan szépen megjárták velem! Ha inni kellett, én ittam le őket, nem ők engem: a templáriusoknál megtanultam a titkot, hogyan lehet sokat inni, anélkül hogy az embernek a fejébe menjen a bor. De ezt a titkot nem fecsegem ki egyelőre, fenntartván magamnak elítéltetésem esetére, amidőn teljes reményem van hozzá, hogy egy ilyen, az egész keresztyén világot boldogító titoknak nyilvánosságra hozataláért a legfelsőbb kegyelem meg fog számomra adatni.
(- No, csak azt várd!)
Tehát leinni nem bírtak; pedig tiszta volt a szándékuk. Részeg állapotomban elvehették volna tőlem Mayer gazda kétezer talléros váltóját, amit mindig tarsolyomban hordtam. Tudtam én azt, hogy az egész korhelykedési turnus csak azért van kifundálva, hogy Rupertus cimborái segélyével valahogy azt a váltót elcsíphessék tőlem, s Mayer gazda megszabaduljon a kétezer Joachim-tallér fizetésétől.
De még a dublonjaimhoz sem férhettek hozzá olyan könnyen, mint ők hitték; mert ha kockát hoztak elő, én az első vetésnél észrevettem, hogy az hogyan van meghamisítva, hogy van bele kényeső téve, ami a kockát egy oldalra húzza, s én tudtam azt jobban, mint ők, hogyan kell azt vetni, hogy mindig a hatos kerüljön fölül. Ők vesztették el a pénzüket, nem én. - Ha pedig aztán ebből verekedés lett, akkor tapasztalták csak, hogy nem holmi újonccal van dolguk. A hajdemákoknál annyi banditafogást tanultam el mind a birkózásnál, mind a botverekedésnél, mind a kardvívásnál, hogy a leghíresebb legénykedők kudarcot vallottak ellenemben; arra pedig fő gondom volt, hogy életveszélyesen meg ne sebesítsek valakit, amiért tömlöcbe dugjanak. Utoljára annyira megrökönyödtek tőlem, hogy nem mertek velem többé kikötni.
Ami pedig a menyecskéket illeti, e tekintetben a legóvatosabb voltam. A fehér galambom mindenüvé elkísért; de én arról nem szóltam senkinek; hanem ahelyett azt mondtam a cimboráknak, akik egyik barlangból a másikba hurcoltak magukkal, anélkül, hogy valami szelíd nimfát a nyakamra köthettek volna, hogy menyasszonyom van, akinek hűséget esküdtem, s azt annyival inkább meg kell tartanom, mert, íme, a menyasszonynak a testvére Rupertus, aki minden dolgomat látja, s ha valami hűtlenséget követek el, azt az én imádott Ágnesemnek bizonyosan be fogja fújni. Hasztalan esküdött Rupertus, hogy őt egy egész tele sáncárok ördög vigye el (ez volt a divatos káromkodás a hamburgi jó társaságban), ha valamit szól a húgának; de én rendíthetetlen voltam a hűségemben, jól tudva azt, hogy az ilyen csalfa leányokkal legkönnyebben elveszthetem a féltett kincsemet. Azt pedig én haza akartam vinni szegény szülőimnek. Azzal a kétezer Joachim-tallérral egészen úrrá teszem őket. Rendbe hozzák a gazdaságukat; vesznek maguknak szép gyümölcsöskertet; az öregem prémes bekest, a mámi selyempalástot vehet magának, így parádézhatnak a templomba menetelkor abból a pénzből, amit a fiok keresett.
(- Ellopván a templomi ékszereket! - veté közbe a soltész.)
,,Finis sanctificat media" - felelt meg rá a bűnös.
Amire a nagyherceg kegyetlen nagy hahotára fakadt.
A soltész pedig olyan vörös lett, mint a kanpulyka.
(- Azt biz a jámbor jezsuiták nem azért találták ki, hogy lopd el az aranykelyheiket, s végy az árán apádnak-anyádnak új ruhát. Folytasd!)
Így éltem én szép istenfélő módon végig a három hónapot, ami a váltóm lejártáig eltelt, a nappalokat csendesen átszunnyadva, éjszaka pedig a kötéltáncosbódékat és a pincéket látogatva, az éjjeli őrjáratokat szétkergetve, a professzorok ablakait kulimásszal befestegetve, a szépasszonyoknak szerelmes dalokat énekelve, a zsidókat megdöngetve, s az egész ,,hamburgi hegyet" jucundus rettegésben tartva, egész Palmarum vasárnapig.
Nagyon jól emlékszem rá, hogy ezen a napon volt, mert újdonat új zekét és pulidert vettem ezen a napon. Azonkívül azt is tudom, hogy a zsidóknak az ezt megelőző szombatra esett a páskaünnepük, mivelhogy én és a cimboráim a zsinagógájukba, mikor legjobban énekeltek, tizenkét szilaj macskát hajítottunk be az ablakon keresztül, amiknek a farkaikra száraz hólyagok voltak kötve, s a kegyes mulatság után karonfogózva az egész utcát elfogtuk, s így mentünk kegyetlenül danolva a ,,Három alma" korcsmáig, ahol is fogadásból egy vándor kuruzsolónak minden medicináját sorba megittuk. Lehet, hogy az is confundálta egy kissé a fejemet; ámbátor azt hiszem, hogy azok nagyon ártatlan szerek voltak. Mindamellett az én Rupertus cimborám csak nagy hamar eldűlt székestül, s megadta magát. Minket pedig a csapláros kizavart a korcsmából, amint az éjfélt ütötte: tilalmas levén neki virágvasárnapján a csapszéket tovább nyitva tartani.
A Rupertust kénytelenek voltunk otthagyni a csaplárosnál, mert az mozdulni sem tudott; mi többiek pedig, amint az utcára kijutottunk, azon kezdtünk el tanakodni, hogy mi egészséges tréfát lehetne még elkövetni a hátralevő éjjel, minthogy hazamenni még korán volt.
- Hej, cimborák - mondá a skót klán -, én tudnék valami jót. Rupertus nincs jelen, alszik. Gyerünk el az öreg Mayer gazda háza elé, s adassunk Hermann-nal ablaktalálkozót a menyasszonyának.
- Bolondok vagytok - mondám én nevetve -, hogy adhatnék én a szép Ágnesnek ablaklátogatást, mikor az ő hálószobája az erkélyre nyílik, az meg két ölnyi magasan van, éppen az eresz alatt. Hisz nem vagyok én a múh-borjú, hogy a nyakam a padlásig felérjen.
- Hát mi mire valók vagyunk? - mondá a hidalgó. - Csinálunk piramidot. Három cimbora odaplántálja magát az ablak alá, kettő annak a vállára áll fel, s te, Hermann, megint annak a kettőnek a vállára, onnan csak eléred az erkély karfáját; bekocogtatsz a menyasszonyodhoz, ő kinyitja az ablakot; mifelőlünk aztán akár csókolodhatol is vele; csak nagyon hangosan ne tedd.
Engem meglehetősen bolonddá tett a sok theriák, amit a salmagundi szekrényéből megittam, hogy ráálljak a bolond indítványra, s azzal megindultunk, szép utcariasztó nótákat énekelve, az öreg Mayer háza felé.
Odaérve gondunk volt rá, hogy az utcán keresztül vont kőteleken függő lámpásokat összetörjük, hogy annál kedvezőbb sötétség legyen a merész kalandunkhoz.
Az akrobatai terv igen szépen sikerült is; én nagyhamar odafenn voltam az emberpiramid harmadik emeletén, ahonnan igen könnyen elérhettem azt az erkélyt, melyre a szép Ágnes hálószobájának ablaka nyílt.
Csak éppen be kellett kocogtatnom az ablakon, hogy bájos kedvesemet kicsaljam a gyöngéd, érzelgő találkozóra.
Ekkor, mintha a föld alul támadna elő, megbődült az az előttem már ismeretes szörnyeteg hang; a minden bőszült fenevadak ordításából keveredett pokolbeli szimfónia; a cimborák odalenn elkiáltják magukat ijedten: - jaj, a múh-borjú! - s azzal kiugrálnak alólam, s fut mind az öt, egymást eltaposva, hanyatt homlok, amerre nyitva van az út; engem meg otthagynak a két kezemnél fogva az erkélybe fogózva evickélni a levegőben, mint egy horogra akadt békát.
Segítségért kiáltani nem mertem; mert ha az öreg Mayer meglát, lelő, mint betörő tolvajt; fel sem kapaszkodhattam az erkélyre, mert annak a táblái mind be voltak zárva, csak lógtam ott, keresve a lábaim hegyével valami párkányt a falon, amin lemászhassak ez átkozott helyzetből.
A pokolbeli szörnyeteg pedig egyre közelebb ordítva cammogott felém, már hallottam rettentő szuszogását ott alattam. Elnyúltam vesztegen, mint egy akasztott ember, azt remélve, hogy talán nem vesz észre.
Dehogynem vett: hisz éppen énértem jött oda. Amint fél szemmel lepislantottam hozzá, láttam, hogy nyúlik fel a rettenetes kétszarvú feje a magasba felém, s egyszer csak az éles nyelve elkezdi a cipőimet nyalogatni. Ekkor felhúztam a térdeimet is, meg a karjaimmal az egész testemet, hogy ne érjen el; de biz annak a nyaka oda is utánam nyúlt, s tovább nyalogatta a cipőimet. Iszonyatos nyelve mind feljebb kezdett kereskedni, már a harisnyáimat kefélgette, s én úgy éreztem, mintha takácsmácsonyával cirógatnák a lábikráimat.
Azt hittem, az ördög visz el mindjárt; rugdalóztam, de nem használt semmit. Hegyes szarvai felnyársalással fenyegettek, ha veszteg nem maradok. Iszonyú eltátott szája fertelmesen bömbölt alattam, s röhögte kínlódásomat.
Egyszer aztán a horogsertés nyelve elkapta az övemről lecsüggő tarsolyomat, amiben a kétezer Joachim-talléros váltóm volt, s azt egy rántással leszakítva, belódította a rettentő szájába.
- De már ennek fele sem barátság! - mondám elkeseredésemben. - A váltómat az őrdögnek sem adom oda - s azzal nem törődve többet sem a múh-borjúval, sem a lábtörés veszedelmével, leugrottam az erkélyről; szerencsésen a kerek köpönyegem, mint egy ernyő, felfogta a levegőt; nem ütöttem meg nagyon a talpamat.
Most tehát szemközt álltam a mesebeli szörnyeteggel. Nem volt képzelet: igazi szörnyeteg volt; négy vastag lába volt, mint az elefántnak, s másfél öl hosszú nyaka, azon meg egy idomtalan nagy borjú feje, kurta szarvakkal, kilógó nyelvvel: ha megrázkódott, olyan csörömpölést vitt véghez, mint ezer tót szekér.
- De nem bánom én, ha őrdög vagy is; de a tarsolyomat vissza kell adnod! - kiálték rá, kirántva a kardomat, s elállva az útját. Erre a szörnyeteg hirtelen összehúzta a magasba felnyúlt nyakát, hanem azután meg vízirányosan lökte ki felém, úgyhogy engemet két ölnyire öklelt fel egy taszításra.
Holmi gyöngeszívű ember erre már csakugyan kereket oldott volna. De engemet dühbe hozott az, hogy a múh-borjú elnyelte a kétezer talléros váltómat. Már most hát miért hoztam én el a templáriusok kincseit? Íme, a kincsek maradnak Mayernek, a kétezer tallér a múh-borjúnak, nekem pedig marad a bűneim terhe! De így nem osztozunk! Hanem vagy engem is vigy a pokolra, ha a pénzemet elviszed, vagy kivágom a bőrödből a váltómat.
Amint a földről felugrottam, a pokolbeli szörnyeteg ismét összehúzta a nyakát, úgyhogy csak olyan közönséges nyaka volt, mint egy rendes tuloknak, s azzal szétvetve a lábait, szörnyű ordítással invitált az újabb támadásra.
Én eszemben tartván a minapi paprikát, azzal az elővigyázattal éltem, hogy a köpönyegemet az arcom elé tartám, amikor felé közelíték, s ezzel elhárítottam magamról az orrából kilövellő paprikatűzlángot, s mikor aztán a pokoli kísértet megint kirúgta a hosszú nyakát, hogy felökleljen, hirtelen hasra vetettem magamat előtte, úgyhogy a nagy feje fölöttem suhant el, semmit sem találva, én pedig megint csülökre kapva, mielőtt a múh-borjú újra behúzhatta volna a nyakát, úgy taszítottam a szügyébe a kardomat, hogy csak a markolat keresztje tartotta fenn.
Erre aztán kétségbeesett ordítás tört elő, de nem a múh-borjú fejéből, hanem annak a hasából: egy valóságos emberi hang.
- Jaj nekem! Meg vagyok ölve!
S azzal az egész múh-borjú összeroskadt, s annak az idomtalan bőrhüvelyéből egy emberi alak kecmergett elő, akiben én, amint a nyavalyást talpára állani segítém, az én cimborámat, Rupertust ismerém fel.
A vér elöl-hátul szökött ki belőle; a kardom keresztül-kasul járt rajta.
- Hát te voltál a múh-borjú?
- Vesztél volna meg! - káromkodott a sebesült, mialatt saját apja házának ajtajához odatámasztottam. - Miért nem öltelek meg inkább én téged? Most már mehet maga az öreg múh-borjúnak; a zsidófertályból az éjjeli vásárlókat elijeszteni. Én megdöglöm! Hej, Ágnes! Te ringyó! Jöjj ki az erkélyre! Kiáltsd az őröket! Verd félre a harangot!
Az erkélyen láttam, hogy egy nő megjelent, Ágnes volt. Amint Rupertus szavát felismerte, elkezdett sikoltozni, gyilkost, tűzet kiabált, a megsebesült Rupertus pedig belekapaszkodott a lábamba, hogy visszatartson. Még haldokolva is bosszúálláson jártatta az eszét. Én aztán minden erőmet összeszedve, eltaszítottam őt magamtól, hogy estében nagyot csattant a feje a ház küszöbén, s aztán nem mozdult meg többet. Dehogy jutott eszembe a múh-borjú hüvelyét kikutatni az elnyelt váltóm végett! Hanem annyit megtettem, hogy az utcáról felmarkoltam egy csomó sarat, s amint a leány az erkélyről aláhajolva ordított az éjszakába, úgy vágtam azzal tele szemét-száját, hogy elment a kedve a kiabálástól. Azzal aztán a lábam közé kapva a földet, amilyen hosszúkat tudtam ugrani, úgy vágtattam el a rémtett színhelyéről. Képzeletemben mindenütt üldöző csoportok rohantak utánam, kiáltozva: ,,fogjátok meg, ott fut a gyilkos". Így vágtattam ismeretlen utcákon, sikátorokon végig, hidakon keresztül, beleütődve a lámpásfákba, átugrálva a lebocsátott korlátokat. Meglehet, hogy valósággal kergettek is; de én nem néztem hátra egy pillanatig sem, hanem futottam, amíg csak a városnak valahol végét nem értem; ott egy lebujban világosságot láttam, benn dudaszó és tánctoporzékolás. Fölszakítottam az ajtót, bebuktam a lépcsőgádoron, egy nagy termetes fickónak az ölébe estem, aki a münsteri hadak egyenruháját viselte. Az nyakon ölelt, s kacagva mondá:
- Soha jobb helyre nem jöhettél, fiam! Kergettek nagyon? Ne félj semmit! Itt nem bántanak. Ülj le, és igyál!
Azzal poharat nyomott a kezembe, s karját az enyim alá fonva, smollist ivott velem, s azalatt az én barétemet a maga fejére, a maga medvebőr süvegét meg az én fejemre nyomta.
- Így ni, fiam! Most már a mienk vagy! A mi borunkból ittál: ezzel lekötötted magadat a mi kegyelmes kapitányunk katonájának!
Akik közé vetődtem, titkos toborzók voltak, kik egy szabadcsapat számára gyűjtöttek mindenféle kétségbeesett fickókat újoncoknak. Jó képet kellett vágnom a rossz mulatsághoz. Reggel még nemesgavallér voltam, Hermann-nak híttak, kétezer talléros váltó volt a tarsolyomban, közel lejárattal: - most pedig - magam sem tudom, hogy ki vagyok. Nagy okom volt rá, hogy más nevet mondjak, s ezúttal éppen az igazi családi nevemet diktáltam be az őrmesternek, fatális előrelátásból.
- De mármost hát én is tudjam, hogy hát azt a kapitányt hogy hívják, akinek a zászlójához szegődtem?
- Mayernak hívják azt, fiam.
- De százféle Mayer van a világon: csak nem Berg-Mayer talán?
- Éppen eltaláltad, fiam, Berg-Mayer a neve. Az apja ott lakik a hamburgi hegyen, híres orgazda, az öccse, Rupertus, az meg kerítő; ő maga martalócvezér.
Más ember megijedt volna azon a fölfedezésen; de én még gratuláltam magamnak hozzá. Ha üldözni fognak, akárhol a világon fognak keresni, csak nem a meggyilkolt testvérénél; s ha az a martalóckapitány valaha megtudja, hogy én szabadítottam meg az öccsétől, aki az örökséget megfelezni készült vele, hát bizonyosan ő lesz a legutolsó ember, aki nekem ezért szemrehányásokat fog tenni.
Íme, ez volt az én ,,homicidiumomnak" igaz története, kegyelmes uraim. Nem tettem hozzá semmit, úgy mondtam el, ahogy megtörtént.
(- Qui bene distingvit, bene docet - monda a nagyherceg. - Emberölésnek nevezik azt, mikor valaki összetalálkozik egy emberrel: tudja jól, hogy az ,,ember", és mégis megöli. De mikor valaki összetalálkozik egy fenevaddal, azt hiszi róla, hogy az múh-borjú; megöli mint borjút, s aztán kisül, hogy az ember volt; akkor azt nem lehet nevezni emberölésnek. Aki nem sajnálta emberi lelkét oktalan barom bőrébe rejtőztetni, maga feleljen róla az egek urának, ha mint oktalan állat párája zavartatott az ki a saját bőréből. Ez tehát reusnak condonáltassék.)
(- Nem kívánja, serenissime - szólt a soltész -, hogy ellenkezőleg a tett elkövetőjének, amiért Hamburg városát a múh-borjú rettegéseitől megszabadította, valami extra remunerátió deputáltassék?)
(Serenissime azonban, nem értvén el az iróniát, azt válaszolá, hogy a vádlott az ezután kővetkező bűneiért majd úgyis halálra levén ítélendő, a remunerátiónak usufructuatióját úgysem participálhatván, bízassék ennek teljesítése a mennyei irgalomra.)
(- Hiszen ki fogja ez magát mind a huszonkét bűnéből olyan tisztára mosni, mint az Úrasztalán való kenyeres abrosz! - dörmögé a soltész méltó bosszankodással.) - A további vallatás elhalasztatott a következő napra.









Jókai Mór: Egy hírhedett kalandor a XVII. századból


HATODIK RÉSZ  A ,,falsum"
1. EGY NULLA
Egy egész esztendőt töltöttem el a Bergmayer kapitány szabadcsapatjánál változatos harci viszontagságok között. Se több, se kevesebb gonoszságot ez idő alatt el nem követtem, mint mások a kompániából; de azokra éppen nem tartom szükségesnek visszaemlékezni, mivelhogy a hét főbűnök, ha azokat az ember mint katona követi el, s ellenség földén gyakorolja, eo ipso megszűnnek bűnök lenni, s átváltoznak erényekké; és így ami rablásban, gyújtogatásban, öldöklésben ez idő alatt részt vevék, azoknak elősorolása által inkább captatió benevolentiae színét vonnám magamra, hogysem mint kötelességszerű bűnbevallást. Annyit azonban minden dicsekedés nélkül bevallhatok, hogy ahol egyszer a Bergmayer csapata megfordult, azon a vidéken nem kívántak vele még egyszer megismerkedni.
Egy év alatt magam is gyökeresen megutáltam a mesterségemet. A kapituláció csak egy esztendőre szólt: annak a leteltével kikértem a kapitánytól az elbocsátási levelemet. Sajnálta nagyon, hogy elhagyom a zászlóalját, de aztán hogy előadtam neki az indokomat, nem volt semmi ellenvetése.
Elővett a honvágy. Óhajtottam szegény öregeimet viszontlátni. Ott laktak Andernachban, s mi nem messze táboroztunk tőlük. Tíz év óta távol voltam tőlük. Haza akartam menni, hogy végképp otthon maradjak náluk.
Pénzt, kincseket, ahogy szándékom volt, nem vihetek ugyan haza nekik; mert amit viszontagságos kalandjaim közt szereztem, amint az őrdög megadta, úgy az ördög el is vitte; de ha nem vihetek is a házukhoz semmi aranyat, ezüstöt, amin átok terhe fekszik, viszek oda két izmos vaskezet, ami annyi istentelen küzdés után vágyódik a tisztességes munkára, amin Isten áldása szokott lenni. Magam is cserzővarga leszek. Istenhez megtérek, s az embereknek hasznára leszek.
(- Hanem útközben még egy kis falsumot elkövetek - szólt közbe a soltész.)
- Igenis, szolgálatjára; de csak éppen annyit, amennyi múlhatatlanul szükséges volt az istenfélő életnek inaugurálásához. Mivelhogy tudniillik az andernachi polgármester és a cserzővargák céhmestere két olyan skrupulózus férfiú, akik a céhbe álló legények anteaktáit megismerni el nem mulasztandják, annálfogva, minthogy a hajdemákoknál nem kezdhettem a testimoniumomat, annálfogva azt cselekedtem, hogy a Bergmayer kapitány által kiadott elbocsátási levelembe az 1 esztendő száma mellé még egy nullát írtam. Egy ártatlan kis, semmit nem érő nullát, egy ütött-kopott, senkinek nem kellő, senkinek sem ártó nullát, azt sem az 1 elé, hanem utána. S ha komolyan vesszük a dolgot, még csak nem is szépíthettem vele a dolgomat, mert 10 esztendőt tölteni el Bergmayer kapitány zászlója alatt, fölér az egész hajdemáksági dicsőségemmel, s a templáriusok kincseinek exorcizátiójával. Ez volt az a falsum, amit a szememre tudnak vetni.
(- No bizony, ez szóra sem érdemes - mondá a nagyherceg. - Egy nulla az egész, ki fogja ezért a száját elrepeszteni a kiabálásban? A nulla = semmi. Térjünk tovább!)
(- Megint egy bűne oda van! - mormogá bosszúsan a soltész.)









Jókai Mór: Egy hírhedett kalandor a XVII. századból


2. AZ ÖRÖKSÉG
Az obsitos katonák gyalog utaznak. Ez így hamarább megy, mintha kocsin járnának, mert a kocsi nehezebb, mint a gyalog ember, s az embernek csak két lába van, ami a sárba ragad, a szekérnek ellenben négy kereke. Aztán kevesebbe is kerül. A megtakarított pénzemből még éppen az utolsó tallérom volt meg, mire Andernachot elértem. Tíz év óta nem voltam otthon. Olyan jólesett újra látnom a távolból a Királyudvar ismerős tornyait, a Templomhegy omladékait. Hányszor mászkáltam én annak a düledékei között gyermekkoromban, vércsefészkeket meg római pénzeket keresve. Bárcsak a nyakamat törtem volna ki egyszer!
Minden tárgy ismerős volt még előttem; a nagy malomkőgyárak, az emelőgépek a rakpartokon, a tutajok a folyamon; a hosszú sétánysorok; még a vén vámszedők is a koblenzi kapuban. Én rájuk ismertem; de ők nem énrám. Végigmehettem az egész városon, senki sem mondta: ,,Hozott Isten! Hisz ez a Hugó!" Úgy el volt az egész alakom változva, arcom elbarnulva, vonásaim elvadulva.
Pedig én még mindenre olyan jól emlékeztem. Nem kellett senkitől kérdezősködnöm, hogy azokon a szűk sikátorokon eligazodjam, amik a cserzővargák telepéig levezetnek a Rajna partjára. Valamennyi háznak tudtam a gazdája nevét.
Végre megpillantottam a szülői házat. Azt a kedves ismerős otthont. A nagy szederfa még most is kihajlik az utcára. Annak az ágain ülve tanultam én a ,,hic gallus cantans, in arbore sedens, pira poma comedens, kukuriku dicens" klasszikus formuláját deklinálni.
Ezúttal azonban a ,,hic gallus cantans" helyett egy drabant állt az ajtóban, a dreymastert a fejébe nyomva, s egy rekedt dob bőrét püfölve irgalmatlanul.
- Mit csinálnak itt? - kérdezém a drabanttól, akit még gyermekkoromból ismertem.
- Hát biz itt, katona uram, kótyavetyélnek.
- Mit kótyavetyélnek?
- Az öreg tímárgazdának a retyemutyáját. Benézhet, nem kerül semmibe.
- Hát miért árverezik az öreg holmijait?
- Azért, hogy pénzt csináljanak belőle.
- Kik?
- Hát az a sok jebuzeus, sadduceus és publicánus, akinek adósa volt. Eladják itt még az eresz alatt ma kikelt meztelen fiagalambot is: mégsem telik ki a sok adósság.
- De hisz az öreg igen jó gazda volt, s a felesége takarékos jámbor asszony, mikor én ismertem őket.
- Az volt bizony, katona uram, amíg az ivásnak nem adta magát.
- Hát miért adta magát az ivásnak?
- Azért, mert volt neki egy rossz gézengúz fia, aki valami tíz esztendő előtt elment a világba. Annak sok rossz hírét hozták haza. Rabló lett, zsivány lett; kiadta magát lengyel grófnak, gonosz életet élt, hamisított, börtönből megszökött, templomot rabolt ki. Minden esztendőben új meg új rossz hírét hozták a Hugónak. A szegény öreg már az utcára sem mert kimenni, hogy a szomszédjai a fia istentelenségéről ne beszéljenek neki; csak úgy hazahordatta a bort, s egymagában ivott, kivált miután a felesége is meghalt bújában.
- Hát meghalt - az asszony? - kérdeztem én, s majd belefulladtam, hogy vissza kellett szorítanom a torkomba ezt a szót: ,,az anyám! ,,
- Jól járt a jámbor lélek, hogy azt tehette, hogy nem érte meg ezt a szomorú napot. - No, de most egy kicsit dobolnom kell megint, katona uram, hogy több embert csődítsek a kótyavetyére.
Új házalók jöttek a dobszóra. Én azalatt odaálltam a nyitott ablakhoz, s benéztem az ismerős szobába, ami tele volt mindenféle kupecekkel, csiszárokkal, zsibárusokkal, akik az én szülőim holmijain versenyeztek. Éppen az anyámnak a templombejáró palástja volt a kalapács alatt, a szép ezüstkapcsos selyempalást, arra árvereztek: még egy ,,dreyer!" még egy ,,silberling!" még egy ,,petermännchen!" Szerettem volna közbekiáltani: ,,Ezer tallér! Senki többet érte! Az enyim!" De hát nem volt több egy tallérnál a zsebemben. Utoljára rajta maradt a kapcsos palást egy vén zsibáruson: az mindjárt föl is vette magára. Csupa komédia volt. Úgy nevette az egész társaság. Nekem meg majd a szívem repedt meg, mikor azt láttam.
Megint visszamentem a doboshoz.
- Hát rég meghalt már - az asszony? - kérdezém tőle.
- Elég régen, hogy azóta elfelejtsék; de nem olyan régen, hogy a sírjára rá ne lehetne találni. A Templomhegy melletti temetőben fekszik.
- Hát a férjével mi lett? - kérdezém szívszorongva.
- Hát bizony azt nem tudom. Mert az, ami lélek volt benne, az vagy az égbe vagy a pokolba vagy a purgatóriumba jutott, amit én nem tudhatok; ami pedig csont és bőr volt rajta, azt éppen most temetik; de hová, azt sem tudom.
- Most temetik? Hát nem harangoznak rá?
- Az ,,ilyen" halottra nem szoktak harangozni; mert az maga akasztotta föl magát. A biz a! Ide, erre a szederfára, ni, ahogy az utcára kinyúlik az ága.
- Hogy tehette azt?
- Hát csak úgy, hogy mikor már arra került a sor, hogy minden holmiját dobra üssék, még ez nem volt elég szegény lelkének, hanem még ugyanaz nap érkezett az andernachi polgármesterhez a hamburgi tanácsnak a megkeresőlevele, amelyben kérdést intéznek az öreg tímármesternek a csavargó fia iránt, aki megint Hamburgban adta ki magát Junker Hermann-nak, s ott a házigazdájának a fiát orozva meggyilkolta. Sok utánjárásra kitudódott, hogy Junker Hermann senki se más, mint az ő Hugó fia; tehát adja elő, mit tud róla! Hadd fogják meg; mert ha megcsíphetik, semmi baja sem lesz neki egyéb, mint csak éppen az, hogy kerékbe törik.
El lehet képzelni, hogy milyen jólesett az én porcikámnak ez a biztatás! Minél kevesebb kedvem volt ezután előállani vele, hogy én vagyok az a sokat emlegetett Hugó. A drabant, ahányat ütött a dobverővel a szamárbőrre, annyi ,,gézengúz, semmirekellő, akasztófacímer" titulust ragasztott az én nevemhez; én meg hűségesen segítettem neki, s úgy szidtuk egyesült erővel azt az átkozott fickót, aki a szegény jámbor tímárt gonosz életével erre a zöld ,,ágra" juttatta, ami az udvarról a fejünk fölé lehajlik. Az én hamburgi vértettem vezette öngyilkosságra szegény apámat.
Nem hallgathattam tovább ezt a szomorú dobszót, meg a még szomorúbb ,,ki ád többet érte?" kiabálását; elsompolyogtam a hajdani szülői ház elől, amire nézve én voltam az égő tűz, az árvíz, a földindulás, ami leégette, ledöntötte, elpusztította; kiosontam abba a másik városba, ahol a csendes emberek laknak, akik nem húzzák már ki egymás feje alól a párnát, s nem kótyavetyélik egymásnak a házát: ki ád többet érte? Akinek fakeresztje van, csakúgy beéri vele, mint akinek a fejére márványkő vet árnyékot. Én a fakeresztek között keresgéltem. A sok ismerős és ismeretlen között rátaláltam utoljára arra az egyre is, amelyikhez nekem volt jussom. Nem is nagy tudomány kellett hozzá, hogy rátaláljak.
Amelyik nem volt zöld hanttal kigyepezve, amelyiknek a keresztfájára nem volt akasztva gyászkoszorú, az alatt kellett annak az asszonynak nyugodni, aki után nem maradt más a földön, mint egy részeges férj, aki bújában napestig iszik, meg egy gézengúz fiú, akinek a neve minden városban ki volt szegezve a pellengérre.
Ott lefeküdtem a mellé a sír mellé; de sírni akkor sem mertem, nehogy a temetőőr vagy valami ácsorgó gyanúba vegyen, hogy hátha én vagyok a fia annak az asszonynak. Száz tallér volt a fejemre téve a hamburgi tanácstól. Úgy tettem, mintha csak lustálkodásból választottam volna azt a sírközét fekhelyül.
Mert nagyon sokan jártak-keltek akkor éppen a temetőben. Tereferélő vén banyák, viháncoló fickók és szurtos csőcseléknép. Úgy tetszett, mintha várnának valamire.
Tán nagy temetés lesz?
Nem is nagy tudomány kellett hozzá, hogy kitaláljam, mi lesz. A bámészkodó gyülevész nép nem a temető bejárata, hanem a garádja mellett csoportosult. Azt az embert, aki felakasztotta magát, nem fogják a többi tisztességes keresztyének sorába eltakarítani; annak a számára az árokban van megásva a gödör. Pap sem kíséri azt, hanem a gyepmester hozza ki a maga egylovas kordéján a négy szál deszkából összetákolt koporsóját, ami még csak meg sincs festve feketére, fehérre, se a neve sincs ráírva. A sánta ló nyakára akasztott kolomp neki a kísérő harangszó.
Szép énekszó helyett a gyülevész zagyva zsivajgása kíséri az elátkozott fekhelyre, s prédikáció helyett a gyepmester mond fölötte csúfondáros ostobaságokat.
Azután, mielőtt bekaparná a koporsót a földbe, előveszi a bicskáját, s vékony szilánkokat hasongat le róla. Az ácsorgó nép, különösen a vénasszonyok, egy-két petermännchent nem sajnáltak egy ilyen forgácsdarabkáért adni. Csak úgy törik magukat érte. S az a sok léhűtő nép nem is sejti azt, hogy egyenkint mindegyikük milyen közel van ahhoz, hogy egy ember, aki egy félig kitört fejfának támaszkodva nézi azt a dobajgást, egyszerre csak megbolondulva oda rohanjon az árokba közéjök, s azzal a fejfával betörje a fejét, ahányat elöl-utol talál: ,,Majd békét hagytok az apámnak!"
A gyepmester végre engem is meglátott.
- Nos hát, katona uram! Nem restellne egy petermännchent kiugratni a tarsolyából, egy darab forgácsért a magát fölakasztott embernek a koporsójából? Nagy erő van ám ebben! Az öngyilkos koporsójából egy forgács megvéd a mennykőcsapástól!
- Akkor adja kend nekem ide a szeget abból a koporsóból, mert az magához húzza a mennykövet. Nekem olyan kell - feleltem neki.
Az biz arra is kész volt.
- De már a koporsószeget nem adom ám alább egy tallérnál.
Annyi volt az egész vagyonom: odaadtam érte.
...Tehát ez a koporsószeg, aminek senki más nem volt a kovácsa, mint én magam, volt nekem az apai örökségem is, meg a szerzeményem is, egy személyben.
Amint módom volt benne, gyűrűt csináltattam ebből a szegből, s azt most is viselem a jobb kezem mutatóujján.
(- No, az bizonyára nagyobb büntetés volt teneked minden elkövetett bűneidért, mintha kerékbe törtek volna! - mondá a nagyherceg, elővéve a zsebkendőjét. A soltész észrevételei egészen elenyésztek abban a hatalmas orrfúvásban, ami serenissime elérzékenyülését kifejezte.)









Jókai Mór: Egy hírhedett kalandor a XVII. századból


HETEDIK RÉSZ  A boldog nyugalom
Egy fillér nélkül álltam a világban. És mégsem éreztem magamat szegénynek. Az volt a gondolatom, hogy én egy ma született ember vagyok: senki és semmi. De mégis annyival jobb az útfélre kitett csecsemőnél, hogy nekem már nem kell járni és beszélni tanulnom, s senkinek nem kell azzal vesződni, hogy még dajkáljon és ringasson.
Németország földjén nem akartam többé megmaradni. Itt csak két választásom volt: - ha a becsületes emberek társaságában maradok, akkor mihelyt rám ismernek, kénytelen leszek nekik megengedni, hogy lenyakazzanak; ha pedig a háborús világba bódulok újra bele, a martalócok közé, akkor meg magamnak leszek kénytelen megengedni, hogy én nyakazzak le másokat, s egyikhez sem volt kedvem.
Annyi hányódás után valami csendes, békességes otthon után vágyódtam. Tervem nagyhamar készen volt. Az andernachi népnek egyik legnevezetesebb kereskedése a tutajszállítás Hollandba. Innen viszik le a Rajnán a tömérdek sok tengeri hajónak és gátcölöpnek való szálfákat. Egy ilyen tutajra szegődtem evezőlegénynek. Ezeknek illendő fizetésük van, minden napra harminc fillér, kenyér, sajt, száraz hal meg egy kancsó sör - a javából. Én a sörömet sohasem ittam meg, hanem eladtam három fillérért egy társamnak, aki kétszer is szomjas volt napjában. Én nem ittam mást, csak vizet.
Mikor a többi evezőlegények, ha nagy szél fújt, s kiverte a tutajukat a partra, káromkodtak, mint a jégeső, én megintettem őket kegyesen, hogy ezzel hagyjanak föl, mert ez nem Istennek tetsző szólásmód keresztyén ember szájában; ha pedig nagy unatkozásukban összeültek karikába kockázni, én félrehúzódtam közülök, s a csalogatónak azt feleltem, hogy a IX. parancsolat azt mondja: ,,Ne kívánd a te felebarátodnak semmi marháját."
A többiek csúfolódása figyelmessé tette rám a hajósgazdát.
- Ejnye, te fickó! - szólíta meg -, hát te se nem iszol, se nem kockázol, se nem káromkodol? Hisz akkor te átkozottul kegyes ember vagy. Akkor én tégedet legalábbis háromszoros áron adlak el, mint a többi gézengúzt Nijmegenben.
- Elád kend bennünket Nijmegenben? - kérdezém nagyot bámulva.
- Hát mi az őrdögöt csinálnék veletek? Víznek lefelé csak elvisz a tutaj, akárhányan vagytok, de vissza hogy hoználak? A hátamra csak nem vehetem ezt a sok pernahajdert, hogy úgy cepeljem haza. Ne félj semmit! A parton már ott várnak a makerek. Az egyik megveszi tőlem a tutajokat, a másik az evezőslegényeket: ki milyen, darabszámra. Amit az emberekért kapok, azt megfelezzük!
- Hát aztán mit csinálnak a megvett emberekkel?
- Ne gondold, hogy kalbásztölteléknek aprítják föl! Hanem hát a hollandus ember szeret hajós is lenni, hanem csak kapitány meg kormányos; katona is szeret lenni, hanem csak kapitány meg várparancsnok. A matrózságot meg a közkatonaságot nem bánja, ha elvégzi más. Arra jó az ostoba idegen. Azt megfogadja jó pénzért. Ilyen a hollandus. Hát csak mondd meg, hogy melyikhez van kedved: matróznak állni vagy szárazföldi patkánynak?
- Megmondom az igazat, patrónus uram - felelék neki. - Mivelhogy fogadásom tartja soha nem hazudni többet, hanem mindig csak egyenesen megmondani az igazat. Nekem már elég volt a katonáskodásból. Nagyon sok vért ontottam, s az nyomja a lelkemet. Nem szeretnék többé katona lenni, inkább megyek a tengerre, s hányatom magamat a habokkal.
- No, te igazi ostoba fickó vagy! Hisz akkor mégy bele épp a háború javába. A hollandus a tengeren viseli az igazi háborút; a szárazföldön csak azért tartja a katonát, hogy ha egy várából kiéheztetik, hát legyen, aki kapituláljon. Sohase mennek azok ütközetbe. Pontosság, józanság, jámbor élet a hollandus katonának a virtusa; engem az ördög vigyen el, ha ott egy esztendő alatt legalábbis káplárságig nem viszed. Mi voltál eddig?
- Konstábler voltam a tüzéreknél.
- No, hát ezt ott is megkapod.
- De vajon mit csinálnak a hollandusoknál a tüzér-konstáblerek, ha nem kell nekik ellenséget ágyúzni?
- Van azoknak elég dolguk. Vasárnaponkint ők csinálják a város végén a gyönyörű tűzijátékokat, s hétköznap az ahhoz való rakétákat készítik.
...Így jutottam én be tüzér-konstáblernek Nijmegen városába. Hatvan tallér volt a díj, amit a bőrömért adtak, s ennek fele megmaradt nekem.
Egészen kedvem szerint való nép közé jutottam. Nem volt itt éjszakai lárma, tivornyázás; nem szaladgáltak szeleburdi junkerek, diákok a polgárok feleségei után; nem volt verekedés a polgárok és a katonák között; sőt ellenkezőleg vasárnap mind a fegyveres, mind a fegyvertelen nép együtt ment a templomba, ki hová tartozott, s este együtt iddogáltak a sörházban.
Még az is meg volt engedve a katonáknak, hogy üres idejükben napi bérért dolgozni eljárjanak: amire elég nagy alkalmuk volt, az egész Nijmegen város összes területe egyetlenegy virágos kertet képezvén, mely a mai korban legnevezetesebb kereskedelmi cikket, a tulipánhagymákat állítja elő.
Mint tudjuk, jelenleg nemcsak Európa, de a török szultán országai is minden más növénynek az elpusztulása által nem szenvednének olyan nagy veszteséget, mintha egy évben a hollandi tulipánhagymák kimaradnának a vásárból. Nem mondom azzal, mintha a szegfüvek is életszükséget nem képeznének, de mégis a tulipán az irányadó. Egy tulipán: egy mérő búza. De az is különböző becsértékekkel bír a szirmok színvegyületéhez képest. Vannak a tulipánok között hercegek, fejedelmek, amiket csak királyok és szultánok képesek megfizetni.
Egy ilyen tulipánokban gazdag özvegyasszonyhoz jutottam én be kertészlegénynek. Ráértem a tüzér-konstáblerségen felül.
Az ifjasszony minden reggel korán kijött a kertjébe, megtekinteni a tulipánokat, mikor még nem voltak kinyílva, és délután, mikor már kitárt kelyheikkel pompáztak.
Hanem én az ő arcát sohasem láttam kinyílva. Olyan főkötőt viselt, amiből csak az orra hegye látszott ki, s én csak a termetéről sejthettem, hogy fiatal. Ha néha hozzám szólt, azt is oly sipegve ejté ki, mintha sajnálná tőlem, hogy meghallom a hangját.
Iszonyú gazdagnak kellett neki lenni, a tulipánjai számáról és rendkívüli sokaságáról ítélve.
De nemcsak ezekben feküdt rendkívüli nagy tőkéje, hanem amit még azonkívül csigahéjakban birtokolt, az mesés kincseket képviselhetett.
Egész Hollandban a csigahéj volt a kereskedelmi árfolyam irányadója, s innen elterjedt az Franciaországba és Angliába. A főurak vetekedtek egymás kezéről elárverezni a spondilus regiusokat, a villámozott tekercseket, a szivárványos tengeri füleket; a királynéfőkötőket és babiloni tornyokat, a fáraóturbánokat, amikért nem sajnáltak száz-kétszáz tallért kiadogatni; sőt egy-egy ,,scalaria preciosa" birtokáért száz zecchinóig is fölárvereztek. A csigahéj drágább volt az igazgyöngynél.
S az én özvegyasszonyom megboldogult férje különösen ez utóbbiakra fordította minden üzelmét. Scalariái, amikkel egy fiókja tele volt, megértek annyit, mint egy háromárbocos, tele gabonával. Ez volt az ő legféltettebb kincse, amiért nem egy angol lord ostromolta, mesés összeget kínálva a birtokáért. Sőt, mint mondják, egy műbarát mylord már annyira is vetemedett, hogy a kezét ajánlotta a szép özvegynek, hogy a féltett és irigylett kincshez hozzájusson; de amíg az özvegy rátartóskodva habozott, hogy belecsapjon a tenyerébe, egyszer csak beütött az egész csigakereskedésbe a krach. Hogyan ütött be?
Hát amint bölcsen méltóztatnak tudni, minden csiga jobbról bal felé fordulva építi a házát; a scalaria is hasonlóképp. Hát egyszer egy Szumátrából hazatért hajós hoz egy egész csoport olyan scalaria preciosát magával, amiknek a héja balról jobb felé tekeredik.
Ez a ,,novitas" egyszerre megbuktatott minden eddigi csigát. Bankárok és mylordok, kik addig az egymás hátára másztak a scalaria preciosa árverezésekor, most mind kitörő dühvel rohantak a scalaria retrotorsa után, azt felverték darabonkint két-háromezer tallérra, míg az eddigi százaranyos scalaria preciosáról csak úgy beszéltek, hogy megér még tíz-tizenöt tallért. - Ezt a nagy csapást az én özvegyem nem viselhette el egyedül!
Mikor megtudtam háziasszonyomnak nagy bánatát, bátorságot vettem magamnak, hogy őt megszólítsam.
- Hiszen ha csak az nyomja kegyelmednek a szívét, édes jó asszonyom, hogy a jobbra tekeredő csigák megbuktatják az addig kedvelt balra tekeredőket, én ezen igen könnyen tudok segíteni, s rövid időn készítek kegyelmednek jobb oldali hajlamú csigabigát, hogy az egész vásárt elláthatja vele.
- Jaj, de csak semmi boszorkányság ne legyen benne - szabódék a kegyes asszonyság -, mert én soha semmi ördögi mesterséghez nem folyamodtam, a megbűvölés, megbabonázás, ráolvasás ördögi praktikáitól magamat mindenkor távol tartottam, s amilyen igazán reménylem, hogy szegény megboldogult édes urammal ott fönn a szenteknek egyességében valamikor találkozni fogok, nem szeretném a lelkemet semmiféle bálványimádásba esés által a gonosznak elkötelezni.
- Nincsen abban semmiféle gonoszság, kegyelmes asszonyom - biztatám én a jó lelket -, mert amit én mondok, az tiszta tudomány, ahogy aztat egy vastag könyvben megírta tudós Wagnerius professzor, ki maga is prédikátor és igen kegyes ember, a plánták és hidegvérű állatok szimpátiáiról és antipátiáiról; s mindez Istentől rendeltetett. Tudniillik, hogy a paszuly indája mindig balról jobbra tekeredik a karóra, a komló indája ellenben állhatatosan jobbról balra, és azt soha egyik is el nem téveszti. Ha azonban a komlót és a paszulyt egymás mellé ültetik: mivelhogy ez a két növény egymás iránt antipátiával viseltetik, akkor a paszuly tekeredik balra, s a komló jobbra. Quod fuit probatum. Erről jött rá a tudós professzor arra a további experimentumra, hogyha a csigák, melyek az acephalákhoz tartoznak, s a házaikat jobbról balra tekerve építik, véletlenül a tengerfenék virágágyain egymás mellé kerülnek a nautilus pompiliusszal, mely a cephalopodák fajtája, s a házat balról jobbra csavarva formálja, akkor ezek, az egymás iránti antipátiánál fogva, megfordítják a működésüket, s a csiga jobbról balra, a nautilus pedig balról jobbra kanyarítja a héját, mivelhogy a csigáknak egész életük csupa szimpátiákon és antipátiákon alapul. Ebből világos, hogy azok a conchyliologok, akik a scalaria retrotorsával egész társadalmi revolúciót idéztek elő, s Németalföldnek jólétét, fölvirágozását alapjaiban megrendíték, véletlenül találtak olyan csigákra, melyek ily antipátikus találkozás által rendes építkezési rendszerüket ellenkezőre fordíták, s kegyelmednek is, drága asszonyom, annyi búbánatot okoztak. - Ezeket mi most, ha kegyelmed az én ajánlatomba beleegyeznék, kegyetlenül letromfolhatnók, s kegyelmed rövid időn roppant nagy gazdagságot szerezhetne magának, hogy azt minden asszony, még a kormányzóné is megirigyelné.
- S hogy történhetnék ez meg? - kérdezé a jó lélek, fél arcát kitüntetve abból a főkötőből, mely eddig csaknem egészen fogva tartá.
- Akképpen, hogy kegyelmed a szokott szállítmányosai által hozatna ide magának, jól eltéve tengervízbe, eleven scalariákat és nautilusokat, amiket legkönnyebben lehet elevenen elfogni a párzás ideje alatt.
E szóra az én háziasszonyom az egész fátyolát az arca elé húzta, s szemérmesen megfeddett.
- Tartsa, kegyelmed, a nyelvét kapicányon, s gondolja meg, hogy szemérmetes özvegy előtt elmélkedik.
- Igazság. Tehát ,,a törvényes egybekelés" idején. Ideérve, az eleven csigák számára egy nagy vízmedencét fogunk elkészíteni, melybe tengervizet eresztünk, tengerfenék homokú talajba tengeri növényeket ültetünk, s abba a csigákat és nautilusokat elhelyezzük, és tápláljuk tengeri csillagokkal, holothurokkal, s más afféle puha állatokkal. Azok nemsokára le fogják rakni tojásaikat. A scalaria tojásai egymáshoz vannak kötözve selyemszál alakú fonallal, mint egy gyöngyfüzér, a nautitus tojásai ellenben hatosával vannak egymáshoz ragasztva, mint a csillag. Mármost, ha egykor ezeknek birtokában leszünk, egy ilyen gyöngyfüzérnyi scalariát a két véginél összekötünk karikára, a közepibe a karikának oda tesszük a nautilus-tojáscsillagot, s meglássa kegyelmed, hogy mind valamennyi, mikor a tojásból kibújik, megfordítva kezdi el a héját építeni.
Az én asszonyom kapott ezen az ajánlaton, mindjárt megtette a megrendelést, s azontúl sokkal nyájasabb volt hozzám, mikor lejött a kertbe, s egy negyedórával tovább időzött ott, mint egyébkor.
Én azalatt végeztem a magam hivatalos kötelességét; délelőtt kifényesítettem a rám bízott ágyúkat, megvizitáltam a legénység kabátját, nincs-e rajta egy gomb az állam címerével lefelé fordítottan felvarrva, elmentem raportra a kapitányhoz, megmondtam neki, hogy minden rendben van; vasárnaponkint rendeztem a tűzijátékot a népkertben, s hétköznap délutánonkint kertészkedtem az özvegyasszonynál. Ami pénzt szereztem, azt megtakarítottam, kancsóhoz, pipához még kínálva se nyúltam, s mindenkinek megadtam a titulusát, akivel beszéltem. Ekképp mindenütt megkedveltettem magamat. Valóságos istenfélő kegyes ember lett belőlem.
(- Hej, nagy tolvajság fog még ebből kisülni! - sóhajtá a soltész.)
Hiszen megvallom az igazat, nem azért viseltem magamat így, mintha az nekem valami nagyon jólesett volna, hanem hogy ezáltal érdemeket szerezzek magamnak arra, hogy minél előbb hadnagyi rangra vergődhessem.
Midőn tehát megérkezének az eleven puhányok, elkészítém számukra a kert hátuljában a tervezett medencét, melyet magas téglafallal vettünk körül, s ott az elhelyezett csigák szerencsésen lerakták tojásaikat, melyekkel azután megkezdém a célba vett mesterkedést. Méltóztatnak azt tudni, kegyelmes uraim, hogy a csigák tojásainak az a tulajdonsága van, mely a madarak és kígyók tojásaitól őket megkülönbözteti, hogy a fejlődő állattal együtt maga a tojás is nő. A csigatojás, mely eleinte akkora volt, mint egy lencseszem, utoljafelé akkora lesz, mint egy mogyoró, és akkor a héja oly vékony, mint a hártya, s azon keresztül a már élő állatot lehet jól látni, amint sebesen forog, mint a pörgettyű, lehet látni, amint a szíve ver.
(- No, most meg már malacologiai praelectiót tart itt nekünk a gézengúz, hogy azzal is töltse az időt.)
- Már ezt pedig meg kell hallgatniok kegyelmeteknek; mert éppen itt vádoltak azzal, hogy ördöngös boszorkánysággal foglalkozom; tehát azt be kell bizonyítanom, hogy mindaz a siker, amit kívántam, nem a föld alatti hatalmakkal való egyetértésnek, hanem csupán a föld feletti természeti titok jól értésének következménye volt.
Már a fejlődő csigákon lehetett észrevenni a tojáshéjban, hogy azok mind balrul jobbra végzik a körforgásukat. Evégett, hogy a két antipatikus fajzás egymás közelében maradjon, gyakran meg kellett igazgatni a fekvésüket, mert a tojások libegnek.
(- Megállj csak! - szólt közbe a soltész. - Úgy tudom, hogy a csigáknak nincsenek szemeik: hogyan láthatják hát meg azok az antipatikus ellenfélt?)
Éppen a titkos antipátia által. Ha nincs szemük, ellenben vannak oly titokszerű orgánumaik, aminők nekünk melegvérű állatoknak nem adattak. - A kipattanó csigák mind egytől egyig balrul jobbra készítették a házaikat.
Íme, ezáltal meg volt oldva a mesés meggazdagodásnak a titka. Az én háziasszonyom e titokszerű természeti működés alatt, amíg az általam ápolt csigák műveiket befejezték, mindennap egy negyedórával többet töltött a kertbeli medence körül, s maga is segített nekem a csigákat helyreigazgatni, s e munkában eleinte csak a keze fejéről tűrte fel a ruhája ujját, de utoljára már egész könyökig felgyűrte azt, egy szép sima kart engedve szemeimnek meglátni, mely kegy nem osztatik egy erényes asszony által másnak, mint csupán a törvényes férjnek.
S minthogy ez múlhatatlan volt, s minthogy a titokba senki mást beavatni nem lehetett, a legtermészetesebb következménye volt a körülményeknek, hogy az ifjú özvegy avégett, hogy a karját könyökig feltűrve mutathassa meg nekem, erkölcsi kényszerűség által lett ösztönözve arra, hogy elébb a kezét nekem adja, s engemet törvényes férjül elfogadjon; tehát nem megbűvölés, nem ördögi praktika, nem gonosz csábítás által lett elérve az, hogy a város leggazdagabb és legszebb fiatal özvegyasszonya egyszer csak engem vezetett az oltárhoz.
(- Napnál fényesebb valóság! A szemérmetes hollandi özvegy rabolta el a kanonír-konstáblert!)
Azonban dúsan meg lett jutalmazva érte. Mert az általam ily módon előállított scalaria retrotorsák mesés gazdagságot hoztak a házához. Nem győztük hová fordítani a töméntelen pénzt. De a jutalom nagyobb része okvetlenül az a hitvesi hűség volt, amellyel én a feleségem iránt viseltettem. Magam sem hittem volna, hogy olyan jó férj válhasson belőlem. Amikor a kaszárnyában nem volt dolgom, mindig otthon ültem, s minden reggel magam főztem meg a teát feleségem számára.
Mindenképpen meg lett volna velem elégedve az asszonyom, az új férjével. Csak egy dologban nem álltam ki a megboldogulttal az összehasonlítást. Az kapitány volt, én pedig csak konstábler.
Persze csak olyan kapitány volt szegény, aki soha ütközetet nem látott, s mikor a polgárőrséget úrnapi processiók alkalmával vezényelte, s a mise végén sortüzet adatott, a két tenyerével betakarta a füleit, hogy ne hallja; hanem azért mégiscsak kapitányné ,,asszonynak" hítták az ő feleségét, az enyimet pedig csak konstáblerné ,,asszonynak". Ezt a degradációt asszonyszív nem képes elviselni.
Megpróbáltam én, mikor már nagyon sok pénzünk volt, hogy vásárolok magamnak legalább hadnagyi rangot. De elutasítottak vele, ötvenhatan voltak előttem bejegyezve, akiket nem volt szabad megelőznöm.
Emiatt aztán a feleségem nem járt ki a házból sehova, nehogy az ismerősök a konstáblerné ifjasszony címmel bosszantsák, s ha levelet írt valahova, amivel kénytelen volt, mert még a mészárostól is levél útján rendelte meg a borjúcombot, így jegyezte a nevemet alá: Van der Bullen Tóbiás kapitány özvegyének a férje; amiből utoljára az lett, hogy rövidségnek okáért Van der Bullen Tóbiásnak híttak. Így jutottam a tizenkettedik álnevemhez, egészen ártatlanul.
Ez mondhatom, hogy nagyon unalmas élet volt. Hiába volt a tömérdek sok pénz a ládánkban, ha nem volt mire kiadnunk. Az ivásról lemondtam, pipázni otthon, a tisztaság végett, nem volt szabad. Pedig otthon kellett ülnöm. Nem is tudom, hová mentem volna. A kereskedők gyűldéjében mind olyan dolgokról beszéltek, amiket én ki nem állhattam: a férfiak mind olyan okosok itt, hogy nem lehet velük semmi tréfát kezdeni, s az asszonyok oly erényesek, hogy még a kakasaiknak sem engednek egy tyúknál többel ismeretséget kezdeni.
Ezalatt megtörtént az a szerencse, hogy a feleségem abba az állapotba jutott, amelyben az asszonyoknak rendkívüli kívánságaik vannak. Hiszen tetszik tudni, hogy ez rendes dolog. Az egyik asszony azt kívánja meg, hogy egy tál vargacsirizt szeretne megenni; a másik mindjárt meghal, ha egy nagy varangyos békának a rángatózó lábát le nem haraphatja; van olyan, amelyiknek a kedvéért éjszakának idején kell kiugrani a férjének az ágyból, s fölverni valamennyi szatócsboltot, hogy adjanak a felesége számára egy kis jó fáin kulimászt. Tetszik tudni, hogy az ilyen kívánságokat nem lehet, sőt veszedelmes megtagadni. Az én feleségem valamennyinél egzotikusabb dolgot kívánt meg. Egy darab pergament. Hát hisz az van elég. Igen, de arra a pergamenre annak kellett írva lenni, hogy az ő férje kapitány.
Hol vegyek ilyet?
Mikor legjobban tépelődtem rajta: elém hoz a véletlen egy régi ismerősömet. Mynheer Ruissent.
Rögtőn rám ismert, nem lehetett magamat előtte eltagadnom. Különben is volt már közöttünk némi cimboraság, ami kőtelezett a bizalmasságra.
Elmondta előttem, hogy ugyan keresnek ám Németországban, egyfelől a templáriusok templomi kincseinek meghatalmazás nélküli újra cineztetése végett, másfelől pedig a hamburgi múh-borjú csodálatos metempsychosisának előidézése miatt.
(- Gyönyörű parafrázisai a lopásnak és gyilkosságnak! - dörmögé a soltész.)
Szerencsém, hogy itt Hollandban csak a feleségem megholt férjének a nevén gúnyolnak, mert ha megtudnák azt, hogy ki fia vagyok, bizony, kiadnának.
Én meg azután magam részéről előadtam neki a nagy bajomat, hogy kapitány szeretnék lenni, de nem tudom, hogyan kell azt itt kiböjtölni, anélkül pedig a feleségem agyonbosszant.
- Hja, fiam - mondta mynheer Ruissen -, ,,nem éred azt hajasan: kopaszan is bajosan", hogy te itt a szárazföldön valaha kapitány légy. Itt nem csinálnak háborút: azt a hollandus jobb szereti nézni. Hanem ha kapitányi rangra akarsz vergődni, gyere el velem a tengerre, én most útban vagyok Kelet-India felé; éppen puskákat, ágyúkat szállítok a bengáliai nábob, Nujuf kán számára: annak a hadseregében szolgál mint hadvezér a te hazádfia, Reinhard Walter. Az is kalandorból, minő te vagy, lett nagy úrrá. A nevét megváltoztatta Sommerre, az indusok úgy híják, hogy ,,Szumrő, a franciák meg ,,Sombre". Annak nagy szüksége van jó katonákra, különösen tüzérekre. Ha eljössz velem, egy esztendő alatt fejedelem is lehet belőled, nemcsak kapitány.
Mynheer Ruissen olyan csodadolgokat tudott nekem mesélni Sommer bámulatos sikeréről Bengáliában, hogy egészen felhevítette az agyamat.
Hozzájárult a rettenetes unalom, ami ebben az egyhangú semmit nem tevésben majd megölt már. Felcsaptam a mynheernek.
A feleségem nem tudott hová lenni örömében, mikor bevezettem hozzá mynheer Ruissent, s elmondattam vele, hogy van egy ország, ahol terem egy fa, annak a neve banán, annak van ezer ága, minden ágán lóg száz füge, s minden fügében egy kapitányi pátens: csak le kell szakítani. Még ő küldött.
- Eredj, fiam! Eredj mindjárt! Le ne késsél a hajóról!
Ő maga pakolt el a számomra minden útravalót, a jó lélek! Hiába kértem, hogy ne emelgesse a bőröndöt; csupa igyekezet volt: még szappant is pakolt el a számomra, meg fogkefét. S mikor elbocsátott, még csak meg sem siratott. A hollandi nők hozzá vannak már ahhoz szokva, hogy a férfiak évhosszat odajárnak távol tengereken túli országokban, s arra való a kölcsönős erényességben való bizalom, hogy egymást ne féltsék.
Megvallom, a sok egyéb közt, nekem is tetszett az a gondolat, hogy nem kell idehaza lennem bizonyos idő alatt, amíg a kezdődő ember a legkiállhatatlanabb valamennyi állatok csirkéi és csikói kőzött. Bizonyos, hogy az én hivatalom volna a bölcsőringatás. Akkor mégis ringasson engem inkább a hajó.
Két nap múlva hajóra ültem mynheer Ruissennel, s egy időre búcsút vettem Európától. Kedvező szél dagasztá vitorlánkat. Feleségem zsebkendőjével integetett utánam a partról.
(- Követtél el útközben valami tengeri istentelenséget? - állítá meg a kifeszített vitorlákkal tovarepülő hajót a soltész.)
- Semmi feljegyzésre méltót.
(- Akkor ugord át az egész Atlanti-tengert a Csendes-óceánnal egyetemben; ne töltsd az időt repülőhalak és éneklő szirének meséivel, hanem köss ki egyenesen Bengáliában, s folytasd ott, ahol valami gonoszat tettél.)
- Megérkeztem már!









Jókai Mór: Egy hírhedett kalandor a XVII. századból


NYOLCADIK RÉSZ  Bengáliában
1. SZUMRO BEGUM
- Megbocsát nekem a kegyelmes törvényszék - kezdé másnap a vallatott bűnös -, ha némi körülményeket előrebocsátok. Ezek az általam elkövetett legsúlyosabb vétkek felvilágosítására szolgálnak, amik között vannak a bálványimádás, soknejűség és királyölés.
(- Tudom, hogy mindmegannyi virtussá fognak azok átváltozni! - sóhajta fel keservesen a soltész.)
- Igenis - hagyá helybe a vádlott.
Tehát, hogy az elején kezdjem: a Gangesz partján, Benáresz mellett van egy óriási torony. Annak az ablakából nyúlik ki egy emberderék vastagságú bámbuszgerenda, arra van felakasztva hosszú láncon egy nagy vaskalitka. Abban a vaskalitkában ül egy ember, akinek a toronyból hosszú bámbuszrúdon nyújtanak be enni- és innivalót. A kalitka egy nagy tó fölött libeg, melyet a Gangesz szakadéka képez; ez a tó tele van krokodilusokkal. Estenden csak úgy tátogatják a százfogú torkaikat, fölfelé ácsingózva. Ha az a kalitkában ülő ember valahogy ki tudna törni a vasrudakon, s megkísértené a leugrást abba a tóba, bizonyosan felfalnák a kajmánok.
S ki ez az ember ott abban a kalitkában?
Senki sem más, mint ő császári királyi fensége, sah Allum, a nagymogul koronaörököse.
S miért ül ő ott abban a kalitkában?
Azért, mert vendégszerető karokkal fogadta Mir Kosszimot, a bengáliai nábob őfenségét, mikor őt az angolok a patnai ütközet után országából elűzték. Az angolok azután sah Allumot is elfogták a buxari ütközet után, akkor Mir Kosszim továbbfutott az audhi nábobhoz. Ennek a fővezére volt Sommer.
Az angolok azt követelték az audhi nábobtól, hogy adja ki nekik Mir Kosszimot és Sommert, hogy még két másik kalitkát függeszthessenek fel a krokodilustó fölé, s azokba elhelyezhessék őket sah Allum mellé, hogy ne unja magát őfensége olyan nagyon.
Az audhi kán futni hagyta Sommert, s nem adta ki a kalitka számára. Sommer a dzsatokhoz menekült a Jumnak folyón túl. Ott új hadsereget szervezett. Az angolok onnan is elűzték. Akkor futott a radzsputa fejedelemhez, Joudporba. Annál is hadsereget alkotott európai rend szerint, s meghódította számára a chitorei és az abnili rahjákat; - az angolok innen is elűzték. Nem hadsereggel, hanem ráijesztettek a nábobra. Sommernek futni kellett.
Innen aztán Nujuf kánhoz futott Delhibe, India fővárosába, akinek egész neve ,,Mirza Nujuf kán, Zülfikár, al Dowla", a nagymogul fővezére és mindent tevő minisztere; Sommer itt is szíves fogadtatásra talált.
(- No, ez éppen hozzád illő csavargó lehetett - jegyzé meg a soltész.)
Nagy megtiszteltetés rám nézve!
A legelső napon már alkalma volt Sommernek meghálálhatni Nujuf kánnak a baráti fogadtatást. Éjjel a lázadó maratták rajtaütöttek a fővezéri palotán, s meg akarták Nujuf kánt ölni. Sommer a hű kíséretével gyorsan segélyére rohant, s leverte a lázadókat. Azok pedig mennykő fickók, a császári sereg válogatott csapatjai, akik az előbbeni nagyvezérrel megtették azt, hogy mikor nem fizette ki a zsoldjukat, megfogták, kikötötték az égető napra hajadon fővel, s addig tartották ott, míg nem fizetett.
(- Ezt jó lesz nem publikálni, nehogy az európai katonák is megtudják! - dörmögé - nem a soltész, hanem a nagyfejedelem.)
A megszabadított császár hálából Sommerre bízta hadseregei szervezését. Ez rövid időn oly hatalmas haderőt gyűjtött össze a bennszülöttekből s európai bevándorlókból, hogy egy év alatt meghódítá vele a szomszéd dasásokat, elfoglalta a fővárosukat, Agrát, nábobjukat, Nevil Szinget beszorította Deig várába, s e hozzájárulhatlannak hitt sziklafészket ostrommal bevette.
A delhi császár e diadalmas hadjárat jutalmául egy elfoglalt tartomány, Szerdhána királyává nevezte ki Sommert. Így lett a trieri fűszerkereskedő fiából király. Valóságos uralkodó király.
Ne méltóztassanak unni ez elbeszélést, kegyelmes uraim. Szükséges volt ezt előrebocsátanom, hogy kimagyarázhatóvá tegyem a sors bámulatos fordulatait, amik csak egy idegen égalj alatt történhetnek meg. Ez fogja megérthetővé tenni azokat a nagy bűnvádakat - miknek puszta neve engemet a földre lesújt, de ha a lábam alatt levő földet leírhatom, mindenki azt fogja mondani: kelj fel, és menj békével odább! Az a föld termi ezeket a bűnöket, mint a csörgőkígyót, az upászfát: nem szíved.
Szerdhána királyának birtoka tízszerte nagyobb, mint a trieri fejedelemség, s jövedelme négyszerte több, mint a nagyhercegé. Gyönyörű, áldott ország: gabonában, gyapotban, dohányban gazdag. Sommer hatalmas várat építtetett fővárosa mellé, s haderejével féken tartá a szomszédokat. Keresztültört a mevási erdőkön, miken eddig idegen hódító soha át nem hatolt, amik előtt vissza kellett fordulni Nagy Sándornak diadalútjából, melyek Dzsingisz kán hordáit megszégyeníték, s melynek lakosai csak a szomszédokra kivetett harácsot beszedni törtek elő ismeretlen rengetegeikből. Sommer betört a hódíthatlan kietlenbe, s a császár jobbágyaivá tette a zsarolókat, valamennyi fejedelmeikkel együtt. Innen íziben a kegyetlen ballukok ellen fordult, akik fiatal leányok vérével áldoznak bálványisteneiknek, s hetek alatt kiűzte őket sziklavölgyeikből; utoljára a lázadó joinaguri rahja, Pertaub Szing ellen fordult, s mikor erővel nem bírta őt legyőzni, szép szóval, rábeszéléssel kényszeríté a meghódolásra.
A császár újabb jutalomról gondoskodott hadvezére számára, ami hozzá legméltóbb volt. Delhi legelőkelőbb fejedelmi családjában volt egy leány, bámulatos szépség, a neve Zeib-Alniffa (hindu nyelven: ,,nemének dísze"), azt kérte meg számára feleségül. Sommer azt mondta a császárnak, hogy csak olyan föltétel alatt veszi nőül a csodaszép Zeib-Alniffát, ha ez áttér a keresztyén hitre.
A császár megütközve kérdezé tőle, hogy nem tudna-e szeretni egy brahman nőt?
- Éppen azért, mert nagyon tudom őt szeretni - felelt a vezér -, akarom, hogy legyen katolikussá. Én már hajlott korú vagyok, van egy korhely fiam, akit elkergettem magamtól; ha meghalok, özvegyem a brahman szokás szerint, velem együtt megégeti magát; de ha katolikus hitre tér át, akkor nem a máglyámra lép föl, hanem a trónomra, s lesz országomban ,,begum", özvegy királyné, s nem kerül a derék ország korhely, kicsapongó fiam kezére.
- Igazad van! - mondá neki a császár, s megengedé, hogy az ifjú, szép fejedelemnő Sommer kedveért a keresztyén misszionáriusok előtt a Krisztus hitére térjen át: olyan nagy kegy, aminőt még európai ember ki nem vívott Kelet-Indiában.
S a szép ifjú hölgy a bálványozásig szerette férjét: vele járt minden hadjáratában, ápolta, híven őrködött felette, megóvta a leggonoszabb ellenségtől, az árulástól, mely a hindu faj fejedelmét, mint a liánvenyige az őserdőt, körülfonja. A szerencsés hadvezérnek tömérdek volt az irigye, vetélytársa: az angol társaság is régi ellensége volt. Gyakran csodaszerű volt megmenekülése a halálveszélyből, amit Zeib-Alniffa figyelmes szeme látott meg rendesen. Egyszer mégis sikerült őt megmérgezniök: a hős király hű neje karjai közt lehelte ki a lelkét.
Ekkor érkeztem meg éppen Szerdhánába, ahová Sommer meghívott tüzérsége vezényletére. A megholt király után özvegye foglalta el a trónt ,,Szumro begum" cím alatt. A fiát kizárta a király az öröklésből. Erkölcstelen, rossz fickó volt. A királynő trónralépte után, mikor már az özvegy által rám volt bízva a várbeli tüzérség főparancsnoksága, egy pillanatra láttam őt. Elébb meg akart vesztegetni, hogy szolgáltassam ki neki a királynét, s mikor az nem sikerült, akkor fenyegetődzött, hogy mit tesz majd, ha király fog lenni.
- No, ha te király fogsz lenni - mondám neki -, akkor én királygyilkos leszek!
Végzetes jóslat volt ez. Hosszú ideig nem láttam azután a fickót.
A Szumro begum erős kézzel ragadta meg a kormánygyeplőt, férje rendes hadseregét megszaporította, ágyúi számát negyvenre fölvitte, s a hadgyakorlatoknál maga vezényelt személyesen, tüzes paripáján vagy csataelefántján ülve; nemsokára megtanulták a szomszédok fegyveres kezét tisztelni, a császár pedig az eszéhez bízni; oly nagy lett a befolyása, hogy az ő tanácsa döntött az udvar elhatározásainál.
S az ilyen keleti tanácskozások nagyon furcsa természetűek. Mikor Gholan Kadir, a császár kegyence, észreveszi, hogy befolyása csökken a Szumro begumé miatt, akkor beront a fővárosba a vezénylete alatti rohillasereggel, s elkezdi a császári palotát ágyúztatni. Az ágyúszóra aztán hirtelen összeszedi Szumro begum a maga csapatait, összefog a császári herceg Jewán Bukkal, visszaágyúztatja Gholan Kadirt, s kiszabadítja a saját palotájában megostromolt császárt, akkor aztán szépen eszükre térnek a harcoló felek, s kiegyeznek. Ez még a lengyel diétánál is praktikusabb módja az alkotmányos tanácskozásnak.
A belső zendüléstől megszabadult császár azután időt nyert a külellenségek felé fordulhatni. A zűrzavar alatt elfoglalta Kuli kán Ghokul Gúr várát: azt vissza kellett foglalni.
Hadserege volt hozzá elég nagyszámú, csak vezérei lettek volna. De hiányzott a ,,Szumrő. - Csak a ,,Szumro begum" volt itt - és még az is többet ért valamennyi vezérénél. - Három hétig ostromoltuk már Ghokul Gúr várát, s a parancsnok alkudozni kezdett a feladás végett. - A császári sereg ezalatt nekiadta magát a dőzsölésnek; egy éjjel aztán, mikor gondatlanul álomnak hajtá mindenki mámoros fejét, a közelben táborozó Kuli kán rajtaütött mongol lovasságával a császári táboron, s az álmából fölriadó sereget tetszése szerint kezdte mészárolni. A felgyújtott sátrak fényénél a rémületes öldöklés képét a várőrség is megláthatá; arra az is kirontott a kapukon; előhozta az ágyúit, s hátulról támadva meg a császáriakat, vészt, rémületet szórt a hadtömegeik közé. A császár sátorát széttépték a golyók, s a palankinhordozói közül kettőt megöltek; gyalog kellett futnia, s nem is tudta, hová? Két tűz közé volt szorítva. És bizonyára veszve lett volna a gonosz éjjeli csatában sah Allum minden hadastól együtt, ha ott nincs Szumro begum, a maga kis csapatával, amit európai tisztek tartottak jó fegyelem alatt.
A vész hírére a hős királynő maga rögtőn palankinjába ült, s a hirtelen kéznél levő testőrcsapattal - alig volt száz ember - meg a vezényletem alatti ágyúüteggel a legveszélyesebb helyére rohant az ütközetnek.
Mikor elértük a kirohanó várőrséget, a délceg amazon csak azt a szót mondá nekem:
- Cselekedj, ahogy én cselekszem!
Azzal, kiszállva palankinjából, lóra kapott, s a kis testőrcsapatja élén rárohant a várőrségre. - Én tudtam a magam dolgát. Ágyúimat úgy helyezém el, hogy azoknak a kartácsai mindenütt az előrerohanó királyné útját seperjék tisztára, míg másfelől jól irányzott tekéim az ellenfél ágyúit törték össze. Az nehány perc múlva hanyatt-homlok rohant vissza a vár felé; de Szumro begum egyszerre ért oda vele a felvonóhídhoz, s a kinnszorult vezért elfogta, s a várba behatolt, és azt is elfoglalta; hozzám vissza csak tizedmagával tért a királynő: testőrei többi részét a várban hagyta őrségül.
- Most menjünk a császárt megmenteni! - kiáltá, s azalatt egész rendbe állított dandárjának élére állva, vágtatott az egész harcvonalban dúló ütközet színhelyére. E zárt tömeg és ütegeinek pusztító tüze megtörte Kuli kán hadát, a császári derékhad összeszedte magát, feltüzelve egy hős asszony példája által, visszafordult, s tönkreverte az ellenséget. A felkelő nap teljes diadalunkat világítá meg. El volt foglalva a vár, s le volt verve az ellen.
Sah Allum az egész hadsereg előtt ölelte keblére a Szumro begumot, s e dísznevet adá neki: ,,legkedvesebb leányom."
Azt sem tartózkodott kimondani valamennyi vezére előtt, hogy ennek a derék asszonynak köszönheti egészen mind maga, mind a vele együtt harcolt hat császári herceg és az egész hadsereg megszabadulását.
Erre aztán a Szumro begum, asszonyi szemérmes elpirulással, így felelt:
- Nem az enyém az egész dicséret: nagyobbik része azt a vezéremet illeti, aki ágyúim tüzét intézte. Őt jutalmazd meg.
S e szókkal engem mutatott be a császárnak.
Sah Allum azt felelte rá:
- Légy te magad az ő jutalma.
S saját császári kezével vezette oda hozzám a csodálatra méltó szép arát; tulajdon gyűrűjével jegyezve el őt a számomra, s egyúttal kinevezett a Szerdhána tartomány együtturalkodójának a Szumro begummal ,,Maharadzsa Kong" név alatt.
Így lett énbelőlem nem ,,alhadnagy", hanem alkirály.
(- S ez mind az utolsó szóig megtörtént igaz dolog? - szólt közbe a soltész.)
- Ahogy megolvasható a delhi udvari krónikákban, és még több is ennél.
(- Halasszuk a többit holnapra! - szólt a nagyherceg. - Ma érjűk be azzal, hogy egy andernachi cserzővargának a fia felkerült a delhi császárság szeharomporei országa Szerdhána tartományának királyi trónjára. Ennél többet egy napra nem lehet tőle követelni.)









Jókai Mór: Egy hírhedett kalandor a XVII. századból


2. A BÁLVÁNYIMÁDÁS
Másnap folytatá a a vádlott:
- Szép lett volna ez így nagyon. Kaptam egy országot húsz lakrúpia jövedelemmel, hozzá egy csodaszép fiatal királyi feleséget, olyan szemekkel, amikhez hasonlítható drágakő nincsen; hanem egy nagy baj volt: hát a másik feleséggel mi lesz?
Mindenképpen utamban volt a vallás, s ezt a Szumro begum előtt be kellett vallanom.
(- Én bizony nem látom át, hogy miért kellett bevallanod? - szólt közbe a soltész. - Hazudtál te már azelőtt is eleget, nagyokat is. Ez is elfért volna a többi között.)
Ne méltóztassanak kegyelmességtek, elfelejteni, hogy az apám szomorú temetésénél fogadást tettem, hogy ezentúl istenes életet élek, és soha az igazságtól eltérő szó ajkamat el nem hagyja, s az a koporsószegből kovácsolt gyűrű folyvást ott szorította a hüvelykujjamat, s figyelmeztetett fogadásomra.
Én tehát kötelességemnek tartottam a Szumro begum előtt fölfedezni, hogy nekem már van egy törvényes feleségem Hollandiában, akivel nemcsak a fölbonthatlan szakramentum kőt össze, hanem még az a remény is, hogy visszatértemkor keblén fogom találni kisgyermekemet, akit tehát, még ha elhagyhatnék is, el nem hagyok.
A szép királynő nemhogy megneheztelt volna ez őszinte vallomásomért, sőt inkább nagyon felmagasztalt érte.
- Aki ilyen hűséges a távollevőhöz, az bizonyosan hűséges fog lenni a közellevőhöz is. Az akadály nagy, de nem elháríthatlan. Csak a vallás van közöttünk: az pedig megváltoztatható. Ha katolikusok maradunk, akkor második nőt nem vehetsz, amíg az első él; mert ez a kétnejűség vétke volna; ha pedig a brahman hitre térünk át, akkor nekem mint asszonynak trónon ülni, mint özvegynek újra férjhez menni tiltják a szent könyvek. Hanem van a két vallás kőzött egy harmadik, a ,,Siva"-hit, országunkban bevett felekezet, a dzsangámok hitvallása. A dzsangámok csak egy istent hisznek: a ,,Sivát", annak a képét hordják a karjukra akasztva, a Lingám-bálványt. Ezek nem ismernek el rangkülönbséget ember és ember között, mint a brahman hitűek, az asszonyt nem tartják lelketlen állatnak, hanem, miképp a keresztyén vallás hívei, minden embert egyenlőnek vallanak. A dzsangám hit szerint lehet egy férjnek több feleséget is venni, még idegen nemzetbelit is, és szabad velük egy asztalnál étkeznie, ha a próféta Bazawa asztaláldását elmondták az étkek fölött. Ha erre a vallásra térünk át mind a ketten, akkor elvehetsz feleségül engem, s megtarthatod a régit: tisztelet és szeretet megosztva is egész marad.
Meggondoltam a dolgot. Egy egész ország sorsa függött elhatározásomtól. Az egyik oldalon egy nép, mely uralkodásomtól várja fölvirágozását, másfél millió tallér évi jövedelem, egy dicső hölgy, ifjúságtól ragyogó arccal, deli termettel, szerelemtől lángoló szívvel, ki minden áldozatra kész érettem, s a paradicsom minden gyönyörét kínálja ajkaival: - a másik oldalon pedig a római pápa, a Szent Péter kulcsaival... ugyan, kegyelmes uraim, ha önökre lett volna bízva a választás, melyik után nyúltak volna?
(- Elmenj, perversus nebuló! - kiálta rá a nagyherceg. - Még minket is bele akarsz vonni a condolentiába! Persze hogy mi is úgy tettűnk volna, mint te. Soltész uram is hamarább megcsókolta volna a szép menyecske száját, mint a pápa papucsát, kivált ott az Isten háta mögött, Szeharompore ország Szerdhána tartományában. Bálványimádó lettél. Nem tehettél másképpen. Lelked rajta. Számolj érte a másvilágon. - Ez a bűnlajstromból törültessék ki neki!)
Még a soltész sem tudott ennek ellentmondani. Eleinte ugyan csak szedegette komoly ráncokba az arcát; de végre ő is hagyta nevetésre futni az ajkait, a többi bíró urak példájára, s a gazembernek kénytelen volt elengedni a bálványimádás főbenjáró nagy vétségéről szóló vádat.
- Kegyelmes uraim, tudjátok meg, hogy kettős házassági bűnöm fölött igazságosan ítélhettek, minő más élet, más világ van ott, ahova a sors engem elvezetett.
Maga az ég sem az, ami minálunk. A hollandi nap még holdvilágnak sem járná meg rajta. A lángözönlő ég fölforralja a vért és az agyvelőt, s a páráktól teljes lég phaenomenonokat mutogat, mik a lázálmak fantazmagóriáit elevenítik föl, hármas napok, tűzkeresztek jelennek meg az égen, s délibábok, amik fölfordított városok képeit mutogatják; néha támad olyan borulat, melytől minden tárgynak elvész a színe. Erdők, házak és emberarcok egyforma okkersárga színt vesznek föl, mintha meghalt volna a világ, s majd mikor megered a zápor, az olyan, mintha tűzeső hullana alá az égből, szikrák, zsarátnok, olvadt láng özöne; máskor meg a felhőszakadás véreső képében jelen meg, bíborfénnyel árasztva el az egész vidéket. Aztán forró napokon, mikor a pórok az úton végigfutnak (mert úri rend sohasem fut, nyáron nappal nem is jár a szabadban), akkor a lábaik által fölvert por úgy tűnik elő a napsugárba, mintha lángok között járnának, mint a pokol elkárhozottai.
És aztán ez a föld maga, mely a mi hollandi üvegházaink növényeit mint őserdőt tenyészti elő, ahol a mi cserépben ápolt dísznövényünk irtatlan bozót, búvhelye a tigrisnek, s a napsugárban bujálkodó növényzet ámbraillatától ittas maga a levegő. A százféle gyümölcs, mely az év minden szakában érik, megmagyarázza: hogyan élhet meg egy népfaj, mely számosabb egész Európa lakosságánál, csupa növényétellel, húseledel nélkül, melyet vallása megtilt. A borassuspálma maga mézet, olajat, bort, cukrot szolgáltat neki, más pálma lisztet, vajat, tejet ad ingyen, sőt van egy fája, melyen kész kenyér terem; emberfő nagyságú cipók; nyersen édes gyümölcs, s megsütve kenyér.
(- De már ez sok! - rivallt közbe a soltész. - Amit eddig összevissza hazudtál, csak hittem, ahogy hittem; de hogy kész cipók függjenek a fákon, amiket csak le kell szakítani, s elküldeni a pékhez, ez nagyon erős!)
- Én nem bánom - szólt a vádlott -, ha nem méltóztatnak kegyelmességtek, szavaimnak hitelt adni, küldjenek ki kegyelmesen egy deputációt Kelet-Indiába, vizsgálja meg, alaposak-e állításaim. S ha egyetlen adatom hamisnak találandják, vessék el valamennyit aszerint.
(- No, köszönjük a jó tanácsot! Hogy most küldjünk ki egy vizsgáló bizottságot a világ végére, s míg ez a földet körülhajókázza, addig függesszük fel a te kerékbetöretésedet! De már akkor inkább elhisszük akár még azt is, hogy eleven állatok vannak gyümölcs gyanánt felakasztva a fákra, s lógnak rajta, mint nálunk a vackor.)
- Aminthogy úgy is van. Vannak itten nagy mókusok, azazhogy kis kutyák, amelyeknek szárnyaik vannak, és repülnek, s melyek éjszakára a hátulsó lábaiknál fogva felakasztják magukat a fákra, s úgy lógnak rajtuk, mint nálunk a fára felfutott tök gyümölcse.
(- Mondtam, ugye? - szólt kolerikus kacagással a soltész. - Repülő kutyák, amik lábuknál felakasztva alusznak! Csak mondjad tovább, gaz kópé! Hisz azért ül itt együtt az érdemes törvényszék, hogy neked mindent elhiggyen. Már csak magam is szeretném megérni, hogyan mentenek ki téged a fán termő kenyerek és a repülő kutyák a bigámia és királygyilkolás bűnei alól.)
- Azonnal rá fogok térni. - Az egész körülfogó világ ellenállhatatlan befolyással van itt az ember kedélyére, s maga az őslakó, vallásával, szokásaival, megrögzött fogalmaival egy új élet elfogadására kényszeríti a közötte letelepülő idegent. Ez a nép, melynek egy része mezítelen jár, a másik a legnagyobb pompa drága terhe alatt görnyedve, keveréke az eszményi szépnek és rútnak; majd hős, majd gyáva; szabad, mint a madár, és lenyűgözött, mint egy szerzetes; paradicsomi semmiségében irigylésre méltó, s óriási alkotásaiban bámulatra keltő; melynek városai pompára, nagyszerűségre meghaladják az európai metropolisokat, templomai egész hegyek; egyetlen sziklából művészi kézzel, tízezer oszlopos, bálványtábor-szerű épületszörnyeteggé kifaragva, s kunyhói nyomorultabbak a mi hódjaink lakásainál: ez a nép - ezer istenével, akinek mind szolgál, áldozik, s akik közül egy sem segít rajta, ez a nép, mely oly szelíd, hogy egy állatot meg nem öl; engedi magát széttépetni a tigristől, elgázoltatni a szarvorrútól, maratni a kígyótól, s csípetni a mérges rovartól, védelem nélkül, hanem a szomszéd fajt kiirtani nem tartja véteknek; hol a nagy úr a nem osztályához tartozónak érintésétől megfertőzöttnek hiszi magát, s joga van hozzá, hogy annak azt a tagját, mely ruhájához ért, levágja, s hol a szegény pária azt természetesnek találja; hol az asszonynak a megholt férjjel együtt elevenen meg kell magát égetni a máglyán, s hol az újra férjhez ment özvegyet úgy tekintik, mint becstelen személyt; hol a beteg embert kiteszik a folyópartra, s kimondják rá, hogy megholt, s ha véletlenül felgyógyul, nem szabad visszatérnie az élők közé, hanem keresnie kell a magához hasonlók gyarmatát, kik egész társadalmat képeznek már: a holtak nemzetét; a babona és költészet ez ősnépe között minden fogalom elenyészik, melyet mi, európai lakók, magunkkal odaviszünk: más lesz az erény, más lesz a bűn, s más a beszámítás.
(- Ez a hosszú beszéd arra való volt, ugye, hogy ott a kétnejűség is meg van engedve?)
- Igenis, meg van engedve, hanem egy föltételhez van kötve. Az első feleségnek bele kell egyezni, hogy a férj második nőt vehessen. S amíg az belenyugvását nem nyilvánítja, a második nőt a férjnek megölelni, megcsókolni nem szabad.









Jókai Mór: Egy hírhedett kalandor a XVII. századból


3. MAJMÚNA ÉS DANESH
Az én szép Zeib-Alniffám csodálatra méltó nő volt. Mikor a mennyegzőnk napján, mely valódi ázsiai pompával lett megülve, végre egyedül maradtunk, hogy a szerelmesek estebédjét elköltsük édes, bizalmas suttogás közt, ő nem volt rávehető, hogy mellém üljön az asztalhoz, hanem velem átellenben foglalt helyet az asztal túlsó végén. Azt mondta, hogy ezt az illendőséget meg kell tartanunk mindaddig, míg az első feleségem engedélye meg nem érkezik, hogy a második nőnek is szabad elmondani az asztalnál a Bazawa áldását. Amíg pedig ez áldást az új nő el nem mondhatja, addig egy pohárból nem szabad innunk, sem egymásnak a kezét meg nem szabad szorítanunk, sem az új nőnek a férje szemébe belenézni nem szabad; fekhelyünkön pedig, amíg a tilalom napjai tartanak, folyvást egy kivont kard fog feküdni kettőnk között, ami annak a jelvénye, hogy férj és nő egymáshoz nem közelíthetnek.
(- No, hiszen képzelem, gaz kópé, hogy sokat is respektáltad te azt a kivont kardot! - szóla közbe a nagyherceg.)
Magam is abban a hitben éltem, hogyha egyébkor bűnös életemben a szívemnek szegzett kivont kard sem tartott vissza, hogy a más asszonyát is kötelességei elfeledésére bírjam, ezúttal egy gazdátlan kard csak nem fog elriasztani, hogy a saját feleségem lehunyt szemeiről megtudjam, milyen a mosolygásuk? - Hanem az én Zeib-Alniffámnak több esze volt, mint nekem.
Oly nyájas, oly szelíd volt irántam, mint egy rabnő. Mindenféle csodálatos gyümölcsökből saját kezeivel készített számomra különféle italokat. Bort inni a Siva vallás nem enged: ámde e tropikus zónának száz meg százféle gyümölcse van, amiből oly zamatos italok készülnek, hogy az ember elfeledi mellettük a bort, s a sörtől visszaundorodik, ha egyszer ez éteri, a nektárhoz hasonló italokat megízlelte. A pálmák kifúrt kérge, az agavék levágott hajtása kantaszámra önti az édes, fűszerillatú nedvet, s azoknak mámorító hatása fokozódik az álomgyönyörig; nem olyan az, mint a részegség, hanem hasonlít az egzaltációhoz.
És eközben az én szép menyasszonyom tündérregéket mesélt nekem, minők ott a pálmaerdők árnyában születnek. Elmondta nekem a szép Kamr Esszamán herceg és a bájos Bedur királyleány történetét, kiket két tündér, Majmúna és Danesh, mikor aludtak, szárnyaikra vett, távol országokon keresztül magával röpített, mint vőlegényt és menyasszonyt összehozott, s mikor azok a boldog örömek közepett ismét elaludtak, újra felragadott, s a herceget s hercegasszonyt hazavitte az apjához, egyiket Indiába, másikat Perzsiába. Nagyon szép történet volt az, hanem én elálmosodtam rajta. Bizonyos vagyok felőle, hogy az a fűszerillatú nektár, amit Zeib-Alniffa készített a számomra, idézte elő ezt az álmosságot nálam, csak arra emlékezem még, hogy amint a kereveten végigdűltem, Zeib-Alniffa is odajött hozzám, a kivont kardot odafekteté kettőnk közé, s aztán ő is letette a fejét mellém.
De én abban a percben, amelyben a szememet lehunytam, már nem voltam a földön. Hallottam a szél zúgását a fejem fölött, s mikor a felhőkön keresztültörtem, azok mennydörgést hallattak utánam, mint mikor a villám kettéhasítja őket.
A millió csillag ragyogásánál megismertem a Danesh tündért, aki a hátán vitt; óriási férfialak volt, akkora denevérszárnyakkal, hogy azok a két láthatárt csapkodták, a haja, szakálla nem volt szőr, hanem bambusz- és pálmalevél. Oly gyors volt repülésünk, hogy a fejünk fölött levő hold, mely az első negyedet mutatta elindulásunkkor, azalatt megtelt, el is fogyott az utolsó negyed karajáig. Egy meteor sok ideig versenyt futott velünk, s mikor utolért, a Danesh tündér hozzárúgott a sarkával, s a tűzgolyó szikrázva pattant szét alattunk. A földre letekintve, sebesen láttam alattunk eltűnni Kínát, amit városainak porcelántornyairól s hosszú vízcsatornáiról ismertem meg; Tibetet a nagy örök jég fedte Himalája heggyel; a nagy mongol sivatagot; míg végre megérkeztünk az Ararát hegyéhez, amit megismertem a körüle lobogó lángokról, amik a tűzimádó parzok oltárai: itt vannak a bakui öröktűz forrásai, s a Danesh tündér szintén a tűzimádó pogányok egyik nagy szelleme.
Az Ararát hegye tetején van egy felséges nagy palota, aminek leírásához emberi szavak nem elégségesek, s aminek minden fala tele van írva olyan emberek neveivel, akik bizonyságot tesznek róla, hogy ők boldogok voltak, s magasztalják azért az Istent. Az aranynál fényesebb betűkkel írt nevek úgy ragyognak mindenütt, hogy világosabbá teszik az éjszakát a nappalnál. Danesh tündér itt letett engemet, a tenyerére emelve, egy drágakövekkel s selyemmel bevont szobában, s elkezdett oly hangon kacagni, mintha a mennydörgés nevetne. E kacagásra olyan sírás felelt a levegőből, mintha a meleg déli szél sírna.
- Elkéstél egy percnek a százezredik részével! - kiálta fel Danesh.
- Megelőztél háromszáz aeonnal! - kiálta alá a másik hang, s abban a pillanatban repülve szállt alá a Majmúna tündér az egekből. Ez is óriás volt; de leány. Hajfürtje csupa tengeri koráll, szárnyai mint a fényes gyöngyház. Ez meg egy nőt hozott a vállain, s azt letette mellém. Azzal a két tündér egyszerre füstté változott, az egyik kék, a másik sárga füstté, s az a füst két kristálypalackba lassankint behúzódott, amik egy drága ételekkel és italokkal megrakott asztalon álltak.
A nő, aki a kereveten ült mellettem, a saját feleségem volt, akit Niemengenben elhagytam: csakhogy minden sokkal szebb és bájosabb rajta, mint aminőnek eddig ismertem; szemeinek tüze, ajkainak pirossága, arcának mosolygása sokkal bájolóbb, mint minőnek valaha láttam; szava csengőbb, hízelgése édesebb, egész lénye valami földöntúli. Elhalmoztuk egymást csókjainkkal; az volt a legelső kérdésünk és feleletűnk egymáshoz, s míg a boldogság mámorával saját lelkem egészen megtölt, nőm arcán jólesett látnom, hogy ez a boldogságérzet az ő szívét is ellepte. Ezer bohóságot kővettünk el egymással: gyermekek voltunk, kacagtunk, aztán nekiültünk a pompás lakomának, megosztottunk egymással minden falatot: ittunk egy pohárból és ültünk egy széken, s az előttünk levő palackokat sorra kóstolgattuk, s úgy tetszett, hogy minden újabb ital édesebb, mámorítóbb volt, és minden ital után édesebb, mámorítóbb volt a csók. Emberi nyelv ki nem bírja fejezni azt a gyönyört, amin megosztoztunk. Csak két palack volt még az asztalon, egy kék és egy sárga. - Ízleljük meg még ezt is! - mondá a feleségem. - Ízleljük meg! - felelém én, s felnyitottuk a palackokat. Hanem azokból ital helyett sárga és kék füst lövellt gyorsan elő, mely megtölté az egész termet: a füsttömegek alakot öltöttek, az egyikből lett Danesh tündér, a másikból Majmúna. Mi megtudtuk, hogy édes boldogságunknak vége, s ismét el kell válnunk. Azzal a neveinket mi is felírtuk a falra azok közé, akik itt boldogok voltak, ragyogó betűkkel.
Ekkor jutott eszembe, hogy hiszen énnekem nevezetes mondanivalóm van a feleségemhez.
- Tudod, hogy én király lettem? Rajtad kívül másik feleséget vettem. Megengeded-e, hogy azt is megöleljem, megcsókoljam, úgy, mint téged?
Az asszony azt mondta: megengedem.
S hogy bizonyságom legyen az iránt, hogy ez órában együtt voltunk, beszéltünk egymással, s ő nekem engedelmet adott, úgy megszorítá a kezemet, hogy az ujjamon levő jegygyűrű, az ő jegygyűrűje kettépattant.
Én pedig azután, hogy neki is legyen szintén afelőli bizonyossága, miszerint egy boldog éjt együtt töltöttünk az Ararát hegyi palotában, nekiadtam azt a ,,lingám"-ot az arany karpereccel együtt, melyet karomon viseltem a Siva vallás jelvényeül, s azon fölül egy szárnyát annak az ágymennyezetnek, melynek árnyéka boldogságunk tündérörömeit rejté, leszakíték, s azt is nekiadtam. A függöny sötétveres selyemből volt, és rajta aranyszövetű sárkányok.
Azzal a két tündér mind a kettőnket ismét vállaira kapott, s ismét dörgött utánunk a felhő, süvöltött az áthasított lég, sziporkáztak a csillagok, a Himalája jégcsúcsán már rózsaszínt ragyogott a hajnalsugár, a tündérnek sietni kellett; a tengert hallottam mormogni alattunk; Danesh kétségbeesett sietséggel repült előre; amint egy sugár a keleti hegyek közül kilövellt, az őt mint a lángnyíl lövellte át; kiejtett a kezéből, s én leestem a földre.
Szerencsémre nem nagyot estem; csak a kerevetről a padlatra.
(- De már mi szűkség volt teneked még azt is elmondanod előttünk, hogy mit álmodtál? - zsöltölődék a soltész mogorván.)
- De már, kegyelmes uraim, ha ezt az én álmomat a niemengeni törvényszék protokollumba vehette, s arra ítéletet alapíthatott, csak jegyezzék fel kegyelmetek is, mert nagyon súlyos következései lesznek még ennek az álomlátásnak in praxi.
Oly elevenen állt előttem ez a tündéries álom, hogy én azt reggel Zeib-Alniffának úgy mondtam el, mint való történetet. Hogy első feleségemmel igazán találkoztam az éjjel, bizonyította a búcsúvétel alkalmával, a kézszorítás alatt kettépattant gyűrű az ujjamon.
- Ez csodálatos eset - mondá Zeib-Alniffa -, érdemes, hogy első feleségeddel tudasd azt. Írd le az egész történetet, hogy azt neki elküldjük. Egyik vezéremre fogom rábízni, hogy elvigye Hollandba az izenetedet.
Én kaptam az ajánlaton, s egy hosszú szelet kínai pálmapapírra, mely olyan szívós, mint a bőr, felírtam az egész álomlátást, a királyné odahívatott hét írástudó boncot, azok a maguk névaláírásaikkal hitelesíték, hogy ez valójában akképpen történt, s hogy Majmúna és Danesh valóban oly régóta ismeretes két cég, mely a direkt összeköttetést India és a világ egyéb részei között tündéri postaközlekedései által fenntartja, s mint az írott krónikák bizonyítják, köztudomásra létezik az a palota Ararát hegyén, melyben az egymástól elválasztott boldog szerelmesek találkoznak, s annálfogva kétségbevonhatatlan tény, hogy én és az első feleségem egymással egy boldog, vallomásokban gazdag éjszakát töltöttünk vala el.
- Ezt a levelet, és az általad küldött lingámot, egy vég olyan selyemszövettel, melyre arany sárkányok vannak szőve, elküldjük az első nődnek. Követem indul azonnal a hajóra - mondá Zeib-Alniffa. Én azt hittem, hogy már most ezzel hát egészen el van hárítva közülünk annak a kellemetlen kivont kardnak az akadálya.
De csalatkoztam, mert az estebédnél ismét nem mondta el Zeib-Alniffa az asztal fölött Bazawa áldását.
- Hát mire vársz még? Nem kértem-e már első feleségemtől, hogy adja beleegyezését új nősülésemhez? Nem találkoztam-e vele? Nem adtam-e oda neki a lingámot?
Zeib-Alniffa mosolyogva válaszolt:
- Valóban, mindazt megtetted. Hanem ő nem adott neked még semmit. Amíg az ő helybenhagyó levele kezemben nem lesz, addig én nem mondhatom el a Bazawa áldását az asztal fölött.
- Hát énnekem addig mindig a paradicsom kerítésén kívül kell a virágillattal táplálkoznom, amíg a követünk a tengeri utat kétszer megcselekszi?
- Csak egyszer. Ő visz magával nehány hímgalambot, azokból a zöldtollúakból, amiket vőlegénygalambnak hínak. Amint első feleséged megírja a helybenhagyó levelet, azt egy ilyen galambnak a szárnya alá köti, és az a galamb két nap alatt Hollandból iderepül. Tehát csak az odavaló utat számítsd.
De nekem az is hosszú idő volt. Azon kezdtem gondolkozni, hogy majd nem sokat kérdezem én, hogy mit mond a Siva, a Brahma, a Visnu meg a többi sokkezű, soklábú istenség.
(- Hát Jehova? Te gazember! - kiáltá közbe a soltész, méltó felgerjedéssel.)
- Sehol sem tiltja a több feleség-tartást! Jákob patriárkának volt kettő, Szent Dávidnak négy, bölcs Salamonnak ezernégyszáz! - Hanem hát kár lesz a drága időt vesztegetni azzal, hogy itt most dogmatikus vitákba elegyedjünk. Az én utam sietős! - Úgysem lett semmi az én elbúsult szándékomból; mert én száztíz napot és éjszakát töltöttem együtt a bűbájos szép Zeib-Alniffával: együtt étkeztünk, egy mennyezet alatt aludtunk; de sohasem jutottam annyira, hogy csak a kezét megszoríthattam, vagy az ajkait megcsókolhattam volna.
(- No, azt szeretném megérteni, hogyan történhetett? - mondá a nagyherceg.)
- Kívánja, kegyelmességed, hogy mind a száztíz napnak és éjnek a változatos történetét előadjam?
(- De hisz azt el ne kezdd! - kiálta közbe a soltész. - Csak úgy summázva add elő.)
Föltettem magamban, hogy abból az álomitalból többet nem hörpentek föl, amelyik a múlt éjjel a Danesh tündér hátára ültetett, s azt meg is mondtam Zeib-Alniffának.
- Jól van, tehát készítek neked olyan italt, ami egész éjjel ébren fog tartani.
Ezt már óhajtottam.
Mert Kelet-Indiában a mindenféle philtrakészítés igen magas tökélyre van emelve. Van olyan szer, amitől a legcsendesebb kedélyű ember feldühödik, és harci kedvet kap, ezt ,,bang"-nak hívják; a békeszerető elefántokat a ,,khanverd" cukorba főtt liktáriumával oly verekedő kedvre tudják hangolni, hogy azok egymással párharcot vívnak a sah vendégei mulattatására, a ,,kherat" italtól költővé lesz az ember, a legegyügyűbb fickó meséket mond, s azokat versekbe szedi folyvást, a ,,mhovak" virágtól, ami mannaképp hull a fáról, amíg azt eszi a nép, olyan engedelmes kedélyű lesz, hogy csak akkor lehet rajta megvenni a ,,nazzerani" adót; a dacutok olyan mérget tudnak a forrásokba tölteni, hogy az utasok elalusznak tőle. Ezúttal énvelem Zeib-Alniffa a ,,panzopari"-t kóstoltatá meg; ami nem ital, hanem valami rágószer, s az a tulajdonsága van, hogy még a részeg embert is úgy kijózanítja, hogy csupa bölcsesség fészke lesz a koponyája.
Akkor aztán elkezdett velem csupa okos dolgokról beszélni.
- Látod - monda -, még azzal, hogy én téged férjül választottalak, nincs bevégezve az, hogy te valósággal az légy, ami én vagyok: uralkodó. A nép még most csak ,,ráná"-nak nevez; még nem ismeri el, hogy te ,,rahja" vagy. Ez pedig nagy baj; - mert van még egy ,,ráisz" is, a megholt férjem fia, s amíg belőled rahja nem lesz, ez mindig elsőséget tart a trónhoz.
- Ez bizony tökéletesen igaz; de hát mit kellene csinálnunk?
Az én szép Zeib-Alniffám aztán elmondta előttem az egész tervezetét, mely szerint az uralkodásunk alá adatott tartományt valóságos hűbéri meghódolásra lehet rábírnunk. Ez eltartott reggelig, s én oly józan és higgadt voltam ez idő alatt, hogy még azt is megláttam, hogy az én hasonlíthatlan szépségű Zeib-Alniffámnak a bal orcája közepén egy lencseszemölcs van, amit eddig sohasem vettem észre - aztán meg, hogy iszonyú sokat tud beszélni. Alig vártam, hogy megvirradjon. Nincs kijózanítóbb philtra világon, mint mikor az embernek a felesége folyvást jó tanácsokat osztogat.
Az indusoknál pedig ez bevett szokás. Igazi indus ,,szing", ahogy ott a nemes embert hívják, semmit nem kezd, mielőtt a feleségétől tanácsot nem kér, sőt a magas rangú ,,csakúr"-ok, amik olyanok, mint nálunk a bárók, a hozzájuk intézett kérdésre sem adnak addig feleletet, amíg a feleségeiktől meg nem tudakolták, hogy mit feleljenek. ,,Vajon minő idő lesz délután, Gholem Szing?" ,,Majd szólok erről a feleségemmel." Délután aztán feleletet ad rá: ,,Pompás, derült idő lesz, Utsár Szing!", s meglehet, hogy már akkor szakad a zegernyezápor.
Másnap hozzáfogtunk a tartományunk bekörutazásához, ami megkívántatott az én ránából rahjává emeltetésemhez.
Egész dandárt képezett a menet, mely fejedelmi körjáratunkat kísérte lóháton, tevén, elefánton. Mi ketten, a begum és én, elefánton utaztunk. Mégpedig egymástól elkülönítve; mert azt az indus etikett meg nem tűri, hogy férfi és nő egy ,,szováriban" üljenek egymás mellett, ez a neve az elefánt hátára kapcsolt mennyezetes hintónak. Az előcsapattal ment a begum, az utócsapattal pedig én magam, s az én elefántom hátára volt csatolva egy jó bronz sugárágyú, ami nagyon célszerű úti szerszám volt azon kéjkiránduláshoz, ahol százféle rablónépen keresztül kellett kierőszakolnunk a szíves fogadtatást. Én az egész idő alatt csak úgy találkozhattam a feleségemmel, hogy az egyikünk az egyik elefánton ült, a másikunk a másikon.
Részt vettünk az indus népség mindenféle ünnepében. A ,,kígyók tiszteletén", a ,,kókuszok imádásán" mindvégig kitartottunk; a Moharram búcsújánál magunk is belegázoltunk térdig a Gangesz szent vizébe; a Holica ünnepén hagytuk magunkat az őrült gusszainek és fakírok által veres porral telehintetni; a Ganéza ünnepén személyesen osztottuk ki a ,,nuzzart", és fogadtuk el a ,,Khillát"-ot, ami mindkettő ajándékot jelent: az elsőt a fejedelmek adják az alattvalóknak, a másodikat a jobbágyok az uralkodóknak, s amiknek kicserélése nélkül nincsen elismerve az uralkodói viszony.
Sorra látogattuk a nép hagyományos szent helyeit: a bálványszobrokkal megrakott chaitiákat, pagodákat, gambiákat és baolikat, amik részint templomok, részint temetkezési helyek; a Jainászok állatkórházait, ahol az indusok beteg kutyákat, macskákat, ökröket, nemkülönben hollókat, szarkákat és pulykákat ápolnak, a naussnik városait, amikben nem lakik más, mint nőszemély: a bajadérek, a férfi csak vendég, s a bajadéreknek szabadságukban áll a királyok tanácstereméig behatolni, s amíg azok a minisztertanácsot tartják, azalatt énekelni és táncolni.
(- Ez Istenuccse jó szokás! - mordult közbe a nagyherceg. - Aztán igazán szépek-e azok a bajadérek, héj?)
- Valóban elbájolók, kegyelmes úr; öltözetük csupa selyem és kasmír, arannyal és igazgyöngyökkel hímezve, mezítláb járnak, de lábaik ujjai drágaköves gyűrűkkel terhelve. Ruhájuk dereka épp olyan hiányos, mint a mi hölgyeinké, csak azzal a különbséggel, hogy amíg delnőink ruhadereka a vállakat és kebleket hagyja fedetlen, ami igen természetes, az indu bajadérek ugyanazt felhúzzák a vállaikra és kebleikre egészen, s mi azontúl következik csípőig, azt hagyják csupaszon, ami nem kevésbé természetes.
(- No, elég volt már ezekből az allotriákból! - förmedt rá a soltész haragosan. - Most meg már a pogányok divatjáról kezd el disserálni!)
Magunk is tartottunk nagyszerű látványokat a nép mulattatására, elefántok harcát elefántokkal és emberekkel, mik közül az elsőt ,,muszti"-nak, a másodikat ,,szatmári"-nak hívják; indus oroszlánok viadalát vadkanokkal és szarvorrúak tülekedését egymás között. Viszont a mi tiszteletünkre a barátságos nábobok rendeztek lámpás ünnepeket és sakkjátékokat, amiken eleven alakok képezték a sakkfigurákat.
Bejártuk tartományunk legrejtélyesebb vidékeit, ahol a thugok laknak, akiknek vallásuk parancsolja, hogy az utasokat megfojtsák; a bhilek vidékét, akik nem ismernek más isteneket, mint a nyavalyákat; a majmok telepeit, ahol nem lakik más nép, mint a négykezűek, a majmok királyát ,,Lengur"-nak hívják és a lakóit majomembereknek, akik beszélnek, de ruhát nem viselnek.
Fejedelmi körutazásunk minden napja új meg új bámulnivalót hozott. Ha elhagytuk a ,,hét bölcs városát", következett a ,,királyok temetkezési városa", egy város, melyben nincsen más, csak templomok, és minden templom alatt egy király nyugszik, és senki más nem lakik a városban. Azután jött a búcsújárás a buddha fájához (mert ámbár mi a Siva valláshoz tartoztunk, de alattvalóink többségének megnyerése végett a Buddhának is kellett áldoznunk). - Innen elmentünk a ,,bölcsesség kútjaihoz", melyeknek templomait azon bajadérek őrzik, akik menyasszonyfővel lettek özvegyekké, s akiknek csak a templomban szabad bajadéri mesterségűket gyakorolni mint istentiszteletet.
(- Csinos templomok, mondhatom! - mordult közbe a soltész.)
(- De a liturgiájuk nem lehet unalmas - jegyzé meg a nagyherceg.)
Mindezen napok alatt nem láttam én az én felséges feleségemet másképpen, mint a trónusán ülve vagy elefántháton vagy palankinban hordatva, amikor én is rendesen másik trónon, elefánton vagy palankinban kucorogtam; még csak diskurálni is alig volt alkalmunk egymással.
A száztizedik napon végre visszakerültünk a fővárosunkhoz. E nap reggelén az indulás előtt Zeib-Alniffa levelet küldött hozzám, melyben azzal örvendeztetett meg, hogy szent fogadalmunknak, melyet nálunk ,,Szent József házasságának" neveznének, a mai nappal vége jár. Postagalambunk azóta visszaérkezett a várt engedéllyel. Amidőn városunk kapujához fogunk érni, az ország előkelői, a ,,ráók" és ,,szing"-ek és a bölcsek, a boncok és a szentek, a ,,gusszainok" egész pompával fognak elénk kivonulni, s engemet ünnepélyesen fognak mint ,,rahjá"-t üdvözölni, amire e kőrúttal rászolgáltam. Akkor azután következik egy nagy fejedelmi lakoma; amit bevégez az ,,Utterpán"-ajándékozás: ami abból áll, hogy minden vendég kap egy selyemzsebkendőt, amit maga a király öntöz meg rózsavízzel, ő pedig a maga utterpánjait a királynétól kapja meg, akitől azután a boldog férj a ,,zenanah"-ában kérheti a rózsavíz-locsolást. A zenanah pedig az a hely, ahová csak a férjnek és a feleségnek szabad belépni: ez a boldog családi szentély.
Megvallom bűnömet, uraim; dicsőségem érzete s boldogságom előérzete annyira eltölté a lelkemet, hogy nem jutott eszembe sem a Siva istenhez felfohászkodni, aki mindezeket adta, sem a Jehovához, aki elveheti.
De egyéb bűnöm még ez ideig nem volt. Az a fakír, aki egy cserepet hord a fején, mindaddig, amíg az abba ültetett narancsfa kivirágzik, s gyümölcse megérik, s éjszakára egy fához kötteti magát, hogy állva aludjék, nem szenved annyit, mint én, aki az asszonyok legszebbikét hordtam a tenyeremen száztíz napig anélkül, hogy annyit mondtam volna neki: ,,édes!"
Itt volt hát az utolsó nap! A város előttünk állt; aranyozott tetejű palotái a meleg ködön keresztülragyogtak elénk. Már láttam a piac közepén fölmagaslani a ,,baoli"-t, mely alatt fekszik a ,,háromlábú tehén" gránitból faragva, melyről azt vallja minden igazhivő, hogy éjfélkor fölkel, és elmegy legelni; már láttam a pompás faragványú kapukon kitódulni a sokaságot, mely ragyogó fegyverzetében, lóháton és tevepúpon ülve közeledett elénk, a lovasokkal vegyest tódultak a bajadérek és fakírok: itt minden díszmenetben együtt jár az igazgyöngyös, csojtárját rázó paripa, meg a meztelen tagjait mutogató koldus, a brahminok meg a táncosnők; arany, drágakő, szépség, virágok, aztán rongy, piszok, nyitott sebek összekeverítve.
Zeib-Alniffa, mint rendesen, az úti kíséret élén haladt a maga elefántján, én pedig a kíséret végén, úgyhogy egy jó ágyúlövésnyi távol választott el bennünket egymástól. Mikor a szemközt jövő lovascsapat odaért a begum elefántjához, hallottam valami nagy néprivallást, de nem tudtam az értelmét kivenni, csak azt láttam, hogy erre Zeib-Alniffa a szovariban felállt, s heves taglejtésekkel kezdett el szónokolni.
Ezalatt azonban egy fakír odafurakodott hozzám. A legrútabb példány, amilyent valaha láttam. Ennek úgy látszott, hogy fogadása tartotta, hogy tíz esztendig el nem vágatja se a haját, se a körmét.
- Mit akarsz? - kérdezém tőle.
- Azt, hogy végy föl magadhoz - felelé a fakír -, oda akarok melléd ülni a szovariba.
A fakírnak, az indus szentnek a kívánságát pedig teljesíteni kell, akármit kér; kivált ennyi nép szeme láttára. Lehajoltam hozzá, belemarkoltam az üstökébe, hogy megkönnyítsem neki a fölmászást, s aztán odaültettem őt mellém a szovariba.
- Jól jártál, hogy teljesítetted a kívánságomat - monda a fakír -, mert most az életedet mentem meg. Tudd meg, hogy amíg távol jártatok, a városban lázadás ütött ki. Az összeesküvők letették a begumot a trónról, s helyette kikiáltották rahjának az első férje, Szumro sah fiát, Deli Szingh Raiszt. Az elfoglalta a várost, megvesztegette a hadsereget, hogy mind melléje álljon; akik a te híveid voltak meg a begum tanácsosai, azokat mind kivégezteté: terád is az a sors vár, ha kézre kaphat.
Nem akartam az őrültnek hinni. Hanem aztán hinnem kellett a saját szemeimnek. A következő pillanatokban azt láttam, hogy az én kedves Zeib-Alniffámat durva férfikezek megragadják, s lerántják az elefántról, azután kezeire, lábaira láncokat verve, gyalog hajtják őt a város kapuja felé, a szemtelen naussnik hadától csúfondárosan körültáncolva, míg az üresen maradt szovariba egy férfialak kapaszkodik fel, az uralkodói gyöngyös süveggel, gyémántos kócsaggal a fején; a gyalázatos kicsapongó rossz fiú, derék apja után királyfi, de eredetére csak olyan német ,,bursch", mint magam; s aki mégis letaszít a trónról engem, s láncra vereti az én nőmet, a begumot: egy hősnőt, a császár megszabadítóját, országa újjáteremtőjét, csak azért, mert a gazember kész volt a Buddha vallására áttérni, míg a begum a Siva vallást fogadta el. S ez elég volt, hogy azt a barom népet magához térítse.
(- Valóban, ilyen dolog Európában nem történt még soha! - jegyzé meg a nagyherceg.)
- Elkeseredésem nem ismert semmi határt. Így elveszteni egy pillanat alatt országot és feleséget; megfosztatni hatalmamtól és szerelmemtől, látni, hogy rabolja el egy gyáva fickó kincseimet, mik közt Zeib-Alniffa volt a gyémántcsillag, több volt, mint amennyit keresztyéni türelem és sivai hülyeség vállvetve elviselhet; odaugrottam a sugárágyúmhoz, mely a szovarihoz volt csatolva, s nekiirányoztam azt a másik elefántnak.
Az új rahja ott szónokolt a körüllevő fényes és piszkos sokasághoz, két keze szörnyen hadonászott, parancsokat osztva: jól célba vettem őfelségét. Az ágyú eldördült, s a következő percben már nem volt se korona, se fej a deklamáló alak vállai között, csak a két keze hadonászott még, parancsokat osztogatva.
Ekkor aztán megfordítottam az elefántot, s elvágtattam, amilyen gyorsan az csak vinni tudott. Sokáig üldözött egész lovascsapat, hanem én az elefántommal a dzsungel bozótjai közé vágtam, s míg a sűrű berken keresztültört, a lovasok elmaradtak mögöttem, az éj végre elvont a szemeik elől. Az életemet megmentettem, de csak a meztelen életet. Nem volt semmim, és nem voltam semmi.
(- De igenis voltál valami - szólt bele a soltész -, két nő férje és egy király gyilkosa.)
(- Minorem nego; majorem non concedo! - veté ellen a herceg. - Miután a második házassága csak ,,Szent József-házasság" volt, annálfogva annak az esete nem involválhat bigámiát; - ami pedig a királygyilkosságot illeti, qui bene distingvit, bene docet; királygyilkosság az, amit egy alattvaló követ el egy koronás fő ellen; de mikor egyik király öli meg a másikat, az nem ,,regicidium"; hanem ,,ordalia", fegyveres istenítélet, s ezt törvény és usus és pactum conventumok szankcionálják és ratifikálják. - Submergantur!)
(- Tudtam! - csattant fel a soltész -, hogyha beszélni hagyjuk a gazembert, három ilyen capitale delictumból, minő az idololatria, bigamia és regicidium, olyan tisztára mossa magát, mint Szűz Susánna.)
- De hát mi hasznom volt mindebből a dicsőségből? Én csak azért jöttem ide, hogy kapitányi rangot szerezzek magamnak; nem akartam én királlyá lenni. Mert sokkal jobb dolog nyugalmazott kapitánynak lenni, mint exkirálynak. A rahja hívei nagy díjat tettek a fejemre. Elfutottam a bandzsári faj közé. Ennek nincs állandó hazája, hanem egyre kóborol a Gangesztől az Indusig, s a tengertől a Dhawalaghiri hegyig. Tökéletes hasonmása a mi cigányainknak. Ezek közül akartam magamnak hadcsapatot alakítani, hogy majd azzal visszahódítom az országomat, s kiszabadítom a fogoly királynémat.
Nem volt a vállalatomon Isten áldása. A bandzsárik fejedelme, mikor már indulóban voltam a hadaival, jobbnak találta énvelem magammal vásárt ütni, s minthogy az angolok is vérdíjt tűztek ki a fejemre, eladott nekik készpénzen, s az én nyomorult fejem odajutott vesztére, ahol a legnagyobb veszedelem várt rá: az angol Kelet-Indiai Társaság kezébe. - Ott azután megtanítják az embert imádkozni, ha sehol sem.









Jókai Mór: Egy hírhedett kalandor a XVII. századból


KILENCEDIK RÉSZ  A tengeren
1. A KALÓZ
Engem nem tiszteltek meg azzal az angolok, hogy a krokodilusok tava fölé akasszanak fel kalickába. Ez a mulatság csak a bennszületett igazi sahok és rahják számára volt fenntartva. Minden hosszas teketória nélkül elszállítottak Bombayba, s ott hajóra tettek még ötven más magamforma úriemberrel, kik mind Európából kerültek ide, a kelet-indiai náboboknál szerencsét keresni; akiknek az volt a főbűnük, hogy franciák, németek, hollandusok vagy spanyolok voltak. A kelet-indiai angol társaság jogot formált magának mindezeket összefogdostatni, a megriasztott nábobok által (akik maguk is mind megvesztegethető, gyáva gazemberek) kiadatni, s azután egy csomóban valamennyit elküldeni Új-Kaledóniába.
De hát kérdem én kegyelmességtektől, hogy midőn én abban a rozzant kutterben egy velem egyenrangú spanyol hidalgóval egy padhoz láncolva izzadtam az evezőfeszítésben; Murder kapitány pedig azalatt osztotta a födélzeten a parancsot, hogy Új-Kaledónia helyett a sokkal gonoszabb Új-Zéland felé vitorlázzanak, s amíg a Kelet-Indiai Társaság a deportáltak számára becsületes kétszersültet, füstölt húst és brandyt utalványozott, s annak az árát Murder kapitány föl is vette, nekünk mégis nem adott egyebet száraz halnál meg poshadt víznél, hát akkor melyikűnk volt a kalóz? Ő-e, vagy én? Ki rabolta ki a másikat a tengeren? Ki élt vissza a tengerésztörvénnyel? Én-e, vagy ő?
(- Átkozott a lelke! - kiálta fel a nagyherceg, nagyot ütve botja végével a földre. - Murder kapitány volt a kalóz!)
No, csak azt akartam konstatálni; mert a jogtalan erőszak ellenében minden tőrvény szerint jogosult az önvédelem. Amint mi szegény deportáltak vettük észre, hogy hajónk folyvást dél felé közeledik, amit a csillagok állásából kivehettünk, azonfölül a skorbut is kiütött közöttünk a rossz élelmezés miatt, s ha panaszt emeltünk, korbácsot kaptunk a hátunkra, elvégre összeesküdtünk, hogy egy éjjel megszabadítjuk magunkat a láncainktól, s elfoglaljuk a hajót. Jogunk volt hozzá. Mi voltunk a felperesek, a hajótulajdonos volt a jogbitorló.
Az én hidalgó társam nagy praktikus volt ebben a dologban. Megtanított bennünket rá, hogyan lehet a békókat, mint a kesztyűt vagy a csizmát lehúzni az embernek a kezéről, lábáról. Az igen szép tudomány. De nem adom ingyen.
(- Pedig pénzért nem vesszük meg, nem akarjuk hasznát venni! - tiltakozék a soltész.)
Mi tehát egy éjszaka, kiszabadítván magunkat a láncainkból, fölrohantunk a födélzetre, az álomittas legénységet megkötöztük anélkül, hogy vért ontottunk volna, s uraivá tettük magunkat az ,,Alcyon"-nak. Mármost kérdem kegyelmességteket, lázadásnak nevezhető-e e cselekedet? Mi nem voltunk a Kelet-Indiai Társaságnak rabszolgái, nem voltunk hadifoglyai, nem voltunk gonosztevők. Nem volt neki semmi joga bennünket hajóhoz láncoltatni és deportáltatni. De éppen elítélendő Murder kapitány magaviselete, ki velünk, szabad urakkal, úgy bánt, mint néger rabszolgákkal, egész héten hallal tartott bennünket, holott nem voltunk mindnyájan pápisták, s pénteken azért is füstölt húst adott ennünk, holott csaknem mind pápisták voltunk.
(- De megérdemelte, hogy felakasszátok érte a legmagasabb árboc fájára! - förmedt fel méltó indignatióval a nagyherceg.)
No lám; és mi mégsem tettük azt! Az igaz, hogy csak azért nem tettűk, mert nem foghattuk meg. A mi igazságos jogaink kivívásának aktusa alatt a bűnterhelt kapitány, vétke súlyának érzetében, lemenekült a hajó lőporos kamrájába, s azzal fenyegetőzött, hogyha őt meg akarjuk fogdosni, a hajóval együtt a levegőbe röpít valamennyiünket. Mi tehát alkudozni kezdtünk vele. Megmondtuk neki, hogy nem bántjuk, de el fogjuk hagyni a hajóját mindannyian, akik deportálásra vagyunk szánva. Erre azt mondta, hogy vigyen bennünket az ördög. Akkor azután huszonnégy órai fegyverszünetet kötöttünk.
Legelső dolgunk volt...
(- Jóllakni... - előzé meg a soltész.)
Igenis, jóllakni, és még nagyobbat inni rá. Megszolgáltuk. Azután a nagy dereglyét a vízre bocsátottuk, elláttuk árboccal, vitorlákkal, áthordtuk rá amennyi kétszersültes láda meg italkáshordó belefért, egy ágyút a hajóról felállítottunk a dereglye orrában, fegyvert, töltényt összeszedtünk; azután a kutternek vitorláit, köteleit összevagdaltuk, az ágyúit a tengerbe hánytuk, hogy üldözésűnkre ne indulhasson, a földabroszt, kompaszt, távcsöveket elvittük magunkkal, s azzal, felhasználva a szép holdvilágos éjszakát, minden búcsúvétel nélkül elhagytuk a hajót. Hogy talált haza azután Murder kapitány a maga Alcyonjával, afelől biz én elfelejtettem kérdezősködni.
Ötvenen voltunk a dereglyén, menekülő deportáltak, ötféle európai nemzet. Minthogy egyedül én voltam, aki mind az ötnek a nyelvét beszéltem, azért engem választottak meg hajópatrónusnak, aki abban különbözik a hajóskapitánytól, hogy ez mindenkinek parancsol, míg amaz csak azt hajtja végre, amit társai elhatároznak.
(- Értjük, mire való a subtilis distinctió - szólt a soltész. - Hogyha valami subscus talál esni, legyen kire kenni a hibát.)
Igazán bámulom kegyelmességednek éles elméjét, hogy mindent egyszerre kitalál. Nem volna pedig semmi szükségem e superflua cautelára, miután a mi társaságunk semmi olyan dolgot el nem kővetett, amiért az árbocrúd igazságtételére rászorult volna. Célunk az volt, hogy valahol a Florida vagy a Filippina szigeteken kikötünk, s ott alakítunk egy szabad köztársaságot.
Tervünknek azonban egy nem várt akadály lépett útjába. Alig vesztettük el szemünk elől az Alcyont, amidőn oly szélcsend fogott elő bennünket a tengeren, hogy a vitorláink csak úgy lankadtan lógtak le a rudakról; csupán evezéssel tudtunk előrehatolni. A szélcsend napokon át tartott, legkisebb szellő nem fodrozta a habokat, s nekünk ezalatt az élelmiszereink tisztára elfogytak.
(- Hiszen most mondtad, hogy minden élelmiszert elhoztatok az Alcyonról - mondá a soltész.)
A ,,minden" éppen fele a ,,sok"-nak, és éppen tizedrésze az elégnek. Ha az élelmiszer volt a ,,sok", de a hozzá való száj volt a ,,több", s a többet a kevesebből kivonni tiltja az algoritmus.
(- Ez való szent igaz - szólt a nagyherceg -, nyolcat a hétből ki nem vehetek, kérek kölcsön...; no, hát kitől kértetek kölcsön?)
Útunkba akadt egy tengeri rákász. Ilyenkor szélcsendben lehet azokat a nagy rákokat fogni. Rákiáltottunk: ohé! - Méltóztatnak tudni kegyelmességtek a természethistóriából a tengeri ráknak azt a tulajdonságát, hogy az a világon minden állat, sőt emberek között a legfélénkebb teremtés. Ha mennydörgést hall, vagy csak egy ágyúlövést, ijedtében rögtön elrúgja a nagy ollói egyikét, hogy gyorsabban menekülhessen. Ezt tudva, a tengeri rákászok azt a konvenciót kötötték ki a hadihajósokkal, hogy mikor őket meglátják a tengeren, akkor ágyúval semmi jellövést ne tegyenek. Evégett a vitorlájukra egy nagy veres rák van pingálva. A rákászok viszont a velük találkozó hadihajóval tartoznak megosztani a fogott rákjukat.
- Ohé! - kiáltánk tehát a rákászokra, s kértük a rákilletményünket, mivelhogy minden szárított halunk elfogyott már, s csak fél adag kétszersültre voltunk szorítva.
- Ohé! - kiáltanak azok vissza. - Mi okon követeltek ti tőlünk rákot, hiszen ti nem vagytok hadigálya!
- De éhesek vagyunk, és van ágyúnk, lőhetünk vele, s akkor a ti rákotok mind eldobja az ollóját: ez dupla ok!
A rákászok átlátták, hogy kettős okunk van a követeléshez, s tengerészeti ,,úzus" szerint megoszták velünk a rákzsákmányukat.
(- No, ez hát akkor nem is volt kalózság; hanem csak tengerészeti úzus! - mondá enyhítőleg a nagyherceg.)
(- Jól van, jól: ez hát csak csemege volt; nem rablás, hanem csak torkoskodás, gyerekvétség; de halljuk csak a többit, mit míveltetek még tovább a tengeren, ötvenedmagatokkal meg egy ágyúval? Hadd terítem ki előbb a mappát! Akarom kitudni az utatok irányát, mert majd ebből fog kisülni, hogy becsületes utazók voltatok-e, avagy pediglen kalózok; mert nekem van annyi eszem és tudományom, hogy azt ki tudom találni, hidd el!)
A vádlott hamisan hunyorított a félszemével, s folytatá a vallomását.
- A Marquesas-szigetek táján találkoztunk egy spanyol kereskedőhajóval, melynek kapitánya, alázatos rimánkodásunkra, kávéval, csokoládéval és nádmézzel látott el bennünket; erre tovább vitorláztunk az Aleutok felé, ahol egy orosz kereskedőhajó tulajdonosa megszánta nyomorult voltunkat, s megajándékozott néhány tonna pálinkával és besózott tőkehallal; mire a Yucatan-sziget magaslatára értünk, ez a készletűnk is elfogyott, s kénytelenek voltunk egy útban talált olasz kereskedőhajó gazdájától szágópálma-lisztet és néhány tonna sultaninát kölcsönözni.
(- Minek voltak nektek azok a ,,donna sultaninák?")
,,Sultanina" annyi, mint apró szőlő, tonnákra rakva.
(- A gazemberek! Még nekik apró szőlő kellett!)
Hát - szorultságában még azt is megeszi az ember, ha nincs más. Azután meg a Barbados-szigetek táján találkoztunk egy török hajóssal, aki füstölt disznóhússal és szalonnával ajándékozott meg bennünket ,,Isten fizesse meg!" fejében; a Kanári-szigetek előtt egy kínai hajós szíveskedett a borait megosztani velünk, s a Zöld-előfoknál egy madagaszkári görög úgy megrakta a hajónkat rahat rakummal, hogy majd elsüllyedt alatta; továbbá a Tűzföld táján!
(- Megállj! Megállj! - kiáltá föl a soltész, mind a két tenyerével a térképre csapva. - Hiszen ha én a te utadat figyelemmel akarnám kísérni, az kellene, hogy egy szöcskének cérnát kössek a lábára, s úgy eresszem el a mappán. Innen oda! Onnan ide! Hiszen lóháton sem érlek utol.)
Biz ez egy kicsit kacskaringós utazás volt; de hát nem értettünk a hajózáshoz, rossz volt a mappánk, s compassunknak szeszélyei voltak.
(- Szeszélyei voltak! Talán nőstény compass volt?)
De meg az igazat megvallva, biz én magam sem tudom, hogy igazán azok voltak-e az illető vidékeknek a nevei, amiket felsoroltam, mivelhogy azon a vidéken az a rossz szokás van, hogy a szigeteknek a nevei nincsenek az utcaszegletekre felírva. Hanem annyit bizonyosan mondhatok, hogy mindezekkel az urakkal összetalálkoztunk, amíg a tengeri vándorlásunk útján keresztülkoldultuk magunkat.
(- Szép kis koldulás, mondhatom! Ötven felfegyverzett fickó; egy ágyúval, gyors vitorlázó dereglyével, aminek ötven evezője volt: minden hajót utol kellett érnetek.)
Mondhatom, hogy mindnyájan szívesen segítettek rajtunk, s amiben látták, hogy szükséget szenvedünk, azt erőnek erejével tuszkolták ránk.
(- Hát a brémai kereskedőre emlékezel-e?)
Hogyne emlékezném. A derék jó emberre. Aki a Jóreménységfokánál találkozott velünk. Nemhiába hívják azt Jóreménység-fokának. Mindnyájan el voltunk már rongyosodva; a viharok, a hosszas út, a hánykódások foszlánnyá tépték ruháinkat. Ekkor ez a derék ember - áldott legyen emlékezete - meglátott bennünket, megszánta meztelenségünket: levetette a saját kabátját is, hogy bennünket fölruházzon. Az Isten áldja meg jártában-keltében!
(- Az pedig egészen másképp adja elő a dolgot. Hazatérve, rögtőn panaszt tett a hanzai főtanácsnál, hogy egy kalózhajó - éppen a ti járművetek - a tengeren kifosztogatja a hajósokat, mindenkit megsarcol, akit útban talál: őt is egész legénységével együtt pucérra levetkőztette, ami igaz is; mert még soha az, ember emlékezetére, meg nem történt, hogy brémai hajóskereskedő a maga kabátját levetette, s akárki fiának önkényt odaajándékozta volna. Bréma nincs messze: idehívhatjuk a terhelő tanút, akit, úgy hiszem, Schultzénak hínak.)
Hanem akkor kérem az én tanúimat is megidéztetni, akik mellettem bizonyítanak: a spanyol kereskedőt, don Rodriguez di Saldapennát Badajozból -, az oroszt, Belóbratanoff Zvoinimir csinovnikot Kamcsatkából -, az olaszt, Signore Sparafucile Odoardót Palermóból - a törököt, Ali Baba Ben Didimi effendit Brussából - a kínait, Chien-Csen-Toiping-Van mandarint Sanghajból; a görögöt, Karaiszkakisz Leonidász Héroszt Trikalából...
(- Elég!!! - ordíta föl a soltész, két tenyerével bedugva a füleit. - Ne mondd tovább! Inkább elhiszem egy lábig, amit beszéltél! Tengeri koldusok voltatok tehát? Tengeri ,,armer Reisender"-ek, és nem tengeri rablók? Megengedi, kegyelmességed, hogy ezt kihúzzuk a bűnlajstromból? - Restál a kannibalizmus vétke. Halljuk az emberevést!)
Előrebocsátom, kegyelmes uraim, hogy nem minden időben és nem minden országban és még ott is, ahol, nem minden körülmények között tekintetik az emberevés halálos bűncselekedetnek. A Fidzsi-szigetek lakói ezt valódi hőstettnek tartják, s az elfogott ellenséget megenni legalkalmasabb feladatuk. A mexikóiaknál az emberevés a vallásos kultuszhoz tartozott: Magyarországon a nagy tatárfutás idején, mint Rogerius bizonyítja, a minden élelmiszerektől megfosztott emberek kénytelenek voltak egymást megenni. Ugyanezen viszonyok állnak a tengerészekre nézve is. - Egy roppant nagy zivatar után, mely a Csendes-óceánon előfogott bennünket, minden élelmiszeres tonnáinkat ki kellett hánynunk a dereglyéből, hogy el ne merüljünk.
(- Ez már megint hazugság! - rivallt közbe a soltész. - Magad mondtad, hogy ,,Csendes-óceán", ha csendes, akkor nem lehet rajta zivatar, most mindjárt a kínpadra vonatlak, s alkalmaztatom az ,,első" és ,,második fokút", ha meg nem vallod benevolenter, hogy a Csendes-óceánon nincsen zivatar.)
Igazsága van kegyelmességednek. Az emlékezetem csalt. A Csendes-óceánon csakugyan nincsen zivatar. Hanem vannak cápák. Azok seregestől jöttek ellenűnk, s hogy megszabaduljunk tőlük, kénytelenek voltunk az élelmiszereinket kidobálni nekik, nehogy magunkat egyenek meg. Azt reméltük, hogy majd csak találkozunk ismét egy jószívű hajóssal, aki újra megtölti az éléstárunkat. De bizony mi nem találkoztunk többé semmiféle vitorlával. Két hétig nem élhettünk egyébbel, mint a csizmáinknak a talpával. Végre az is elfogyott. Nem állhattuk az éhséget tovább. Elhatároztuk, hogy ,,tengerészlakomát" fogunk adni egymásnak. Sorsot húzunk, s akinek a neve kijön, azt megesszük. Az én nevem jött ki a kalapból. El voltam szánva, hogy pro publico bono meg fogok halni. Hanem mikor már vetkőzni kezdtem, előlépett az én kedves bajtársam, a spanyol hidalgó, akivel hosszú ideig egy gályapadhoz voltam láncolva, s attól fogva testvérül fogadtuk egymást. A nemes spanyol így szólt: ,,Nem te halsz meg, dicső rahja! Neked feleséged van; nem is egy, hanem kettő. A te életed becses. Itt vagyok én, a te testvéred, ki dicsőségemnek tartom, ha, mint Curtius egykor a római megnyílt üregbe, a ti éhező torkaitokba leugorva, a köztársaságot megszabadíthatom!" S e szókkal a nemes lélek saját maga egy késkanyarítással leszelte a fejét, s odatette elénk. A többiek azután elvégezték a munkát.
(- S te is ettél belőle? - kérdé a soltész.)
Nagyon éhes voltam.
(- Akkor hát bűnöd mégiscsak konstatálva van. ,,Emberi lélekkel bíró testnek megevése máglyán való megégettetéssel büntettetik.")
(- Megálljunk! - szólt közbe a nagyherceg. - Micsoda részét etted meg a spanyolnak?)
A lábát.
(- Az a kérdés, hogy van-e az embernek a lábában is lelke.)
(- Hogyne volna? - förmedt fel a soltész. - Hányszor mondják: ,,a lábába szállott az esze" - ,,a lába szárába szállott a bátorsága". - Ész, bátorság nem lehet lélek nélkül. - Nem mondják: ,,Tetőtől talpig becsületes ember"? - Tehát a talpnak is van becsülete.)
(- Mindezek csak közmondások és példabeszédek - szólt a nagyherceg. - Ha az embernek a lábában is volna lelke, akkor annak, akinek a fél lábát levágják, egy negyedrész lélekkel kevesebbel kellene bírnia, mint azelőtt bírt, s megeshetnék rajta, hogy háromnegyedrész lelke mennyországba jut, egynegyed rész lelke pedig pokolra megy, vagy vice versa; ami pedig abszurdum. Ez oly fontos kérdés, amelyben csak a teológiai fakultás ítélhet. Amíg annak az ítélete meghozatik, addig a reus pöre fölfüggesztetik.)
Egy hétig élhette világát vígan a bűnös a siralomházban; mert éppen annyi idő kellett a teológiai fakultásnak azon kérdés megvitatásához, hogy vajon végig van-e az emberben a lélek? Meddig tart az? És hol szűnik meg?
Az ítélet ekképp hangzott:
,,Az emberi lélek tart az emberi testnek a térde kalácsáig. Ezért szükséges templomban és imádkozás közben letérdepelni; mert odáig van az emberben a lélek, ami azon alul van, az már lelketlen appendix."
(- És így reusnak a kannibalizmusban való bűne is az irrelevabilisek közé soroztatik! - mondá ki a nagyherceg.)









Jókai Mór: Egy hírhedett kalandor a XVII. századból


TIZEDIK RÉSZ  Uxoricidium
1. SECUNDOGENITURA
(- No, ezen gonosztett méltó bűntelésétől tehát megszabadultál volna; de hátra van most az uxoricidium.)
- Jaj, dehogy szabadultam meg a büntetéstől, kegyelmes uraim. Nagyon is meglakoltam érte. Mindnyájan, akik e természetellenes táplálékban részesültünk, oly valami embertelen dühöt kaptunk tőle, mint amilyen kifejlődik a kutyában, amit a másik eb megmart. Egyetlen falat ez elátkozott étekből elég az emberrel megismertetni élő testtel a pokol minden kínszenvedését. Én csak a lábából kaptam; talán azért nem haltam meg tőle; de az is úgy égetett, úgy mart belül, elkezdve az agyamtól végig minden porcikámon, mintha az ereim mindegyike végtől végig egy gyomor volna, s azt mind a görcs húzná össze. Társaim még borzasztóbb kínokat szenvedtek. Szemeik kidülledtek üregeikből, ajkaik tajtékoztak, egymást marták, s a saját testöket harapdálták össze, ordítottak és sikoltoztak, kacagtak és őrjöngtek, felüvöltöttek a holdra, mint a kutyák. Sokan nem állhatták tovább az öldöklő kínt, s beleugráltak a tengerbe, ahol elnyelték őket a cápák és a kalapácsfejű halak, akiket tengeri angyaloknak neveznek.
Az én tagjaimat ez első kín után tehetetlen kőmerev marasmus állta el; csak láttam, hallottam, de nem éreztem, s nem mozdulhattam: az égető nap odasütött az arcomra, s szemeimet ki akarta perzselni, amikre nem bírtam a szempillákat lehúzni. Megfogni a láthatárt félkézzel, és fölhúzni a zenitre, kisebb munka lett volna nekem, mint a szempilláimat lehúznom csak félig a kimeredt szemgolyókra.
Ekkor e végtelen kín közepett úgy érezém, mintha egy gyönge szárnycsapás hűs szellője érné az arcomat. A vállamon ott ült az én fehér galambom. Az a fehér galamb, aki börtönből kiszabadulásom után olyan sokáig híven kísért mindenhova. Végínségemben újra leszállt rám. Úgy érzém, mintha az ő kiterjesztett szárnya betakarná az arcomat, hogy ki ne égesse a lángoló nap a nyitott szemeimet. Ez árnyék olyan jólesett. Elaludtam alatta.
Merre és meddig hányódott még azután az árboctalan, vitorlátlan, kormányozatlan dereglye? Ki irányozta, ki vezette azt tovább? Más-e, mint az az egy fehér galamb? Arra nem tudok eszmélni. Társaim, kik velem együtt voltak a dereglyén, mind elvesztek. A legtöbb kínjában beleugrált a tengerbe, más ott halt meg az embertelen kínok között. Egyedül engemet tartott meg a mennyei gondviselés további nehéz megpróbáltatások számára.
Egy antwerpeni indiai hajós bukkant rá a dereglyére, melyet a hullám kénye szerint hányt vetett a hátán, s a becsületes keresztyén, életet sejtve még kadaveremben, fölvitetett a hajójára, s újra egymáshoz férceltette a lelkemet a testemmel. Minden ellenségemnek megbocsátok a világon, csak ennek az egy jóltevőmnek soha. Ha a tengerbe dobatott volna, elnyelt volna a cethal, s azóta én is ámbra volnék; miképp méltóztatnak kegyesen tudni, hogy a cápák gyomrában terem az ámbra, s most templomot füstölnének velem. Így pedig csak újabb gonosztettek elkövetésére maradtam meg e világon.
Az indiai hajós ápolása mellett ismét visszanyertem emberi erőmet; kihevertem a kiállott szenvedéseket; mire a hollandi kikötőbe megérkeztünk, semmi nyoma sem látszott rajtam a viszontagságoknak, amik keresztülmentek rajtam.
Alig vártam, hogy újra visszatérhessek Niemengenbe, s ismét megláthassam az én kedves feleségemet és kis magzatomat.
Harmadfél éve múlt már, hogy nem láttam őket.
Ezóta már a gyermek futni tud! Talán már a nevemre is megtanította az anyja?
Milyen boldog leszek én itt most idehaza. Nem király, de apa. Nem a begum férje; de a feleségemé. Áldottam a sorsot, hogy megszabadultam a tartománytól. Van nekem tulipánkertem: többet ér az.
Éjet-napot eggyé tettem, hogy hazaérjek. Lovas stafétát küldtem előre, hogy a feleségemet értesítse megérkeztemről.
A jó lélek pompás lakomára várt haza, s mikor leszálltam a szekérről, a nyakamba ugrott: huszonöt fonttal nehezebb volt, mint mikor elhagytam.
A viszontlátás boldog eszmecseréi után az első szavam ez volt hozzá:
- Hol van gyermekem?
- Itt vannak ,,ők!" - szólt a jó lélek ragyogó orcával, a lépcsőn alászálló két dajkára mutatva, kik közül az egyik egy járni kezdő fickót vezetett kézen, a másik pedig egy bepólált kisbabát hozott az ölében.
- Hát ez micsoda? - kérdém, az utóbbira szörnyen elbámulva.
- No, hát a másodszülötted, te bohó! - szólt az asszony kedélyes nevetéssel.
- Az én másodszülöttem? - Hisz én harmadfél év óta távol vagyok már.
- Hát nem emlékszel már rá - sipegé az asszony, szemérmesen elrejtve piruló orcáját a keblemen: - mikor a Majmúna és Danesh tündérek összehoztak bennünket az Ararát hegyi palotában?
- Majmúna és Danesh! Tyűh, láncos lobogós teringette tündérei!
De még az asszonynak állt feljebb!
Hogy én hát az ő hitvesi hűségében akarok kételkedni, holott itt a bizonyítékok a kezében: az én saját levelem, melyben elmondom, hogyan, miképpen jöttünk össze a tündérek segítségével az Araráthegyi kastélyban? Sőt nagyobb igazság kedvéért, itt van még a ,,lingám" is, amit akkor neki ajándékba adtam. Sőt még egy darab is abból a szövetből, melynek kárpitos szárnyai boldog viszontlátásunknak sárkányszemű látói voltak. Akkor én király voltam; ez a fiúcska tehát: királyfi.
- De asszonyom! Az ilyen dolgokban én nem értem a tréfát! - kezdtem én kiabálni. - Ami álom volt, az nem komoly dolog, s annak nem lehet ilyen élő következése. Én megengedem, hogy ön is álmodott akkor énfelőlem, amikor én ön felől; hanem az a kis sírórívó poronty: ez már nem álom, ez valóság; mégpedig nagyon kellemetlen valóság! Én megyek a polgármesterhez! Én feladom a dolgot az érseknek! Összehívatom a Szentszéket! Én nem hagyok magamból bolondot csinálni.
- Jó lesz, jó! Csak menjen ön a polgármesterhez meg az érsekhez, csináljon minél nagyobb lármát a dologból: akkor ön még egyszer akkora bolond lesz, mint most.
Én pedig megtettem, amivel fenyegetőztem; rohantam a polgármesterhez: azt kihúztam az ágyából, mert már aludt; azt mondtam neki, hogy itt vannak a franciák, arra az álom kiment a szeméből; akkor aztán elmondtam neki az egész históriámat, majd elnyelt, akkorákat ásított. Akkor azt mondta, hogy ez meggondolandó dolog; jöjjek holnap, addig menjek a feleségemhez.
Nem is tehettem mást; mert egy garasnak ura nem voltam, a niemengeni vendéglőben pedig előre le kell tenni a szálláspénzt, addig az embert be nem eresztik, hát visszamentem szégyenszemre az asszonyhoz.
Az csak kötődött velem. Azt mondta, hogy ne pattogjak, nem ér az semmit. Ha jó képet nem csinálok a dologhoz, enyim lesz a kár is meg a csúfság is. Akkor csak hallgattam, mert nagy szükségét éreztem a vacsorának és a pihenésnek, de gondoltam magamban, majd ,,bekötöm én a te koszorúdat holnap".
Másnap megint elmentem a polgármesterhez; akkor már nem aludt.
Azzal fogadott, hogy mondjam meg legelébb is, hogy úgy beszéljen-e velem mint niemengeni konstáblerrel, vagy mint indiai királlyal?
- Hát mint indiai királlyal.
- No hát, fölséges maharadzsa vagy nábob vagy sah! Tessék föltenni kérem - föltétette velem a kalapomat, s ő meg levette a hivatalsüvegét. - Tessék elmondani előttünk, hogy az indiai királyoknak hány feleséget szabad tőrvény szerint tartani? Hány elefántot, tevét, rinocéroszt, hím- és kancatündért s más efféle vonómarhát lehet a szolgálatában alkalmazni?
Vettem észre, hova akar kilyukadni. Fordítottam a dolgon.
- Kérem szépen, csak tessék velem úgy beszélni, mint niemengeni konstáblerrel európai szokások szerint.
- No, hát hallod-e, ,,te" konstábler. Vedd le mindjárt a kalapod! (Erre meg ő csapta fel a magas süvegét, s velem tétette le a kalapomat.) Mivelhogy te keresztyén törvényeink ellenére, élő feleséged mellett még másik feleséget is vettél, ennélfogva én neked kriminális processzust akasztok a nyakadba, kétnejűség miatt, megkorbácsoltatlak, a pellengérre kiköttetlek, s gályára küldelek.
Ez megint sehogy sem tetszett.
- Hát csak tessék velem inkább úgy beszélni mint indaiai királlyal. - Ekkor aztán mind a ketten föltettük a kalapjainkat, úgy diskuráltunk.
- Hát amikor te király voltál, akkor te mindenkinek parancsoltál, tehát a tündéreknek is; ha neked minden szabad volt, akkor az is szabad volt, hogy a levegőn keresztül repülj, annálfogva abban semmi lehetetlen nincsen, hogy az első feleségeddel találkoztál, hát akkor mi bajod mostan? Elvesztettél valamit?
- Dehogy vesztettem! Inkább nyertem. Egy fiúval többet, mint amennyire számítottam.
- Él az a fiú?
- Hogyne élne? Ha nem élne: se fiú, se leány nem volna.
- Tehát ha él, akkor megvan. Ami megvan, az tény. Ami tény, azt nem lehet nem ténnyé visszadisputálni. A tények erősebbek, mint az okoskodások.
Akkor aztán megharagudtam, én is beszéltem, ő is beszélt, egyikünk se hallgatott a másikra, utoljára kivertük egymásnak a fejéből a kalapot kölcsönösen, s én azt mondtam neki, hogy ez az eset nem is tartozik polgári hatóság kanalazása alá, majd elintézi ezt a Szentszék, aki ezt a szörnyű nagy botrányt nem hagyja megbosszulatlan. No hiszen, odajutottam még jó helyre.
Ez az egész Niemengen mind csupa atyafiság; sógor, koma, keresztapa az egész világ, és amellett iszonyú erkölcsős emberek. Lehetetlen itt azt valakire bebizonyítani, hogy valami erkölcstelenséget követett el. Ha már csakugyan megtörtént, azt minden ember igyekszik eltakarni. Azazhogy titokban minden ember beszél róla, s nagyon mulatja magát rajta, de tőrvény előtt se látója, se hallója nem akar senki lenni a megesett botránynak.
Minden cseléd, atyafi, komaasszony, szomszédasszony azt bizonyította a feleségem felől, hogy az az én egész távollétem alatt úgy viselte magát, hogy mustrája volt a hitvesi hűségnek. Nem járt ki a házból máshova, mint a templomba, nem járt hozzá más, mint a gyóntató káplán; még csak új fejkötőt sem csináltatott magának azóta. Az én vádamnak tehát nem volt semmi alapja.
Ellenben mily hatalmas alapokon feküdt az ő védelme.
Itt volt az én saját kezem írta levél, kínai bőrpapirosra írva, abban előadva az egész csodálatos találkozásunk. Az egész elbeszélés hitelesítve hét bonc sajátkezű aláírása által. Elismertetett, hogy a boncok éppen olyan hiteles személyek, mint a káptalanok idehaza. Azoknak csak tudniok kell, hogy van-e az ő országukban Danesh és Majmúna nevű tündér? Hogy azok nálunk Európában nincsenek, annak a klíma az oka. Hiszen itt elefántok sincsenek, azért az elefántok mégis valóságos élőlények. Ki merné eltagadni az elefántot, csak azért, mert nem látta? Nem mutat-e fel a szentírás is hasonló példát: midőn Illés tüzes szekéren utazott? Hát mikor Jónás prófétát egy cethal szállította a gyomrában tovább? Amidőn ezek oly szent és hiteles emberekkel megtörténhettek, akkor annak már gyerekség volt megtörténni, hogy a Danesh és Majmúna tündérek egy férjet és feleséget egymás karjai közé vezessenek, kivált midőn azok maguk is kívánkoznak oda; - ahogy nem kívánkozott Jónás próféta a cethal gyomrába.
De még itt vannak az asszony kezében az akkori találkozás tanújelei, a lingám, aminő csodát Európában nem készítenek, meg a sárkányos selyemszövet, aminek még a készítésmódját s a szövetanyagát sem tudják itthon kitalálni. Ezek már csak elvitázhatlan tanúbizonyságok.
Mindezeket egybevetve, a Szentszék nem késik kimondani, hogy ámbár csodálatos és véges emberi elmével megfoghatatlan eset az, hogy egy kelet-indiai Majmúna nevű tündér egy jámbor életű niemengeni asszonyságot éjnek idején a hátára vegyen, s vele a levegőn keresztül az Ararát hegyére elrepüljön, s onnan reggelre megint visszatérjen, anélkül, hogy cselédek, éjjeli őrök, s a többiek valamit észrevettek volna; de miután sokkal inkább lehetséges mégis ennek a csodának a végbemenetele, mint az a hallatlan szörnytett, hogy egy niemengeni tekintélyes polgárnő, egy kapitány volt özvegye, egy konstábler és ind király hitvestársa hitvesi hűségén csorbát ejteni engedjen - Niemengenben! - ahol ilyesmi soha meg nem történt (mert senki se panaszkodott róla) , annálfogva ítéltetik, hogy a házasságtöréssel vádlott asszonyság oly tiszta és ártatlan, senki sem más az apja, mint az, akit ,,nuptiae denominant"!
S azzal szépen nyakamba varrták az asszonyt gyerekestül, s nekem bele kellett szépen nyugodnom.
(A nagyherceg úgy kacagott, hogy a tokájával mind összetörte keményített nyakfodrait: ,,Átkozott mulatságos történet! Nem adnám egy nyerges lóért, hogy ezt meghallottam! Kimondták, ítéletileg, hogyha az ember az álmát leírja, hát akkor az valóság.")
(- De vajon csakugyan így történt-e ez, ahogy elmondád? - kérdé a soltész.)
- Becsületemre... vagy mit is mondok? A nyakamon levő kötélre mondom, hogy egészen így történt. Méltóztassék a niemengeni hatóságot megkeresni evégett: az teljesen igazolni fogja előadásomat; mert a rendkívüli eset még a város krónikájába is feljegyeztetett csodálatossága végett. S ez indokolja majd azt a cselekedetet, amit azután elkövettem, s amit előadandó leszek. (De majd holnap!)









Jókai Mór: Egy hírhedett kalandor a XVII. századból


2. A SÍVÓ HOMOKBAN
No, hát jól van. Ez is megesett. Bizonyosan nem én voltam az első ember, akin ilyenforma tréfa keresztülment. Más sem igen halt bele. Gondoltam, majd csak én is beletörődöm.
Hanem hát egy igen rossz szokásuk van a niemengenieknek, amiben más közönséges emberektől különböznek. Más országban, ha valakit az a szerencsétlenség ér, hogy a felesége összetéveszti valami más emberrel, hát az olyan férjet csak a háta mögött szokták kinevetni, s ha jön valahová, nagy ajtót nyitnak előtte, hogy beférjen rajta a szarvaival: ezek azonban szemtől szembe csúfolják ki a bajba keveredett embert. Az asszonynak elnézik, hogy hibázott, hanem a megcsalt férjet halálra bosszantják.
Föltettem magamban, hogy jól van hát, megbocsátok a feleségemnek, behunyom a fél szememet; de amint kimentem az utcára, mindjárt kész volt a bosszúságom. Minden szemközt jövő megállított, felséges úrnak címezett, s a koronáim után tudakozódott (többesben). Egyik azt kérdezte tőlem, hogy nem volt-e azóta látogatóban nálam a Majmúna tündér? Másik azt mondta, hogy ő is látott már egy gólyát, amelyik egy pólyás gyermeket vitt a csőrében, a levegőben repülve. Ha valahova mentem, s a kalapomat letettem, mikor föl akartam tenni, már ki volt lyukasztva a teteje, s ha kérdeztem, ki tette azt, azt mondták, a saját szarvam lyukasztotta ki. Postán rám küldték levélben a ,,nyámnyila-oklevelet" (Szimándli diploma). Éjjel odajöttek az ablakom alá, s az egész történetemet elénekelték csúfondáros versekben elejétől végig. S reggelre odafestettek az ajtómra egy embert, aki kakason lovagol.
Dühödt voltam, mint a tigris.
S nem védelmezhettem magamat.
Más országban bezzeg hamar segít az ember magán az ilyen üldöztetések ellen. Odaküldi a kartellhordóit a legelső gúnyolódóhoz, s kihíja egy szál kardra, s megeteti vele a vasat. A többi aztán csomót köt a nyelvére. De itt legelőször is nem kap az ember senkit, akit a kartellel elküldjön, s ha levél útján vagy személyesen provokálja az ember a megsértőjét, annak a legelső dolga az, hogy elszaladjon a polgármesterhez, s feljelentse, hogy őt meg akarják gyilkolni. Ha pedig felfricskázza az ember az elégtételt adni vonakodót, az viszi rögtön a megbántott orrát a markában a soltészhoz, s fizettet az emberrel három márkát az egyszerű fricskáért, hatot a pofonnal összekötöttért. Úgyhogy a feleségem nem győzte a sok bírságot fizetni helyettem a mindennap felpofozott gúnyolódókért, én pedig egyebet sem tettem, mint mindig a törvényszéket laktam a sok testi sérelem miatti megidéztetések következtében.
Ezt a veszett állapotot se én nem állhattam ki sokáig, se a feleségem.
Az asszony mindig beteges akart lenni, amióta hazakerültem. Egyszer aztán azt mondta, hogy neki nagyon szükséges volna fürdőre menni: menjünk el Vlissingenbe.
Hát én kaptam rajta: gondoltam, hogy majd ott lerázom a nyakamról a sok csúfolódó rosszakarómat.
Dehogy ráztam le. Hát nem mindennap írtak utánam levelet, amiben otrombául sértegették férji becsületérzésemet!
Egyszer a többi között egy ilyen tartalmú levelet kaptam:
- Óh, te bolond! No, ugyan nagy szüksége is van a feleségednek a Majmúna tündérre, hogy őt az Ararát hegyére elszállítsa; elviszed te őt oda magad is a saját tevehátadon. Hát nem tudod, hogy éppen Vlissingen az az Ararát hegye, ahová a Danesh tündér a feleségednek a férjét elvitte, aki nem te vagy. Most is az küldött a számára egy újdonatúj főkötőt, piros bársonyból, aranypaszománttal, csipketarajjal; valahányszor azt felteszi, az mindig azt jelenti, hogy ma elmegy az uram hazulról. Óh, te Andapálkatonája!
No, már ez mégis több volt az elégnél! A feleségem csakugyan azokban a napokban kapott egy olyan főkötőt, amilyen a leírott, s mikor azt feltette, olyankor mindig úgy tetszett, mintha mosolygósabb volna az arca, mint egyébkor.
Elkezdtem vele e miatt a fejkötő miatt veszekedni. Kértem, hogy ne viselje, vagy ha felteszi, hát ne menjen ki vele sétálni. Csak azért is viselte. Ha dühösködtem, a szemem közé nevetett. Engem pedig bosszantott az a főkötő kimondhatatlanul.
Egyszer aztán valami üzleti dologban el kellett mennem Antwerpenbe.
Azt már tapasztaltam, hogy az asszonyok olyankor, mikor a férjeik valami útra készülnek, rendkívül gyöngédek hozzájuk. Az én feleségem ezen a napon olyan szeretetre méltó volt hozzám, hogy még el is akart kísérni egy darabon gyalog, minthogy a vlissingeni fürdőtől a tengerparton végig nem szabad kocsival járni. Nem hagyta magát lebeszélni róla. Nekem pedig mintha súgta volna valami, talán az a fehér galamb ott a vállamon, hogy ne engedjem őt magammal jönni: jobb lesz mind a kettőnkre nézve, ha ő otthon marad. De már a fejébe vette, hogy elkísér, s nem hagyta magát leverni.
Megint azt a piros bársony főkötőt tette fel. Én megint pöröltem miatta. Ő jól kinevetett.
- Óh, te bolond! Ugyan kitől féltenél ott a homokbuckák között, ha csak a sirályoktól vagy a földikutyáktól nem? Méltóztatnak, kegyelmes uraim, ismerni azt a vidéket? Ha nem, hát leírom néhány szóval.
Egy elátkozott homoksivatag az egész, messze nagy területen, ahol mély pocsóták s magas homokbuckák váltogatják egymást, telenőve rőt színű bozóttal, rekettyével és hangafával, ami egy se nő olyan magasra, hogy a legelésző tehén szarva ki ne lássék belőle, amit a pásztorok hosszú lábtókon őriznek. Ezt a lakatlan kietlent egy hosszú, levert cölöpzetre rakott töltés választja el a túlsó oldalon messze elterülő sívó homoktól.
Ez a sívó homok valami rettenetes elem. A föld és a víz egyesülve egy közös célra: megölni mindent, ami útjába akad. A két éltető elem olyan alakulásban, ami csak halált adhat. A sívó homok felszíne száraznak látszik, olyan hullámok látszanak rajta, mint magán a tengeren. Tengerhomok az, fölül kiszárasztva a széltől, alul felnedvesítve a tengertől. Nem látni azon semmi nővényt.
S jaj annak az embernek vagy állatnak, ami véletlenül beletéved, ha csak szárnya nincsen. A süllyedő homok egyszerre csak megindul alatta, s attól a pillanattól fogva el van veszve. Ha az egyik lábát fel akarja emelni, a másik még mélyebbre süllyed. Eleinte csak tréfának veszi: azt hiszi, ki lehet onnan menekülni. De az elnyelő homoknak nincsen feneke. Úgy szíja befelé az embert, mint a kígyó a szájába fogott galambot, ízről ízre. Mikor már övig lesüllyedt, akkor kétségbeesik a küszködő; érzi, hogy nincs szabadulása, s minden mozdulatával még mélyebbre fúrja maga alatt a sírt, míg lesüllyed válláig, a homok az ajkáig ér; hasztalan kiált, senki sem segíthet rajta: aki hallja a jajgatását, az is elfut, mert a mentségre sietőnek is vele együtt kell meghalni. A homoksír összecsukódik a feje fölött, s aztán csak egy kerek tölcsér a sívó homok közepén mutatja még, hogy hol múlt el egy ember. Az első szél azt is eltakarja.
Tehát jobbról volt a buckás semlyék, balról a sívó homok, középen a töltés: mi ketten azon sétáltunk végig karöltve.
- Látod, kedvesem - mondám a feleségemnek -, milyen boldogul élhetnénk mi egymással, ha senki se háborgatna bennünket. Az én boldogságomból például semmi sem hiányoznék, csak éppen az a piros bársony fejkötő. De úgy, hogy ne viselnéd.
- Csodálatosan egyetértünk - mondá az asszony. - Látod, nekem sem hiányzik a boldogságomból semmi, csak ez a piros bársony fejkötő; de úgy, hogy viseljem.
- Hát viseld, nem bánom; viselj három piros bársony fejkötőt egymás hegyében. Csak azalatt, amíg én odaleszek, ne viseld ezt az egyet.
- No, hát nem viselem.
- Esküdjél meg rá.
- Én bizony nem esküszöm, mert akkor ha meg nem találnám tartani, esküszegő lennék, s az nem volna érdemes egy fejkötőért.
- De hát kedvesebb neked az a fejkötő, mint én vagyok?
- De hát annyira gyűlölöd te ezt a fejkötőt, hogy miatta engemet is gyűlölsz?
- Van okom ezt a fejkötőt gyűlölni, s nem akarom, hogy ez az ok terád is átszármazzék. Fogadd meg, hogy nem teszed fel addig.
- De nem fogadom meg. Csak azért sem. Ne légy olyan rigolyás.
- De ha én megmutatom neked, hogy nem fogod azt viselni!
Olvasd el, mit írnak nekem Niemengenből.
Azzal kivettem a tarsolyomból az említett levelet, s odaadtam neki azt, hogy olvassa el.
Az asszony arca olyan vörös lett erre, mint az a fejkötő.
Lábával toporzékolt, s a fogait összecsikorította.
- Mármost csak azért is viselni fogom ezt a fejkötőt! - kiálta: s a levelemet összegyűrve, odahajítá a sívó homok fölé.
- No, hát azért sem fogod viselni! - ordíték én magamon kívül, s letépve a búbjáról a főkötőt, utána hajítám azt a levélnek a sívó homokra.
Hogy erre a jelenetre mi következett? - azt csak akkor lehet igazán elképzelni, ha először leírom a feleségemnek az alakját.
Mert tudni való az, hogy Hollandiában is szoknak a házastársak egymás kőzött verekedni, csakhogy ott aztán rendesen a férj megy panaszra a bíróhoz a kapott kék szemével: az asszony döngeti el az urát. Az én feleségem pedig egészen ahhoz való asszony volt. Nálamnál fél fejjel magasabb; széles vállakkal és hatalmasan kidomborodó kebellel. Kinyújtott karral el tudott egy kisgyermeket a tenyerén tartani, s azok olyan tenyerek voltak, hogy akit azoknak egyikével képen felejtett, annak nem kellett visum repertum. Hát ennek az asszonynak mertem én a piros bársony fejkötőjét letépni a fejéről.
Abban a pillanatban, mint a megdühített elefánt, nekem jött az asszony, s úgy taszított mellbe két ököllel, hogy én hanyatt bukfenceztem le a magas gátról a zsömlyékes oldalra, s egyenesen fejjel bele egyikébe azoknak a pocsétáknak, amik tele vannak azzal a keserű, sós, szikes latyakkal, amiben még a pióca sem terem meg, s ami úgy csípi az embernek a száját, ha véletlenül belekóstolt, mintha nyers tormát kapott volna be. Hozzá még fejjel lefelé estem a kátyúba, s az meg a fenekén tele van holmi leülepedett iszappal, aminek megint az a jó tulajdonsága, hogyha az ember bőrét bekenik vele, hát úgy felmarja, mint a csalán. S nekem az egész fejem állig belement ebbe az iszapba. Csak nagy lélekjelenlétem szabadított meg, hogy oda nem fulladtam, ami nagyon megeshetett volna. A legjobb úszó is elfelejti az egész tudományát, mikor fejét az iszaptól eltemetve érzi. Nagy nehezen, de mégis kikecmelegtem, s vaktában kikapaszkodtam valamerre a pocsétából. De nem láttam én se eget, se földet, mert a két szememet úgy marta az a finom kristályokkal teljes iszap, hogy ki nem bírtam nyitni. Nagy idő telt bele, míg kiprüszköltem a keserű moslékot, amivel orrom, szájam tele lett; s a két szemem világáért sokáig kellett a két öklömmel küszködnöm, míg annyira jutottam, hogy ismét látóvá legyek; de a fülem még akkor is csengett, hogy nem hallottam vele semmit.
Feltápászkodtam nagy nehezen; de mint afféle vízbefúlástól megmenekült embernek, akinek még azonfölül az egész bőre is úgy ég, mintha csupa hólyaghúzóval volna beragasztva, csak azután kezdett lassankint még arra is gondom lenni: hogy hát egyéb baj nem történt-e a világon? A feleségemet nem láttam sehol; vajon hová lett? A nagy krákogástól, prüszköléstől nem tudtam kiáltani, hogy a nevén szólíthattam volna. Hogy a töltésre fölmehessek, messzire el kellett gázolnom a süppedékben; mert ezen az oldalon a cölöpzet meredeken áll, minden burkolat nélkül. Amíg egy feljárót találtam, abba is jó idő belekerült. Egyszer aztán felkapaszkodtam mégis, s szétnéztem, hogy merre van a feleségem. A hosszú töltésen nem volt. Azután elnéztem a sívó homok felé, s arra aztán a vér aludt meg ereimben attól a látványtól, ami ott várt rám.
Az esztelen asszony utánafutott a kedves főkötőjének, s meg is kapta azt, s föl is tette a fejére. De már amikor én láttam, csak a feje látszott ki a sívó homokból meg a két fölemelt karja.
Rettenetes kép volt! Szemei rám voltak meredve, mint egy iszonyú bűnvád. Két keze görcsösen szétmeredt ujakkal kapaszkodni látszott a megfoghatatlan semmiségbe. Szája nyitva volt, de nem volt már hangja: még élt, és már el volt temetve.
Nem gondolkoztam semmiről, csak rohantam feléje egyenesen; hogy kiszabadítsam.
Amint ezt meglátta a süllyedő asszony, hirtelen alácsapott a két karjával haragosan a homokra, mire a vállai kiemelkedtek, hanem a karjai süllyedtek alá. Talán el akarta dugni előlem a kezeit, hogy meg ne foghassam.
Úgysem foghattam meg, mert alig tettem ötven lépést a sívó homokban, egyszerre csak lesüllyedt a lábam alatt a föld.
Ekkor vettem csak észre, hogy magam is minő veszélyben forgok. Annyi józan ész vagy tán életösztön megmaradt nálam, hogy hirtelen arcra vessem magamat. Így nagyobb területre elosztva a test terhe nem süllyeszti azt oly gyorsan alá. Azután óvatosan majd az egyik kezemet, majd a másik lábamat húzva ki a homokból, megkísérlém visszafelé csúszni hasmánt a halálos területről. Végtelennek tetsző időbe került az, míg így hátrafelé mászva, odább vonszolhattam magamat, s ezalatt folyvást látnom kellett magam előtt azt a szemem láttára elmerülő alakot, utóbb csak egy fejet már, mely vonalról vonalra süllyedt el előttem, s azalatt folyvást a szemembe nézett izzó, lángoló, aztán meg fagyos, kőmerev szemeivel, s amíg az ajkai nyitva voltak, olynemű zúgás volt a fülemben, mintha az egész tenger csapkodná benne a sziklákat, s minden hullám és minden szikla ezt kiáltaná: ,,átkozott!"
Mire a gáthoz visszatértem, a rémülettől izzadva és reszketve; aztán mikor onnan a magasból széttekintettem, már akkor csak a piros főkötő látszott még a sívó homokon. Egy hirtelen kerekedő szélcsapás a tenger felől felkapta azt is, s elkezdte gyorsan felém hempergetni. Én futni kezdtem, hogy utol ne érjen.
Én aztán futottam eszeveszettül. Futottam úttalan vidékeken keresztül. Neki a buckáknak, egyik homokdombrul le, a másikra fel, keresztül a fehér levelű nyárfabozótokon, a korhadt erdőkőn, amiket a víz árja kirohasztott, a csalóka réteken, mik messziről zöld pázsitnak látszanak, de alattuk víz van, ahol békák tanyáznak, a hojszák fészkelnek, ahol a vidra meg a marmota megbúvik, és mindenütt ezt a szót hallottam a fülembe zúgni: ,,gyilkos!" Ezt kiáltották rám a békák a vízből, a hojszák a levegőből, a korhadt fák, amik kinyújtott karjaikkal látszottak fenyegetni, a földi szeder, mely tüskés indáival a lábamba csimpajkozott: ,,Megállj, gyilkos! Megkötözlek!"
Minden élő és nem élő lény azért jött elém, hogy vádoljon. Míg utoljára egy olyan térre jutottam, ahol mintha levágott falak állnák utamat, úgy körül voltam zárva. Az egy elhagyott tőzegvágás volt. Nekem úgy tetszett, mintha bőrtőn volna. Maga a vad természet jön elém, hogy körülzárjon.
Itt összeroskadtam a fáradtságtól.
A tőzegvágás helyén új magas moha nőtt; abban jólesett a testemnek végig elnyúlni.
Kezdtem az eszemet kissé rendbe szedni. Kezdtem magamhoz térni.
És aztán elkezdtem magamat mentegetni, a békáknak, a hojszáknak, a földikutyáknak; aztán meg azoknak a kiszáradt fáknak, amik itt-amott szétszórva meredeznek a síkon, gallytalanul, mintha kínálkoznának, hogy ,,No hát! Válassz hát! Melyikünket találod elég szépnek!"
Védelmeztem magamat.
- ,,Hiszen hogy volnék én gyilkos? Én hozzá sem nyúltam az asszonyomhoz. A kisujjammal sem taszítottam meg. Inkább ő taszított le engem a gátról; majd hogy el nem vesztem bele. Ő maga volt olyan ostoba, hogy odament, ahol a halálveszedelem várt rá. Minek szaladt a sívó homokra a fejkötője után? Ő az oka a halálának!"
...Igen, de minek dobtad a fejkötőjét a sívó homokra, kérdezék tőlem a hojszák, a békák, a földikutyák.
- ,,No, hát nem volt teljes igazam? És jogom hozzá? Nem volt alapos gyanúm, hogy mikor ezt a főkötőt felteszi az asszony, akkor az én férji becsületemen csorbát ejt? Nem gyalázott-e meg már egyszer? Tartozom-e én eltűrni, hogy belőlem csúfot űzzön? Én csak a magam becsületét védtem, és az ő erényét. Mikor a főkötője után rohant, szándékosan meg akarta ölni magát, az erényét és a becsületét. Háromszoros öngyilkos volt. Ő maga tette azt, nem én."
Hahaha! Nevetett rá minden élő. Hahaha! Nevetett rá maga a szél is, amint a hangafabokrok közt végigfütyölt.
Senkim sincsen az egész világon, aki pártomat fogja.
Ellenségem mind a négy éltető elem. És minden, ami él és halott. És egyenkint minden ember a világon. Apró és nagy. Fehér és fekete és olajszín bőrű ember. Amint meglátnak, már tudják, hogy ez az, akit üldözni kell. És az egész emberi társaság együtt véve. A városok, a nagy házak és a kis kunyhók, mind ellenségeim már. Ahol egy házat meglátok, vissza kell fordulnom, és elszaladnom tőle.
Pedig hiszen én nem vagyok gyilkos.
Mindenki azt fogja mondani, hogy az vagyok. Nem fogják találni a feleségemet sehol, akit látták velem sétálni elindulni: de megtalálják majd a fejkötőjét a gát mellett, s azt fogják mondani, hogy én öltem meg. Pedig az nem igaz. Én nem vagyok a nőm gyilkosa! Hát senki se látta? Senki se bizonyít mellettem?
Gyönge madárszárnycsapás érinté arcomat.
- Ah, hiszen itt vagy te, örök kísérőm, fehér galambom! - suttogám. - Te mondhatod meg igazán, hogy én nem vagyok a nőm gyilkosa. Ugye, nem?
S azzal reménykedve tekinték a vállamra, ahol ülni szokott. De az nem a fehér galamb volt, hanem egy fekete madár: talán holló. Azt felelte: ,,De az vagy!"
Azóta mindig ott ül a vállamon. Most is ott van. Nem látják, kegyelmes uraim?
(No, csakhogy hát egyszer végre-valahára kaptuk már meg olyan vallomásodat, amit nem invalidáltak semmiféle farizeusi mentalis reserváták, hogy így volt, meg úgy volt - monda a soltész, kiverve a tintát a pennájából, mellyel a protokollumot hitelesíté. - Tehát mégis kerül már a hóhér számára is valami kis sportula. Nem marad a dolog az egyszerű főbelövetésnél. - Uxoricidium: aequale = felnégyeltetés, praecedente jobb kéz levágatással.)
(- Mégsem úgy lesz - szólt közbe a nagyherceg. - A hitvesgyilkolás ugyan implicite konstatálva van, nem is tagadtatik, sőt benevola agnoscáltatik. Van azonban egy nevezetes tőrvény, melyet egy szent király hozott: aki magyar király volt ugyan; de szent volt. Sanctus Ladislaus Rex, s annálfogva az ő törvénye az egész keresztyén katolikus világra nézve szentség. Ez a törvény pedig így szól: ,,Ha egy férj a feleségét hűtlenségben bűnösnek találja, és azt megöli, e tettéért egyedül Istennek felelős." Fiat applicatió!)
(- No, te gézengúz! Te sem hitted volna, hogy még valaha Sanctus Ladislaus Rex jöjjön érted, az üstöködnél fogva a limbusból kiszabadítani. - Ergo ,,fiat piscis!" Soroztassék ez is Szent László nevezetes csodatételei közé.)









Jókai Mór: Egy hírhedett kalandor a XVII. századból


TIZENEGYEDIK RÉSZ  Az ördög világában
1. A BAKLOVAGOK
Csak akkor vettem észre, mikor az éj leszállt, hogy minő elátkozott helyre jutottam. Ez volt a gonosz hírű ,,Kempen-vidék", a boszorkányok és gonosz lelkek találkozási helye.
Amint besötétült, elkezdtek az ingovány mohos hepehupái között a lidércek táncolni: a bolygótüzek úgy tettek, mintha menüettet járnának. Azután nagy süvöltve szálltak a levegőn keresztül a boszorkányok. Fertelmes csúf nép. Szakáll az állukon, és bibircsó az orrukon. Lovagolva jöttek. A felkantározott paripa egy-egy sápadt férfialak volt; azt mindenik boszorkány, amint megérkezett, fölakasztotta egy-egy száraz fára, s ott verték össze a bokáikat a levegőben.
Azután tanácsot tartottak: ki micsoda gonosztettet tudott ma végbevinni?
Hallottam, hogy az egyik azt mondta:
- Én egy szerelmes asszonyt a főkötője után csalogattam a sívó homokba, s belefojtottam nyomorultul. Hanem az ura megmenekült. Ezért aztán a többi boszorkányok hétágú korbácsokkal megpaskolták, hogy minek hagyta a férjet megmenekülni a sívó homokból!
- Hagyjatok békét! - sikoltozott a boszorkány. - Majd megkínzom én még azt ezután.
Én borzadva húztam le a fejemet a moha közé.
Azután elkezdtek tanakodni, hogy mi rosszat kövessenek el másnap?
Abban állapodtak meg, hogy holnap fog Herzogenbuschból egy nagy kereskedőkaraván Antwerpenbe utazni, arra ők rávezetik a ,,baklovagokat".
Sokszor hallottam a rettenetes cimborákról, akikről az volt a hír, hogy az ördögökkel szövetségben álló rablók: sokkal gonoszabbak a hajdemákoknál is. Minthogy azonban ahol baklovagok valami nagy rablást kővettek el, ott egy élő lelket, de még egy bölcsőbeli gyermeket sem hagytak meg tanúnak, s a gonosztett után gyorsan, látatlanul elsiettek megint harmadik, negyedik országba, annálfogva senki sem tudott felőlük valami bizonyosat mondani. Ahol pedig éppen garázdálkodtak, s aztán az üldözésűkre kiindult fogdmegek hasztalan ütötték bottal a nyomukat, ott természetesen azt mondták utoljára, hogy nem is léteznek a baklovagok. Csak mese volt az egész rablási história.
Mikor ezt elhatározták egymás között a boszorkányok, a legcsúfabb közöttük szétnézett, szimatolva, s így szólt:
- Én itt idegen bűzt érzek!
- Emberszag üti föl az orromat! - szólt a másik.
- Héj, ha az én szeretőm volna, akit a sívó homokon elszalasztottam! - szólt a harmadik. - De mindjárt kantárt vetnék a szájába! Én egészen betakartam magamat a sűrű mohába és páfránba, hanem az a fekete madár ott a vállamon elkezdte a szárnyait rebegtetni, mintha integetne a kutatóknak.
- Ott rejtőzik valaki! - kiáltának valamennyien. - Csiklandjuk meg!
Én irtózva hallottam lépéseik dobogását, s ekkor erőt vettem a nehéz lidércnyomáson, ami mellemen ült, és felkiálték:
- Ha Isten velem, ki ellenem?
E szavamra ugyan a fekete madár úgy pofon ütött, hogy a fülem is megcsendült bele, hanem a boszorkányok is nagy sikongatva züllöttek szerteszéjjel, s amint fölemeltem a fejemet, a pusztaságon végigsöprött a szél, s hajtotta maga előtt a bolygótüzeket, mint egy csapat fáklyás katonát.
A hold éppen akkor jött fel a láthatáron. Fogytán volt már: az utolsó negyedben. Erről számíthattam ki, hogy éjfél után egy óra lehetett az idő. Felkerekedtem, hogy még a holdvilágnál valami járt útra juthassak el.
Föltett szándékom volt, hogy valami jótettet fogok ma véghezvinni. Fölkeresem azt a berg-opzoomi karavánt, mely ma Herzogenbusch felől jön, hogy értesítsem a nagy veszedelemről, mely reá valahol lesben vár. Félretettem azt a félelmemet, mely szerint nekem minden emberi társaságot kerülnöm kell. Örültem, hogy, íme, még használhatok embertársaimnak.
Csak akkor vettem észre, hogy egészen fegyvertelen vagyok, pedig a Kempenekben farkasok is laknak. Nem volt velem egyéb, mint a nagy késem, amit hüvelybe dugva hordtam a tomporomon. Útközben aztán találtam egy sudár tiszafát, aminek szép egyenes növése volt, s ami amellett olyan kemény, mint a vas; azt a késemmel lenyiszáltam, s aztán csináltam belőle egy másfél öles dorongot, amivel képes voltam a Kempen valamennyi csikaszainak megfelelni, ha rám éheznének.
Reggel felé azonban már magam voltam az, aki megéhezik, s amint az országútra kikaphattam, szétnéztem, hogy hol találnék valami csárdafélét. Láttam valamit füstölögni; - ház volt; - betértem, s miután volt valami pénz a tarsolyomban, adattam magamnak kenyeret és sajtot. A korcsmáros egy nagy bográcsban tömérdek húsfélét főzött káposztával, abból is szerettem volna kapni, de azt mondta, hogy nem adhat belőle, mert az egy nagy karaván számára van megrendelve, ami most érkezik Herzogenbuschból, s megy Antwerpen felé.
Tehát valóság és nem álom az, amit a tőzegtörésben hallottam a boszorkányok tanácsában!
Nem sokáig kellett várnom: csengő-bongó öszvérekkel jött a karaván végig a hosszú országúton; mindenféle kalmárok, csipkeárusok, szőnyegkereskedők, takácsok, ötvösök siettek az antwerpeni nagy országos búcsúra. A kíséretükben voltak sárga és piros dolmányú katonák is, muskétákkal és alabárdokkal, s egynehány dragonyos, a bivalybőrösökből; maguk a kereskedők is el voltak látva pisztolyokkal és karabélyokkal.
Szörnyű jó kedvük volt, amint bejöttek a csárdába. A karaván vezére, egy potrohos cérnakereskedő, előparancsolta a csaplárostól, ami csak torokba való volt; még azonfelül az úti tarisznyát is behozatta, s elővette belőle a sonkát. Nagy jókedvvel kínálta vele az atyafiságot, s megette maga mind. Végtére engem is észrevett nagy kegyesen, s engem is megkínált a sonka - csontjával, amin már nem volt semmi.
- Köszönöm - mondám neki. - Kend engem csonttal kínált meg: én azért kendnek mégis jótettel fizetek vissza. Ne menjenek ma kendtek Antwerpen felé: vagy ha mennek, indítsanak erős fegyveres csapatot előre, a másikat pedig hagyják hátul, mert útközben meg fogják kendteket támadni a baklovagok, s azok majd úgy bánnak a kendtek sonkájával, mint kend bánt ezzel!
Aztán elmondtam az egész társaságnak, hogy mit hallottam a boszorkányoktól.
Azonban hát megfogott az átok: hogy még mikor akarnék is valami jót tenni, az se sikerüljön. Nem hitte senki, amit beszéltem. Kinevettek vele. Azt mondták, hogy álmodtam az egész boszorkányhistóriát. A korcsmáros meg éppen ki akart dobni a csárdájából, hogy mit hozom én rossz hírbe az ő vidékét, holott soha híre se volt itten a baklovagoknak nincsenek is azok másutt, csak Brabantban meg Hajbaniában: ott is a föld alatt laknak, mint a marmoták. Ki félne azoktól? - A kísérő katonák meg éppen nagyon köpték a markukat, hogy hiszen csak kerüljön a kezükre olyan baklovagféle, majd így meg amúgy felspékelik menten. Utoljára magam is elhittem, hogy a legnagyobb biztosság lesz együtt menni a karavánnal Antwerpenig.
Egyszer aztán jó délután, amint a hosszú töltött út a herzogenbuschi bórfenyőerdők közé kanyarodott be, mind a két oldalról, elölről, hátulról rohannak ránk a rémületes lovagok. Olyan volt az, mintha a földből bújnának elő. Valamennyinek fekete álarca volt, s ruhájuk fekete bivalybőrből, veressel kisujtásozva, kalapjaik mellett fekete kakastollak. Elébb egy általános ,,Salvé"-t adtak a karavánra, amitől annak fele lehullt, aztán nekiestek a pallossal a zavarba hozott tömegnek, s irtózatos mészárlást követtek el benne.
A kövér cérnakereskedő, még meg sem lőtték, már leesett a lováról; de én nemigen gondoltam most rá, hogy elkezdjek neki bizonyozni, hogy ,,No, mynheer, hát most kell már nevetni! Ugye, hogy mégis igazam volt?" Hanem aztán néztem, hogy merre vihessem el a saját bőrömet szárazon.
Az egyik oldalán az útnak volt egy sűrű fenyőerdő, a másik oldalán egy zsombikos láp. Az erdő felé nem menekülhettem, mert azt szépen elállták a baklovagok. Jobb is volt a láp felé elillannom. Itt a zsombikok között nagyon jó segítségemre volt a hosszú tiszafa-celőke, amit magammal hoztam; annak a segítségével kétöles ugrásokkal vetettem magamat egyik zsombikról a másikra, úgyhogy sebesebben tudtam futni, mint a legjobb paripa.
- Csak hagyjátok futni! - kiálta a baklovagok vezére, akit nagy veres strucctolla a kalapja mellett tett megismerhetővé. - Majd ráérünk utána menni. Nem futhat az arrafelé a világba.
Nemsokára észrevettem, hogy igaza van. Alig futottam valami öt száz lépésnyire a láp között, amint egy kavicsszigetre jutottam, ahonnan azután nem volt se előre, se hátra.
Ez volt az a kavicsbánya, amiből az országutat feltöltötték. Egy keskeny, vert út kanyargott tőle egész az országútig, körős-körül pedig az a kavicssziget úgy ki volt már vájva, hogy mint egy kavicsvárt vette körül a helyébe tódult dágvány.
Azon pedig se átúszni, se átgázolni nem lehetett; mert az úgy tele volt nőve mindenféle hínárral és egyéb vízinövénnyel, hogy aki belevág, annak oda kell veszni.
Meg voltam fogva.
Az országúton körülfogott karavánt ott a szemem láttára gyilkolták le a baklovagok az utolsó élő testig. Aki el akart futni, azt utolérték, megkerítették, válogatott halálnemekkel kivégezték, aki elbújt előlük a mocsárba, azt fölkutatták, s belefojtották a vízbe.
Nekem azt végig kellett néznem.
Mikor aztán a többivel elkészültek, akor rám került a sor.
Azt néztem, hogy mivel védjem magamat. Semmi fegyverem sem volt.
A pokolbeli gazfickók röhögve közelítettek felém, lóháton, azon a kavicsúton, ami a szigethez vezetett. Valami kegyetlen volt ez az álarc alatti nevetésük.
Kétségbeestemben aztán nekem is nagy kedvem szottyant. ,,No, megálljatok, hát mulassunk elébb egy kicsit."
Azzal levetettem a bőrövemet a derekamról, parittyát csináltam belőle; kavics volt körülöttem elég, s elkezdtem a Szent Dávid harcát a Góliát ellen, a parittyámmal.
A fickók nagy hamar tapasztalták, hogy kitanult pattantyússal van dolguk. Az én lövegeim csak úgy koppantak, de sűrűn a lovaik fején meg a saját koponyáikon. Egy kettőt ledobott a lova, s elszaladt alóla, egypárnak a feje betört, oldalbordája roppant: a többi aztán észrevette, hogy nem olyan jó tréfa ez, amint milyennek előre látszott.
Hanem hiszen hát őnekik puskáik voltak, azt hitték, könnyen elbánnak velem.
Egy baklovag leszállt a lóról, levette a muskétáját a hátáról, nekitérdelt, leütötte maga elé a kétágú villát, ráfektette a puskát; rátette a gyújtófüvet a serpenyőre, s akkor odakiáltott hozzám:
- Gyere ki onnan, fickó, add meg magad, vagy lelőlek.
- Próbáld meg! - feleltem neki vissza, hajításhoz lóbálva a parittyámat. - Aztán majd én is megpróbálom.
- No, hát hajíts te elébb!
- Nem én, kegyelmes lovag úr! Kend a kihívó, kendé az első lövés! Ez a lovagregula.
A lovag elsüté a puskáját, nem talált; én aztán hozzázúdítottam a parittyámat, s úgy állkapcán találtam, hogy nem tudom, hány fogat kapott tőlem ajándékba.
Ekkor egy másik vállalkozott a lövésre, meg egy harmadik; mind pórul járt velem. Én már régi tüzértapasztalatból tudom, hogy mikor rácéloznak az emberre, csak arra kell ügyelni, hogy egy lobbanást lát e az ember vagy kettőt? Ha kettőt lát, akkor az ellenfél rosszul célzott, a lövés félre fog menni; a fejét sem szükség az embernek megbillenteni, de hogyha csak egy lobbanást lát az ember, akkor a csőlyuk meg a serpenyő egy irányban vannak, akkor jó előle félreugrani.
Nekem csak úgy a fülem körül süvöltöztek el a halál postái, míg én azalatt, amíg a puskás a maga szerszámával piszmogott, ötöt, hatot is hajítottam hozzá, s nagy ritkán hiába, s az én parittyám is hordott olyan messze, mint az ő mangalétája.
Csak azon imádkoztam magamban, bár valamelyik golyó azt a fekete madarat ott a vállamon találná el, hanem annak több esze volt. Azalatt, amíg a golyók köszöngettek a két fülem körül, fölszállt a vállamról, s a fejem fölött hallottam röpködni.
Egyszer aztán rájöttek a baklovagok, hogy valamennyien se fognak ki rajtam. Hozzám férni csak egyesével lehetett a keskeny ösvényen, vagy pedig lófejig bele kellett gázolnia mocsárba. Én pedig el voltam készülve valamennyit mind agyonkövezni, mielőtt hozzám közel jutna.
- Megálljatok! - kiálta ekkor a verestollas. - Hagyjátok abba! Nem szabad azt a fickót megölni. Hisz ez nekünk drága kincs. Senki se nyúljon hozzá. Majd beszélek én vele magam.
Azzal leszállt a lováról, lerakta minden fegyverét, még a kardját is, s úgy jött felém puszta kézzel.
- Ne félj semmit! - kiálta rám. - Ember vagy a talpadon, olyan, amilyen közénk illik. Mi csak a gyávákat vágjuk le, aki vitézül meri magát ellenűnk védelmezni, azt megkíméljük, közénk fogadjuk! Állj a társaságunkba, fickó! Csapj a tenyerembe! Nem bánod meg.
Hát mi válogatásom volt. Minden emberi társaságból ki voltam taszítva; nem volt hová mennem, nem volt mit keresnem, futnom kellett, ha egyedül maradok is, legalább így társaságban futok.
A bosszú is felébredt bennem. Megtorolni azokat az embereket, akik minden vagyonomtól, házamtól, feleségemtől megfosztottak, akik fejemre szarvat raktak, törvényszéken az álmom miatt elítéltek, s tetejébe kinevettek, ,,andapálkatonájának" gúnyoltak! Megmutatni, hogy vagyok én még másvalaki katonája is!
- De hát ki vagy te? - kérdém a verestollastól. - Nem vagy-e te a sátán? Mert annak nem csapok a kezébe.
- Ne félj semmit. Én vagyok a ,,maker", a baklovagok hadnagya; ha felcsapsz, megteszlek káplárnak a baklovagok kőzött, s aztán lehetsz még magad is ,,maker".
- Köszönöm. Én nem akarok, csak közlegény lenni. Tudom jól, hogy aki fölcsap a baklovagok közé, leköti nekik a testét minden halálra és kínzásra, de aki tiszt akar lenni közöttük, annak a lelkét is le kell kötni. Én pedig a lelkemre nem szerződöm.
- Kár érted! - dörmögé a maker. - No, hát kösd le csak a testedet. Azzal megfogta a kezemet, és megrázta azt úgy, hogy a vér a körmeim hegyéből fecskendett ki; hanem akkor meg én azzal a kezemmel a vállára csaptam, e szóval; ,,szervusz, pajtás!", s az meg olyan ütés volt, hogy a makernek az inai megrogytak alatta.
Azzal kész volt a szerződésűnk. Egy baklovag a mészárlás alatt agyonlövetett; annak a ruháját, fegyverzetét énrám adták, a lovát is én örököltem, s mikor aztán a fekete álarcot is föltették a fejemre, akkor megszűntem ennek a világnak tagja lenni. Nem volt nevem, nem voltam senki többé, baklovag voltam: a társadalom ellensége; ez az álarc kizárt a világból. Miket tettem, miket követtem el, nem tudhatja senki. Az álarc jól hallgat. A baklovagok iszonyú szövetsége rémtetteket követett el az egész Németalföldön, Württembergben, a Rajna mentében, Elzászban és Lotharingiában: ott voltam-e azokban, és hol voltam? Magam sem tudom, s az álarc hallgat. Az éjszaka lovagjai voltunk. Hol jártunk? Merre vittek? Hová parancsoltak? Ki tudhatja? Én nem. Raboltak-e ki a lovagok templomokat? Ők vitték-e el az ,,aranyasztalt"? Gyújtottak-e fel városokat? Irtottak-e ki egész karavánokat? Romboltak-e le kolostorokat? Rohantak-e meg éjnek idején palotákat? Vitték-e el a bányákból az aranyat és az ezüstöt? Fogták-e el lesből a fejedelmek szállítmányait? Vertek-e hamispénzt rejtett barlangjaik üregeiben? Ott voltam-e én mindezeknél? Valamelyiknél vagy egyiknél sem? Én voltam-e az a baklovag, aki az égő házba beletaszította a gazdag zsidót, vagy az a másik baklovag, aki a tűzből kiszabadította a síró gyermeket, s a lovára ültetve vitte el az anyjához? Én voltam-e az a baklovag, aki a liebfraueni kolostort lőporral a levegőbe vettette, vagy az a másik baklovag, aki az apácákat előbb figyelmeztette, hogy meneküljenek onnan? Azt ki tudja? Az álarc hallgat.
(- No, hát ha te sem tudod, az álarc meg hallgat, akkor ezt az egész csapitulumot ki kell törülni az indexből! - monda a nagyherceg, s aztán kapacitálva fordult a soltész felé. - Lám, hiszen nem önkényt követte a baklovagokat, de életveszéllyel fenyegetve kényszeríttetett a társaságukban maradásra, s ottan is nem tudhatni, hogy jót cselekedett-e, vagy rosszat?)
(- Valóban - helyeslé a soltész -, annyira világos a dolognak a homályossága, hogy az ember utoljára nem tudja már, hogy vajon felakasztassék-e a derék, jámbor keresztyén férfiú, vagy pedig kanonizáltassék a gazember?)
(Mely szavakban rejlő iróniát őkegyelmessége vagy nem vette, vagy nem akarta észrevenni.)









Jókai Mór: Egy hírhedett kalandor a XVII. századból


2. A BOSZORKÁNYBÚCSÚ
Mikor a baklovagok közé felcsaptam, azok nem kérdezték, hogy hínak, hanem az álarccal együtt nevet is adtak.
Biz ők nemigen válogatták a neveiket a kalendáriumból, sőt inkább mindegyik egy ördögnek a nevét viselte. Volt ott Beliál, Szemiázáz, Lucifer, Mefisztofelesz, Belzebub, Leviatán, Azáziel, Számiel, Dromo, Kopciher, Aszmodai, Flibbertiggibet stb. Magát a ,,maker"-t Astarothnak hívták. Nekem Belfegor nevet adtak.
Ugyanakkor egy ,,vércimborát" is választottam magamnak: annak a neve volt Beherik.
A vércimboraságnak a megkötése úgy ment, hogy mindegyikünk beleszúrt egy késsel a saját karjába, s a másik kiszívta belőle a vért. Ez volt az első fokú szövetség. A második fokúnál egymásnak a nevét szokták a vércimborák a karjaikba beedzeni; hanem ez csak a boszorkánybúcsú alkalmával mehetett végbe nagy ünnepélyességgel.
A vércimboraságnak kitűnő jogai voltak. Az egymáshoz kötöttek testtel-lélekkel egymáshoz tartoztak. Ami enyim, az a tiéd. Amire az egyik azt mondja: ez nekem kell, azt a másik oda tartozik adni, s ha nincs neki, elő kell teremtenie. Ahova az egyik hív, a másiknak menni kell. S mikor az egyik azt kívánja, hogy cseréljék ki magukat, oda kell adni a testét, hogy a másik vehesse azt fel, s neki meg annak a testét kell visszacserélésig viselni.
(- Ez lehetetlen - kiálta közbe a nagyherceg.)
(- Sőt igenis, lehető - monda a soltész -, Johannes Magnus bizonyítja, hogy hasonló esetek valóban megtörténtek az ő tudomására.)
(- No, már szeretném azt látni - szólt a nagyherceg -, hogyan lehetnénk mi vércimborák? Kend, soltész uram, csak elférne az én bőrömben háromszor is, de én hogy az ördögbe férnék el a kendében?)
(A vádlott aztán felvilágosítá, hogy az egész testet szokták kicserélni, úgy ahogy áll, ami egészen lehetséges.)
Amiből azután sok kellemes és kellemetlen quiproquok következhetnek; mikor én vőlegény vagyok, azt mondhatja a vércimborám: no, most cseréljünk, én megyek haza a menyasszonyoddal; - hanem aztán, mikor engem akasztani visznek, akkor meg én mondhatom: no, most cseréljünk, most megint vidd el te a menyasszonyomat, a kötelesnek a leányát.
Ilyenforma próbáit a hű cimboraságnak számtalanszor le is tettük. Egyszer aztán azt mondta a maker:
- Te, Belfegor! Neked meg kell házasodnod, addig nem vagy hű cimbora, amíg feleséget nem vettél a mi fajtánkból.
- Hát hol kapok én itt asszonyt?
- Van a számodra egy készen; az én szép húgom, ,,Lilith". Azt veszed el.
Annyit tudtam, hogy a szép ,,Lilith" valamikor az az ördögkisasszony volt, aki Ádám apánkat hűtlenségre csábította el Éva anyánktól. No, ha az ugyanaz, akkor meglehetősen vén lehet. Azonban a maker húgának nevezte: ez biztató volt. Neki még fekete volt a haja.
- Az is álarcot visel? - kérdezém.
- Hát hogy ne?
- Akkor hát sebaj. - Kezet adtam rá.
A Fekete-erdőben van egy föld alatti barlang: ott tartottuk az esküvőnket. Az egész baklovag-társaság mind összegyülekezett rá. Mikor a sok szövétneket meggyújtották, akkor vettem észre, hogy az egy óriási nagy templomnak a belseje. Csakhogy minden meg volt benne fordítva. A szentek mind fejjel lefelé álltak a talapzataikon, s az oltáron is a feszület az I N R I-s végével lefelé volt felállítva; az orgona a boltozatról lefelé függött alá, s a szárnyas angyalkák az ábrázataik helyett a megfordított részüket mutatták; magok a harangok meg felfelé fordítva himbálóztak, s a kórus visszafelé énekelte a zsoltárt: ,,Aru kankaru netsi sőre za". Az eskető papnak az egyik lába hosszabb volt, mint a másik, s mikor a ministráns le akarta a fejéről venni az infulát, az egész fejét levette vele együtt; akkor vettem észre, hogy hamis fejet visel. A turibulumba aligha assa foetida nem volt téve, amivel kürölfüstölték. A menyasszonyom, akit akkor láttam először, oly fényes és pompás ruhában jött elém, aminőt még a begum feleségemen sem láttam; de a sok cifraságtól a termetét sem lehetett kivennem, az arca meg éppen nem látszott az aranyszövetű fátyoltól. A pap elmondatta velünk az esküformát visszájáról, ami kezdődött a megfordított ,,Amen"-nel, s mikor összeköté a kezeinket, ahogy szokás, nekem úgy tetszett, mintha a papi öve helyett egy kengurufarkat csavart volna a kezeink körül. Mikor beíratta a neveinket a matrikulába, megfigyeltem a menyasszonyom kezeit, s úgy találtam, hogy a szarvasbőr kesztyűk alatt iszonyú hosszú és görbe körmei lehetnek, ami előforduló családi összekoccanások esetére nemigen biztató előjel volt rám nézve. A hangját az esküvő alatt elég fiatalnak találtam; nem selypített, s a p betűt nem mondta m-nek, amiből azt a meggyőződést merítettem, hogy fogai még vannak.
A templomból nagy muzsikaszóval távoztunk el, én karöltve vezettem a menyasszonyomat a barlang előtt álló kocsiig. Az egy nagy nehéz szekér volt, akkora, hogy tizenhárman elfértünk rajta, s volt eléje fogva hat - szarvasbogár.
- De már, hogy a pokolba vihetné el ezt a nehéz társzekeret ez a hat bogár? - kiálták én bosszúsan. - Hiszen hat ló sem tudja azt kimozdítani.
- Nem ám - suttogá Lilith - , mert nincs megkenve a tengelye. De fogd csak e kenőcsőt, s kend meg vele, majd könnyebb lesz.
Én szót fogadtam, s a kezembe adott fekete acháttégelyből megkentem a szekér kerekeit és tengelyét. Akkor aztán az egész násznép hirtelen felkapott a szekérbe; teleülték annak az oldalait, felhérceit, nekem maradt a menyasszonyommal együtt a kocsiülés. Lilith azt mondta, hogy ő maga akarja hajtani a lovakat (a hat szarvasbogarat). Hát amint azok szárnyra kaptak, az egész terhes szekér az összes násznéppel csak úgy repült tova, mint a szélkergette ördögtövis a mezőn. Én kaptam az alkalmon, hogy a menyasszonyom arcát megpillanthassam, s míg ő két kézzel fogta a gyeplőt, föllebbentettem az arcáról a fátyolt.
Majd megdermedtem rémületemben. Ez tulajdon az a boszorkány volt, aki engemet a kempeni tőzegtörésben meg akart nyergelni. Huh, be förtelmes egy pofa! Ha ez Lilith, úgy bizonyosan az Ádám apánk Lilithje, mert ennek az arcán minden ránc egy századot képvisel, s arra, hogy az a finom barakchamv, ami a női ajkakat oly csókolnivalóvá teszi, ekkora bajusszá megnőjön, csakugyan kell hatezer esztendő. - Én kiugrom a szekérből! - kiálték ijedten.
- Dehogy ugrol! Inkább átölelsz! - szólt nevetve a rettenetes mátka, s én ekkor vettem észre, hogy ötszáz lábnyi magasan repülünk a föld fölött. S hogy beváltsa a szavát, úgy irányozta a szekerünk röpülését, hogy nekimentünk a kölni templom toronykeresztjének, a saroglyánk beleütődött az egyik ágába, az leszakadt, ott is maradt; most is ott lóg, nem tudják levenni; én azonban a zökkenéstől meghibbanva, csakugyan önkénytelenül átkaroltam a Lilith derekát, amin aztán az egész társaság féktelenül nevetett. Magamban azt tervezgettem, hogy hiszen, mikor kenyértörésre kerül a dolog, itt van az én vércimborám, a Beherik, majd annak mondom, cseréljünk alakot, tessék most a helyemet elfoglalnod.
,,Hopp hírével" megérkeztünk a ,,Kranendonk"-ra. Itt tartják a boszorkányok a búcsújukat. Itt leszálltunk, s üdvözöltettünk a mindenünnen előrepülő atyafiságtól, akik lócákon, székeken, seprűn, pemetén lovagolva süvöltöttek a levegőn keresztül; minden asszony magával hozva a szíve választottját.
(- Te! Én ebből az egész bolond beszédből egy szót sem hiszek! - vágott közbe a nagyherceg.)
(- De pedig ez mind úgy van! - bizonyítá a soltész. - Johannes de Kembach éppen így írta le hitelesen a boszorkányok utazásmódját a nagybúcsúra, s a nagy tudós Majolus a ,,repülő szekérről" is bizonyságot teszen, melyet a béreslegény tévedésből a kulimász helyett a boszorkányírral talált megkenni. Ugyanily dolgot ír le Torquemadius az ő Hexameronjában, aki pedig elismert auktoritás.)
A vádlott folytatá tovább:
Az asszonyok és szeretőik a levegőn át érkezének a Kranendonkra, az ördögök és kísérőik ellenben a földből bújtak elő.
Ott volt szerencsém megismerhetni több rendbeli celebritásait az előkelő úri társaságnak, akik a keresztapjaik voltak a neveiket viselő baklovagoknak.
A Szemiázáz az egész társaság mulattatója; ő a zeneszerző, s mikor ő muzsikálni kezd, akkor minden ember táncolni kénytelen, aki azt meghallja. Az orra klarinét, s annak a billentyűjét a két fülével billegteti, a két kezével emellett egy tehéncsontváznak az oldalbordáin hárfázik, s a farkával egy kétfenekű dobot ver.
A Beherik, az én vércimborám keresztapja, egy ormótlan nagy test, akinek elefántormánya van. Ezzel szokta a nevét aláírni, amiért is az ördög aláírásánál (méltóztassanak jól ráügyelni) a végbetűk sohasem ,,mp" (manu propria), hanem csak ,,np" (nasu propria).Amellett a Beherik igen elegáns gavallér, a farkát a vállára vetve hordja, s az azon levő nagy lobonccal szokta magát legyezni, mikor nagy melege van.
Valamennyi ördög úrnak denevérszárnyai voltak, csupán az én druszám és praesumptiv keresztapám, Belfegor különbözött e tekintetben a többitől. Neki tollakból voltak a szárnyai. Valahány toll volt a világon, ami valamely átkozott tett megírásával érdemessé tette magát, hogy a pokolra jusson, az mind az ő szárnyába volt összeszedve. Az a toll, amivel Pilátus aláírta Jézus Krisztus felfeszítését s Barabás szabadon bocsátását - az a toll, amivel Erzsébet aláírta Stuart Mária halálítéletét - az a toll, amivel Medici Katalin elrendelte a Bertalan-éj borzalmait - az a toll, amivel X. Leó pápa megírta a pénzért adott indulgentiás leveleket, s amivel Ince pápa felírta e szókat: ,,Sint ut sunt, aut non sint" s amivel egy prímás megírta e kétértelmű választ: ,,Reginam occidere nolite timere bonum est" - az a toll, amivel Shylock megíratta a ,,font húsra" kötött szerződést - az a toll, mellyel Foscari halálos ellensége beírta a könyvébe, hogy ,,la pagata" - az a toll, amivel Fülöp király aláírta fia, Don Carlos halálítéletét - az a toll, amivel Tetzel a Luther elleni pamfleteket firkantotta, és mindazok a tollak, amik árulásra, hamisításra, csalfa szerelmi esküre lettek felhasználva, ott voltak a Belfegor szárnyában. Óriási két szárny volt ez, nagyobb mint a Roch madáré. S valahányszor a Beheriknek szüksége volt írótollra, mindig a Belfegor szárnyából szakított ki egy éppen ahhoz a célhoz illőt.
Amint az egész boszorkánytársaság együtt volt, a legvénebbek, a legcsúfabbak összegyűlének, s valaminthogy más ünnepélyeket szokás kegyes imádkozással, a lakodalmakat alamizsnaosztással kezdeni, úgy ők is a megkezdendő dáridó bevezetéseül egy végbeviendő gonosztett elhatározását tűzték ki.
Az én menyasszonyom volt az indítványozó: ma ő volt az ünnep hősnője.
- Van a Kempen vidéken egy vendégfogadó - mondá. - Annak a vendéglőse szövetségben áll a bilseni comthurral. A comthur hamispénzveréssel foglalkozik és kereskedők kirablásával. A hamispénzeket ez a korcsmáros szokta a nála megszálló karavánok útján értékesíteni, s így hozza az országba forgalomba. Most ezt a korcsmárost megszállta a bűnbánat. Jóvá akarja tenni az eddigi bűneit. Megírta levélben a kormányzónak az egész bűnös csalfaságot, s fölfedezte a bilseni comthur pénzverő-műhelyét. Én ezt a levelet a kormányzó helyett a bilseni comthur kezébe játszottam. Ma éjjel a comthur lovagjai meglátogatják a kempeni országúton levő csárdát. Mit gondoltok? Hány embert küldenek a pokolra?
- Valamennyit! - sivalkodának a boszorkányok. - No, ma jól mulathatunk hát! Jöhet közénk Lucifer!
Most nagy földrengés, csattogás, dörgés hallatszott, s a megnyílt földből kiemelkedett pokolbeli méltóságában a gonoszok fejedelme, Lucifer, aki előtt a többiek mind térdre - azazhogy csülökre - borultak.
(- Milyen volt? - kérdé a nagyherceg kíváncsian.)
Erre az egyre nem tudok megfelelni. A pokolbeli fejedelemnek van olyan varázshatalma, hogy mikor megjelenik is a halandók között, azok őt ne nézzék. S miből áll az a varázslata? Könnyű lesz megérteni, ha elmondom.
Az ő megjelenésére egyszerre elkezdtek a boszorkányok levetkőzni; az én Lilithem is.
(- No, csak nem a bőrükig!)
- De még azon is túl. Még a bőrüket is levetették, s amint a rút, ráncos, tarjagos bőr lehullt róluk, a leggyönyörűbb tündéralakok álltak előttünk egyszerre. Az én Lilithem szebb lett, mint aminőnek valaha istennő képét festve láttam, maga a gyönyör és bűbáj megtestesülve. Soha ilyen ragyogó szemek, ily édesen mosolygó ajkak nem világlottak felém. - Mármost érthetik kegyelmességtek, miért nem tudom én Lucifer alakját leírni. Hát láttam én még mást, mint Lilith tündéralakját magam előtt?
S még ez alak, a szépség nem volt minden, ami elkábított, de az az észvesztő csintalan jókedv, az a dévaj csapongás minden érzékemet megittasítá. Nem voltam a fejemnek ura többé, arra csavarhatta, amerre akarta. Kész voltam egy csókjáért a lelkemet is odaadni.
Ezt az állapotot várta a jó Beherik. Tudniillik a keresztapa, az igazi ördög. Előhúzta a hátulsó táskájából azt a bizonyos fekete könyvet, s legelőször is a keresztfiát, az én vércimborámat vette elő, hogy engedje magát stigmatizáltatni.
Ez pedig úgy ment, hogy az ördög kirántott egy tollat a Belfegor szárnyából, s azzal a cimborám karjára apró pontokat szurkált, amikből betűk alakultak. Valahányat szúrt a bőrbe, a toll hegyén maradt vércseppel ugyanannyit szúrt a feketekönyvnek egy lapjára, s annak a szúrásnak a helye meg olyan fénylő lett, mint a szikra. A kar fehér bőrén aztán ott maradt veres betűkkel felírva a Beherik név, s ugyanaz a fekete lapon fénylett tűzbetűkkel.
Mikor az megtörtént, Beherik egy tallért adott keresztapai ajándékul a keresztfiának.
Akkor azután hozzám fordult a két ördög, s nógatott, hogy én is vegyem fel a magas beavatást a pokol választottai közé. Én is kapok majd egy tallért.
A tallérért nem tettem volna meg, hanem a szép Lilithnek egy csókjáért igen. Ennek a mosolygásnak ember nem állhatott ellen. Megígértem, hogy felveszem a pokoli stigmát.
Hanem amint már a kezemet kinyújtottam, odalép hozzám a vércimborám, s azt mondja:
- Bajtárs! Látod ezt a tallért, amiért én a lelkemet eladtam? Ezt én teneked ajándékozom. Te pedig nekem adod, ahogy a vércimborákhoz illik, a te menyasszonyodat.
Vércimboráknak nem szabad semmi kérésre azt mondaniok: ,,Nem adom." A tallért eldugtam a zsebembe, a Lilith kezét pedig odatettem a cimborám kezébe, s az vitte azt magával a táncba. A bűbájos hölgyek karéjba fogózva táncoltak a kedveseikkel, sebesen, hogy a ránéző szeme elkáprázott bele.
A két koma azonban rángatta a galléromat kétfelől, hogy no hát, ahogy megígértem, vegyem föl a beavatási stigmát.
De most már énnekem semmi kedvem sem volt hozzá, hogy Lilithet elvitték tőlem, s kerestem, hogy miféle kifogásokkal tudnék kimenekülni az ígéretem alól.
- Az ördögbe is! - kiálték, haragot színlelve. - Soha az öregapám sem írt alá contractust áldomás nélkül. Én előbb enni meg inni akarok, majd azután parolázzunk.
Mindjárt ott volt előttem a terített asztal válogatott drága ételekkel és italokkal; a násznépem körülülte azt a szép tündéralakokkal együtt, a Lilith is visszakerült hozzám, s odaült az ölembe. De én már haragudtam rá, mert a cimborámmal láttam táncolni. Aztán még jobban mérgelődtem azon, hogy akármi étel-italt bevettem, annak nem volt de semmi íze. Nyakalhattam én akár fenékig ki a kancsót, csak olyan volt az, mintha semmi se ment volna le a torkomon, a pecsenyék pedig mind só nélkül voltak elkészítve.
Elkezdtem a komákkal veszekedni.
- Ezt én így meg nem eszem. Ha én sótalanul eszem a disznóhúst, attól én mindjárt csömört kapok. Nekem adjatok sótartót az asztalra.
- De honnan a pokolból vegyük mi a sót? - mondának a koma urak. - Hát nem tudod, hogy a pokolban nincsen só? Hisz ott nincsen tenger, hogy sót főzhetnénk belőle.
- Nekem pedig, ördögteremtettét, sót teremtsetek, ha Lóth feleségét veszitek is elő, vagy különben a fejetekhez vágom ezt az egész vetrecét!
- No, ne zsörtölődj! - incselkedett velem a Lilith, megrángatva a bajuszomat. - Itt az én ajkaim, ízleld azokat.
- Ejh, nekem nem méz kell, hanem só! Ördög, mennykő, láncos lobogós teremtette, most mindjárt kifordítom a Lucifert a bőréből, ha sót nem kapok.
Ennek aztán volt sikere. Az ördög előtt a káromkodás az imádság.
Nosza futott, ahány ördögsuhanc volt, haza a Lucifer palotájába, elhozni az egyetlenegy sótartót, ami csak a pokolfejedelem magánhasználatára tartatik otthon.
Ez a sótartó pedig egy nagy csigateknő, melyet ,,keresztelőmedencének" neveznek. És ez olyan sóval van megtöltve, melyet elkövetett bűnök feletti késő bánat könnyeiből gyűjtenek össze.
Két ördögfiú cepelte elém a sótartót, míg a szép Lilith kés, villa helyett a saját fényes fogaival harapdálta fel apró falatokra az elém tett sültet (ami a gadarénusok malacainak húsából készült, mikbe urunk az ördöngös légióját bele száműzte), hogy annál nagyobb kedvem legyen hozzá.
- No, hála Istennek! Csakhogy itt van már a só! - kiálték fel.
S arra a szóra egyszerre nagy ropogással összeomlott körülöttem minden, az ördögök ordítva süllyedtek alá a földbe, a varázsnők sikoltva repültek szét a levegőben, s én leestem a földre, s mikor széttekinték, ott találtam magamat a Kempen közepett, az elhagyott tőzegbányákban a moha között, az ismeretes száraz fáktól körülvéve, százhúsz mérföldnyi távolban a Fekete-erdőtől, amelyben az este a baklovagokkal együtt ültem a mennyegzőmet.
(- Bolond vagy bizony te, vagy álmodtad mindezt! - fejezé be a vallomást a nagyherceg. - Nem hiszek én ebből semmit, egy szót sem.)
(- No, márpedig ez az egy igaz - mondá a soltész - a sok hazugság között, amikkel bennünket a gazfickó hetek óta traktál, ez az egy autentikus dolog. Mert hasonló esetekről értesítenek bennünket Majolus és Ghirlandinus, nemkülönben a világhírű Boccaccio, kiknek állításait kétségbevonni nem lehet. Most az egyszer a bűnös szigorúan a való dolgok előadása mellett maradt vala.)
(- Minthogy azonban az ördöggel való szövetséget re ipsa és de facto alá nem írta, annálfogva a pactum implicitum diabolicum neki mégis be nem számíttathatik, és így ezen vádpont, ha csak következményei nem lesznek, önnönmagától elesik - mondá ki a nagyherceg.)









Jókai Mór: Egy hírhedett kalandor a XVII. századból


TIZENKETTEDIK RÉSZ  A szégyen gyalázat kenyerén
1. A GYEREHAZA-TALLÉR
Másnap folytatá a vádlott.
Mindennél nagyobb bizonyítéka volt annak, hogy ezek valósággal megtörténtek velem, hogy a tarsolyomban most is ott volt az a tallér, amit a vércimborámtól kaptam ajándékba, amit ő viszont a pokolkomájától kapott búcsúfia gyanánt. Az ottmaradt nálam. Eszembe jutott, hogy mit hallottam a boszorkányoktól, minő veszély fenyegeti az útféli vendéglőst, s bár egyszer már éppen így jártam pórul azzal, hogy valami jótettet akartam elkövetni, újra ráadtam a fejemet, hogy elmegyek, figyelmeztetem a vendéglőst az ellene készülő nagy bajra.
Késő éjszaka volt, s én ezúttal már tudtam azt az utat, amelyen egyszer erről a helyről kikecmelegtem. Másodszor is nekiindulék. Nagy hamar elértem az országutat, ott megtaláltam azt a vendégfogadót, amelyikben a múltkor a karavánnal találkoztam. Még fönn voltak mind, valami lagzi volt a háznál, a vendéglős akkor házasodott újra, ez volt az ötödik felesége.
Amint beléptem a víg társaságba, egyszerre rám ismert a gazda. De nemhogy nagy örömmel fogadott volna, hanem méginkább majd megvert, s ki akart dobni.
- Hiszen ez az a minapi fickó, akit az ördög akkor hozott ide, amikor a herzogenbuschi karaván itt járt! Aztán elmondta, hogy mit beszéltek előtte a kempeni boszorkányok. S egy szóig beteljesedett minden. Dejsz ennek nem szabad a házamba belépni! Tán megint hallottál valamit a kempeni boszorkányoktól, s most azért jöttél ide, hogy azt elmondd, s aztán az is beteljesüljön! Dejsz el ne próbáld mondani a rossz proféciádat, te vészmadár!
Erre az egész lakodalmas nép székeket, botokat kapott fel ellenem, s minden ember azzal fenyegetett, hogyha proféciát akarok mondani, hát agyoncsapnak.
- Csendesen, emberkék! - mondám nekik hidegvérrel. - Ha szívesen fogadtatok volna, meglehet, hogy beszéltem volna valamit, amit nem ártott volna megtudnotok; de miután előre így rám förmedtek, inkább elhallgatok. Nem kérek én itten egyebet, mint egy darab kenyeret meg sajtot meg egy kupa sört; aztán meg egy kis szalmavackot valami zugban, ahová lefekhetem.
- De hát van-e pénzed ennyi mindenért megfizetni? - kérdé a gazda.
- Hogyne volna! - mondék, s elővettem a tarsolyomból a tallért, és odaadtam neki.
- Ohó, fickó! Ez hamis tallér! - kiálta a vendéglős, a kőasztalra ledobva a talléromat; pedig az úgy pengett, hogy lehetetlen volt igazi ezüstnek föl nem ismerni.
De már ez a szemtelenség dühbe hozott.
- Hallja, kend! - kiálték. - Én nem az az ember vagyok, aki hamis pénzt szokott forgalomba hozni.
- Micsoda? - kiálta fel a gazda. - Hát én talán olyan ember vagyok? Mármost azért is lefoglalom a tallérodat, s holnap beviszem a városba, bemutatom a fémjelző hivatalnak; magadat pedig az ideig becsukatlak a tyúkketrecbe, hogy el ne szökhessél.
Azzal nekem esett az egész társaság, nyakon fogtak, betaszigáltak a tyúkólba, annak rám zárták az ajtaját, ahol olyan szűk helyem volt, hogy se felállnom, se lefeküdnöm nem lehetett. Ott ülhettem azon mód éhen meg szomjan, ahogy a boszorkánylagziból elszabadultam.
Csak az bosszantott, hogy minek adtam oda már a talléromat. Abba már egészen belenyugodtam, hogy amiért jót akartam tenni, jól elpáholtak. Ez már az én hivatásom.
Hanem egyszer csak úgy hajnal felé megszólal ám a trombita a ház előtt; sűrű lódobaj közelít, puska ropog, káromkodás hangzik - megérkeztek a bilseni comthur lovasai. Egy pillanat alatt be volt törve minden ajtó, a meglepett lakodalmas nép rémületében gondolni sem tudott a védelemre. Azok pedig halomra öltek mindent: férfit, asszonyt, leányt, őreget, kisgyermeket. Én a tyúkketrecből néztem a kegyetlen mészárlást, amit leírni nem akarok, mert még most is borsódzik tőle a hátam, ha visszagondolok rá. Nem hagytak azok az egész házban még csak egy élő kutyát sem.
Mikor már mindent leöltek, valamelyik fickónak eszébe jutott a tyúkólban is kutatni. A szekercéjével betörte az ajtót, s rám találva, előhúzott a hajamnál fogva.
- Ne bánts, pajtás - mondék neki -, én magam is csak olyan szegény katona vagyok, mint te. Ezek idebenn elvették a pénzemet, s magamat idecsuktak: láthatod, hogy nem tartozom a házhoz, csak erre utaztam.
- Hát semmi pénzt nem hagytak nálad? - kérdé a lovas.
- Egy tallérom volt, azt is ott fogták, azt mondták, hogy hamis pénz.
- Lássuk csak - szólt a fickó, s elkezdett megmotozni. Amint a táskámba nyúlt, diadalmasan kiáltott fel:
- Ehun van, ni! Hát e nem pénz? - (A tallérom ott volt a tarsolyomban.) - Ej, te gézengúz, még el akartad tagadni előlem!
Azzal jól megütögetett a fejszefokkal, s a tallérom eldugta az övébe.
Arra odajött egy másik cimbora, s azt mondta neki, hogy ne üssön agyon. Az ilyen erős fickót, mint én, el lehet adni a francia toborzóknak tíz Albertus-tallérért. Aztán hátha még több pénz is van nálam?
Én esküdtem, hogy egy fillérnek sem vagyok ura.
De nem hitte el, addig keresgélt, míg egyszer övem alá nyúlva, kifirtatta az oda menekült tallért.
Az is jól eldöngetett, amiért el akartam azt tőle titkolni.
Jött a harmadik, az is a pénzt kereste nálam. - Nincs, barátom! - Dehogy nincs! Húzd le a csizmádat! - Hát akkor meg a csizmámból pottyant ki a tallér. Az is egypár ütleget jövedelmezett nekem.
Az utána következőknek már aztán arra a kérdésükre, hogy van-e pénzem, csak azt feleltem, hogy - ,,Van, barátom, de nem tudom, hol? Csak keresd nálam, bizonyosan megtalálod!" Meg is találta valamennyi. Ott volt az mindenféle rejtekében az öltözetemnek. A hajtókám belsejében, a kalapom karimájában, a nyakravalóm csokrában, hátul az irhámban, elöl a térdfoltomban. - Mindenünnen előkerült a tallér.
Hanem aztán, mikor hazamenet elő akarták szedegetni a lovas urak a tallérjaikat, akkor lett közöttük nagy verekedés; mert egynek a zsebében sem volt semmi, s mindenik a másikra fogta, hogy az lopta el a tallérját.
De már akkor engem átadtak tíz tallér felpénzért a francia titkos toborzóknak, Tongern városában.
Azok aztán levetkőztettek minden ruhámból; természetesen azért, hogy a maguk mondurját adják rám. Azok is kikerestek minden ráncot, de biz aközt már nem volt semmi pénzféle. Akkor aztán leültettek, hogy lenyírják a hosszú hajamat, hogy arról majd rám ismerjenek, hogy pénzen vett katona vagyok. Hát egyszer csak a lehulló csimbókjaim közül kigördül a tallér.
A francia sergeant nagyot ugrott örömében: egy tallér profit! No, ezt mindjárt megisszuk!
Azonnal hozatta a sört kancsószámra a csárdással, akinél a város végén rejtőzve volt az egész titkos toborzó kompánia, s megtraktálta az egész cimboraságot.
Aztán hozzám is leereszkedett, mikor a mondurt felszedtem.
- Hát te, fickó, nem vagy-e szomjas? No, ha az vagy, hát eredj ki az udvarra strázsálni; tartsd fel a fejedet, tátsd el a szádat, most éppen jó eső esik!
Nekem azalatt ki kellett mennem őrt állni, amíg ők a csárdában mulattak.
Egy kis idő múlva aztán nagy lárma támadt az ivószobában; a csárdásné azt állította, hogy őtőle a tallért, amit az imént kapott, amíg került-fordult, ellopták.
- Melyik lopta el? - szitkozódék a sergeant.
Egyik se akart kőtélnek állni. - Akkor aztán lehúzatta valamennyit, s a mogyoróhájjal mindegyikre hatot kent fel. A tallér mégsem került elő, mert egyiknél sem volt. Akkor aztán a muskétások (öten voltak) lehúzták a padra a sergeant-t, s akkor meg ők hegedülték el rajta, amit tőle kaptak summásan: ötször hat = harminc! De biz a tallér attól sem került elő.
Jó fegyelmet tartanak itt! - gondolám magamban; először a káplár veri el a legényeket, azután a legények a káplárt: jó lesz itt szolgálni nagyon!
Nagy, bő, puffogós pulider volt rajtam, amilyent a francia muskétások hordanak; - amint belenyúlok a zsebébe, hát mi akad a markomba? A veszedelmes tallér. Nem jutott senkinek eszébe, hogy nálam keresse.
(- De hát hogyan történhetett az meg? - kérdé a nagyherceg.)
(- Óh, az igen rendes dolog - jött a magyarázattal a soltész -, ez egy varázstallér volt, egy ,,gyerehaza-tallér", amit mi ,,heckthaler"-nek nevezünk. Ennek a tulajdonsága, hogy aki ennek birtokába jutott, akár vásárol vele valamit, akár ellopják, elrabolják tőle, a gazdájához megint visszatér: csak akkor marad el tőle, ha az önként elajándékozza valakinek.)
- Jaj, kegyelmes uram! Mért nem súgta meg nekem ezt a titkot hamarább! - sóhajta fel a vádlott. - Ha én ezt tudtam volna idejében!









Jókai Mór: Egy hírhedett kalandor a XVII. századból


2. A MÁS FELESÉGE FÉRJE
Hanem hát a varázstallér csak nem segített azért énrajtam semmit ez új keserves állapotomban; mert olyan helyre jutottam vele, ahol nem volt rajta mit vásárolni.
Elvittek bennünket a francia táborba, mely Lille várát ostromolta, s ott engem bedugtak a tüzérek közé, miután megvallottam, hogy a pattantyússághoz értek valami keveset.
Hanem hát az kutya egy állapot volt. Éjjel-nappal a sáncok között kussadni: ásni a futóárkot, lesni a ránk röpített granátokat. Ez még mind hagyján lett volna. De koplalni! A francia vezérnek az a taktikája volt, hogy az ütegek közé nem szabad a markotányosnékat odaereszteni, se borral, se serrel, se pálinkával, hogy a pattantyúsok józanok maradjanak. Annálfogva enni is nagyon keveset adott nekik, hogy nagyon szomjasok ne legyenek. Ha meg egy sapeurt beküldtem a kantinba, hogy lopva hozzon a számomra egy korsó duplasert, az mindig azzal jött vissza, hogy az úton elvesztette a talléromat. El ám, mert amíg ő a kantinig somfordált, azalatt a gyerehaza-tallér már visszakerült a zsebembe. Nagyon is jól volt kitanítva.
Így aztán éhezhettem és szomjazhattam, amennyi csak belém fért.
Hanem a tiszt urak, azok annál jobban mulattak. Az ő sátoraikban volt dínomdánom elég.
Hogy a hadseregnél minden fegyvernem képviselve legyen, minden tiszt úr mellett volt egy kackiás menyecske is, akiknek a száma egész szabadcsapatot képezett. S mondhatom, hogy ezek a táborbeli hölgyek egyenkint képesek voltak annyit végezni, mint száz katona: már úgymint, hogy száz katonának a lénungját meg tudta egy ilyen dáma egymaga enni és inni.
A tiszt urak a katonáknak fél porciót adtak a pumpernickelból, hanem aztán a ,,fráj"-oknak dupla porciót a marcifánkból. Tiszta munkát csináltak.
A kapitányomnak is volt egy ilyen hölgye, aki pedig sem húga, sem leánya, sem öreganyja nem volt neki, de mindamellett felesége sem volt. Ez együtt lovagolt vele, hosszú selyemruhában, nagy tollas baréttal a fején, mikor a kapitány néha meglátogatta ütegünket. Csinos darab bőr volt.
Egyszer azonban a fővezér megsokallta a tiszti gazdálkodást, s kiadta a napiparancsot, hogy valahány olyan asszonyféle lakozik a táborban, akinek valóságos esküdt férje nincsen ottan helyben, az egy huszonnégy óra alatt mind eltakarodjék onnan.
Ezen a napon a kapitány uram odajött hozzám az üteghez. Úgy tett, mintha valami dolga volna ottan. Ott aztán belém kötött.
- Te, legény! Nekem úgy tetszik, mintha te jobb sorshoz volnál szokva, mint ágyút tölteni, s a földön hálni.
- És pumpernickelt rágni! - egészítém én ki a kegyes véleményt.
- Nekem kedvem volna hozzá, hogy tégedet megtegyelek hadsegédemnek.
- Nekem pedig nem volna az ellenemre.
- Hanem hát egy kis szívességre kellene magadat elhatároznod.
- Képesnek érzem magam mindenféle szívességre.
- Hát például arra, hogy magad tarts konyhát, s ott főzess minden jót és drágát, s aztán engemet híj meg az asztalodhoz ebédre és vacsorára. Megfizetem, amibe kerül.
- No, ez még nem valami kellemetlen feladat.
- Hanem hát, hogy egy olyan gavallért, mint én vagyok, képes légy illően elfogadni, szükséges, hogy asszony legyen a háznál, aki a honneurs-t végezni tudja.
- De már azt hol vegyem?
- Adok én azt is. Vedd feleségül azt a kíséretemben levő hölgyet, aki az én tiszteletemet régóta bírja.
Már itt aztán elkezdtem vakarni a fejemet.
- De hát mért nem veszi el a kapitány úr maga, ha olyan nagyon bírja a tiszteletét?
- Ostoba! Mert már nekem van otthon másik.
Csúnyául éreztem magamat. Kezdtem a vállaimat vonogatni, s szíttam a fogamat, mintha az fájna.
- Lássa, kapitány uram, sok mindenféle komisz kenyeret ettem már életemben; csaltam, loptam, raboltam; de még ilyen alávaló kondícióban nem voltam, mint amilyent nekem most méltóztatik fölajánlani.
- Gondold meg jól. Pompásan enni, inni, semmit sem csinálni: ez az egyik választás; - a másik pedig: lemenni a tűzakna-ásók közé, s a föld alatt vágni a sziklát, száraz kenyér és víz mellett. Van fél órád az elhatározásra. Ha nem tetszik, keresek helyetted mást.
Hosszú félóra volt! Elgondoltam magamban, hogy mit vesztegetek el. A becsületemet? Hol van az már? Elöltem, elpazaroltam azt már százféleképpen. De ha elöltem, elpazaroltam a becsületemet, tettem azt eddig karddal, puskával a kezemben; tettem úgy, hogy szidtak, átkoztak, üldöztek utána; hát most megpróbáljam, hogyan lehet a becsületemet megenni késsel, kanállal? Meginni pohárral? S legyek olyan gazember, akit kinevetnek, leköpnek?
Ezt is megpróbáltam. Fél óra múlva azt mondtam a kapitánynak, hogy ,,Beállok! Itt a kezem!"
Aztán félig én nyújtottam eléje a kezemet, félig ő énelém a magáét; - fele úton mind a ketten meggondoltuk a dolgot, s visszahúztuk a kezeinket. Mindegyikünk azt hitte tán, hogy a másiké még piszkosabb.
Hanem azért a donnát csak elvettem; a tábori pap még aznap összeesketett vele ünnepélyesen. A sok nevem közül egyet átengedtem neki, s úgy hiszem, hogy nem én csaltam meg őt jobban.
Annyi igaz, hogy azontúl a testemnek jó dolga volt, s a gyomorban szerencsére nem lakik lelkiismeret. A has biz azt mondja, hogy száz katona lénungját megenni jó. Rangom is volt, hadsegédnek híttak, s aki kimondta a titulámat, mind nevetett hozzá. A feleségemet persze csak akkor láttam, ha asztalhoz ültünk. Hogy cifrán szeretett öltözni, az nem az én hibám volt. Száz katona hiányzó mondurjából az is csak kitelik. Néha egy kis zsákmány is akadt, mikor a kapitányom a környéket körülkalandozta, olyankor új köntös, nyaklánc, kösöntyű bőven került az asszony számára. A kapitány mindig hozott haza valami meglepetést.
Egyszer aztán azzal a meglepetéssel jött haza a kapitány, hogy elhagyta valahol a fejét.
Közel talált menni olyan helyhez, ahol ágyúval lövöldöztek, s összecsapta a fejét egy bolond vasgalacsinnal, s az okosabb engedett.
- Úgy hozták haza szegényt halva.
Biz, ez nagy baj volt, kivált nekem. Mert ezzel az egyik hivatalomból kiestem; a másikba meg belekerekedtem. Megszűntem a kapitányom adjutánsa lenni, de megmaradtam az adjutánsné férjének. Az pedig nehéz hivatal! Az asszony hozzá volt szokva a laute éléshez, a pénz pedig nem hull az égből. A sok aranyékszer, amiket a kapitány ajándékba hordott neki, egymás után mind el lett prédálva, utoljára oda jutottunk, hogy nem volt a konyhára való pénz.
Ekkor aztán elkezdett az asszony velem veszekedni, hogy én milyen koldus kutya vagyok: éhen hagyom veszni a hites feleségemet; bezzeg a kapitány nem ilyen hülye volt: az volt a gavallér!
Én aztán gondoltam, most mutasd meg, tallér, hogy mit tudsz, s nagy legénykedve odanyomtam a markába a talléromat: ,,Itt van, vásáld el!" Héj, mert nem tudom, amit a kegyelmes soltész úr most fedezett fel előttem, hogy az elajándékozott varázstallér nem jön többé vissza! Azt gondoltam, egy óra múlva megint a zsebemben lesz az. De hát nem találtam én azt többé se tarsolyomban, se csizmámban, se irhámban, se galléromban, se kalapomban. - De hát legalább a feleségemhez kellett volna neki visszajönni, ha az kiadta. - Hanem hát azt is most értem már végig. Nem ment az az asszony az én tallérommal az árubódéba, hanem ő meg menten odaajándékozta egy fiatal zászlótartónak, akinek még a kapitány életében is szintén nagymértékben bírta a tiszteletét. Így veszett oda végképpen a gyerehaza-tallér.
Nekem nem maradt más a szégyennél és gyalázatnál - aztán meg egy asszonynál, aki elvett engem, de akit nem vettem én el.
Mit csináljak? Három napig törtem rajta a fejemet. Megszökjem?
Esküszegő legyek? Kétszeres esküszegő? Megtörjem a hűséget, amit a zászlómnak fogadtam, s a hűséget, amit hitvesemnek fogadtam ,,úgy segéljen"-nel?
Három napig tűrtem az asszony mortificatióját, s tiszttársaim gúnyolódásait, a harmadikon - megszöktem tőlük.
(- Én már az elsőn megszöktem volna! - kiáltott, öklével az asztalra csapva, a nagyherceg.)
(- És így az esküszegés vétke is kitöröltessék a lajstromból? - szólt csöndesen hunyorítva a soltész.)
(- Quod dixi, dixi!)









Jókai Mór: Egy hírhedett kalandor a XVII. századból


TIZENHARMADIK RÉSZ  A testcsere
1. A KURUZSLÓ
(No, te istentelen - kezdé másnap a soltész. - Eljutottál immár bűnlajstromodnak a végére. Ugyan megmutattad, hogyan lehet megháromszorozni a hét főbűnt, s csinálni belőle huszonegyet, s aztán megint mind a huszonegyből úgy kidisputálni az embernek magát, hogy egy se maradjon a nyakán. A sok furfangos historizálással elhúztál öt hónapot meg két hetet az időből: azt hitted, ugye, hogy azalatt a franciák majd csak elfoglalják a várat, s megszabadítanak téged a vesztőhelytől. Nem lett belőle semmi. - Most már csak az utolsó bűnöd van hátra: az árulás, amit a vár ellen elkövettél. Ezzel az eggyel fogom a nyakadat. Ebből az egyből, szeretném látni, hogyan mosod tisztára magadat!)
- Megkísértem - monda a vádlott, s felfohászkodott a múzsájához, akinek a segítségével foglalt el eddig napot nap után a halál birodalmából, hogy segítsen neki még egy napot megnyerni ebben az Isten szép világában!
Tehát, kegyelmes uraim, mint azt jól méltóztatnak tudni, a francia táborból való megszökésem után ide álltam be kegyelmességtek szolgálatába, s teljesítettem híven és pontosan kőtelességeimet, mint igaz katonához illik.
(- Azt meg kell adni, hogy a legjobb konstábler voltál a tüzérségemben - bizonyítá a nagyherceg.)
Egy napon, amint mérnöki tanulmányaimban elmerülve ültem a kazamataszobában, az őrök egy olajkárt hoztak elém, akit a védművek előtt ácsorogva fogtak, s aki azt mondta, hogy ő az én küldöncöm volt az ellenséges táborban, s onnan hozott kikémlelt tudósításokat.
Tudtam, hogy ez nem igaz, mert én nem bíztam meg ilyen küldetéssel senkit. Meghagytam, hogy hozzák elém az embert.
Köpcös, tömzsi fickó volt, hamis, ravasz pofával, a hátán cepelte az egész patikáját, aminőt ezek az olajkárok szoktak hordani: egy szekrényt fából, aminek kétfelé nyíló ajtajai vannak, s abban mindenféle fiókok, és a fiókokban különb-különbféle írok, kenőcsök és csodatevő labdacsok.
A fickó a szemem közé nevetett, s azt kérdezte tőlem szemtelenül:
- Hát nem ismersz?
- Nem én, sohase láttam a pofádat.
- Én sem a tiedet, azért mégis ismerlek - Belfegor!
Megijedtem!
- Te vagy az, Beherik?
Azzal kiküldtem az ordináncot, hogy egyedül maradjak vele.
- Hogyan találhattál rám - kérdeztem tőle -, mikor sohase láttál álarc nélkül?
- Hát tudod, ennek az a mestersége, hogy van két varázsgyűrűm. Az egyik a jobb kezem, a másik a bal kezem kisujján, mind a kettőt a kövével befelé fordítva hordom. Mikor azt mondom nekik: én most fel akarom keresni az én vércimborámat, Belfegort, akkor az egyik gyűrű elfordul az ujjamon. Az tudatja velem, hogy merre induljak el. Aztán valahányszor válútra jutok, az egyik gyűrűm bejelenti, hogy merre térjek el; így vezetnek el egész odáig, ahol egyszerre mind a két gyűrű előre fordul a két kisujjamon. Ez azt teszi, hogy helyben vagyok; az előtt állok, akit kerestem.
A magyarázat kissé hézagos volt ugyan; hanem azért nem tagadhattam el az ördöngős fickó előtt magamat, akit különben is szerettem, mert hűséges cimborám volt, s egymásnak a vérét nem szívtuk át hiába. Az én vérem az ő ereiben lüktetett, s az övé az enyimben.
- Hát mi hozott ide, cimbora, hogy engem ily szoros helyen felkerestél, ahol nem osztogatnak semmit olyan bőven, mint tüzes golyóbisokat?
- Azért jöttem hozzád, hogy cseréljünk testet.
- Miért kívánod ezt?
- Parancsolatom van rá a makertól.
- Tehát te még most is baklovag vagy?
- Valamint te is. Ez nem betegség, amiből ki lehet gyógyulni, sem hivatal, amiből ki lehet lépni, sem ruha, amit le lehet venni, sem feleség, akitől el lehet válni. Aki a baklovagok közé állt, az a baklovagoké.
- De én csak a testemet kötöttem le nekik, a lelkemet nem.
- Hát hisz nem is jövök én a lelkedért, csak a testedért. A nyomorult animuládat tartsd meg magadnak meg az Ábrahám kebelének; hanem a testedet ki kell cserélned velem. Az én testemben aztán viheted a lelkedet, ahová akarod.
- De mit csináljak én a te testedben széles e világon?
- Azt, amint én csináltam. Árulsz theriákot meg sárga arsenicumot, lapis nephréticust meg nostoc Paracelsit, opoponaxot és szalamandrakenőcsőt a bolondoknak, s fizettetsz magadnak kemény tallérokat érte. Ez a legkönnyebb életmód a világon.
- De én valamennyi elősorolt kuruzslószereid közül egyet sem ismerek, s meg nem tudom mondani, hogy melyik mire való.
- Nem is kell azon törnöd a fejedet. Nézz ide a szekrényembe. Itt vannak fiókonkint rendbe fölállítva a tégelyek, fiolák, dobozkák, cincsészécskék, a tetejükbe írt címeikkel; alattuk pedig, arra a helyre, ahol állnak, fel van jegyezve apró betűkkel, amiket csak ezzel az erős nagyító üveggel lehet elolvasni, mindenik írnek az a tulajdonsága, mellyel bizonyos bajok ellen csalhatatlan a foganatja. Ha jönnek hozzád a páciensek, csak elolvasod az utasítást, s aztán adsz nekik a köcsögből amennyinek megadják az árát.
- De hát aztán meddig kell nekem ezt a te fertelmes alakodat viselnem, s viszont a magam délceg termetét terajtad hagynom?
- Amíg mind a ketten vissza nem kívánkozunk a magunk testébe. Evégett átveszed majd az egyik gyűrűt, nálam marad a másik. Ha jön majd olyan idő, amikor egyszerre, egy pillanatban mind a ketten elfordítjuk a kisujjainkon levő gyűrűket, akkor rögtön vissza lesznek cserélve a testeink. No, hát húzd fel ezt az ujjadra, aztán hídd be az ordináncodat, mondd meg neki, hogy kísértessen ki a várkapun, ott bocsásson szabadon: aztán kínálj meg egy pohár pálinkával.
Úgy tettem; behíttam az ordináncot, kiadtam a rendeletet, s aztán egy poharat töltöttem meg pálinkával, s azt odanyújtottam a Beheriknek, hogy hörpintse föl.
Hát csak akkor vettem észre, hogy az a pálinka az ,,én" torkomat égeti végig - már akkor énrajtam volt a Beherik teste.
S hogy az én testemben megint a Beherik volt, azt mindjárt abban a percben tapasztaltam. Egy pattantyús jött be azzal a tudósítással, hogy a harmadik ütegben a második ágyú megrepedt.
Az én alakom erre azt mondta:
- No, hát csak enyvet kell főzetni, és össze kell ragasztani, addig is jó erős madzaggal össze kell szorítani, hogy tovább ne repedjen. Az ordinánc meg a pattantyús egymásra néztek, s a markukba kezdtek nevetni.
- No, ez mindjárt ferdére megy! - gondolám magamban.
- Te, Beherik - súgám az alakomnak -, cseréljünk egy percre vissza.
Mind a ketten elfordítottuk a gyűrűinket.
Megint én voltam ,,én".
- Vigyétek az öntődébe - parancsolám a pattantyúsnak -, s hozzatok helyette a IV-es kamrából a bronz sugárágyúk közül. Mit röhögtök? Ostobák!
Aztán megint elcseréltük a testeinket.
Engem a Beherik alakjában aztán kikísértek a várból, ahonnan osontam tovább. - Keresztül kellett mennem az ostromzároló táboron, ahol természetesen föltartóztattak. Mikor elkezdtek hozzám beszélni, akkor vettem észre, hogy nem tudok franciául. Én, aki beszélek diákul, angolul, franciául, lengyelül, oroszul, törökül, indusul, hollandusul, most az ostoba Beherik fülével egyiket sem értem, s az ő nyelve egyikre sem forog, csak a svábra. A főparancsnokkal csak tolmács útján tudtam beszélni.
- Voltál a várban? - kérdé tőlem.
- Voltam.
- Átadtad a konstáblernek, amit küldtem?
- Átadtam.
- Meg fogja tenni?
- Bizonyosan meg fog tenni mindent.
Erre a parancsnok a markomba nyomott ötven tallért, s én ki nem tudtam találni, hogy miért. Aztán intett, hogy mármost elhordhatom az irhát.
Én aztán a nyakamba vettem a világot, s addig vándoroltam egyik városból a másikba, míg eljutottam Magdeburgba. Azalatt a gyógyszereimmel annyi pénzt szereztem, hogy kocsit, lovat vehettem magamnak; nem hordtam már hátamon az orvosságos szekrényeimet, hanem inast tartottam, aki dobolt, trombitált a bakon, míg én a piacon a csodaszereimet kikiáltottam.
Olyan pompás életem volt, hogy egy percig sem jutott eszembe visszacserélni a testemet Beheriktől. Csak hadd sütögesse ő az ágyúkat az Ehrenbreitsteinon, ha neki ahhoz volt kedve; dehogy adom vissza neki a testét! Nagyon okos test ez. Teljes életemben a lelkemnek nem volt annyi megélni való esze, mint ennek a testnek. Ápoltam is gyöngyen. Úgy kihízlaltam, mintha a saját magamé lett volna. Volt is módom benne. Valamennyi doktor mind megbukott Magdeburgban, mert csak nálam keresett minden ember segélyt. Az én szereim igazán csodákat míveltek.
Hanem egyszer aztán megtörtént rajtam a nagy veszedelem. Mikor egy napon éppen a piac közepén hirdetném a csodaszereimet, valami gazember (alkalmasint egynémely irigy fizikusnak a bérence) tüzes taplót dugott a lovam fülébe, mire az elragadta a kocsimat, s feldöntött; valamennyi tégelyem, fiolám, skatulyám mind szétgurult az almáriomomból. - A nyakamat ugyan nem törtem; hanem nagyobb baj volt az annál, hogy a szétgurult gyógyszeres edényekről mármost nem tudtam, hogy mi hová való. Csak úgy találomra rakosgattam őket vissza a helyeikre, s bizonyos, hogy sokat összevissza cseréltem eközben.
Amiből aztán mindenféle subscusok támadtak.
Nem is említem az olyan szerencsétlen kúrákat, mint midőn például egyszer a syndicushoz hívattak, akinek az egyik lába hosszabb volt, mint a másik, hogy segítsek rajta. Én akkor éppen kissé kapatos voltam a jó francia bortól, s tévedésből az ,,ínnyújtó" balzsammal azt a lábát kentem be erősen, amelyik anélkül is hosszú volt. A jámbor syndicusnak aztán az a lába úgy megnyúlt, hogy nem tudott vele máshová leülni, mint az almáriom tetejére, s ha föl akart állni, beleütötte a fejét a gerendába. Ez agyon akart ütni.
A másik inconvenientiám a kereskedelmi kamara elnökével történt meg, akinek régóta gutaütött volt mind a két lába, csak két mankóval tudott járni. Ez ellen is volt nekem csalhatatlan szerem. Csakhogy persze nem kellett volna belőle többet egy borsószemnyinél bedörzsölni: én ahelyett tudatlanságomban fél tégellyel felkentem a lábaira, amitől azután azokat úgy meglepte a gyorsaság spiritusa, hogy a tisztes öreg úr kénytelen volt egy időre beszegődni a brandenburgi választófejedelemhez kengyelfutónak, mert járni nem tudott, csak szaladni. S ülni nem volt képes másutt, mint a takács szövőszékén, ahol folyvást rugdalhatott a lábával, s aludni éppen csak egy taposómalomhoz kőtőzve tudott.
De végképpen elrontottam az orvosi hitelemet, amidőn a csodaszereim az előbbi helyeikből leszóródva, hamis helyekre kerültek.
Így például volt két dicső szerem, amelyik közül az egyik a kopasz fejre dúsgazdag hajat varázsolt, a másik pedig a kihullott fogak helyébe újakat növesztett, ha az ajkra kenték. Ezek a kiszóratás által helyet cseréltek, s mikor aztán az egyiket egy kopasz fejű úrnál alkalmaztam, ami fognövesztő volt, attól annak a homlokán két olyan óriási agyara nőtt, hogy azt minden ember szarvnak nézte, ami annál nagyobb bosszúság volt rá nézve, mert feleséges ember volt; míg a másik kenőcstől megint, egy asszonyságnak, akinél hiányzottak a fogak, ezek helyett akkora két bajusza nőtt, hogy egy tamburmajornak is sok lett volna.
De mindez semmi volt ahhoz a veszedelmes kúrához képest, mikor egyszer a főbíró feleségéhez hívattak, aki jó reményben volt, hogy adjak neki valamit, amitől elmúljon róla a csuklás, amit az egész doctorum consilium nem tudott róla elmulasztani. - Nekem ilyen szerem is volt bizonnyal; csakhogy nem az igazira találtam. Ahelyett beadtam neki azokból a labdacsokból, amik arra valók, hogy a tyúkok sokat tojjanak. S a szerencsétlen asszony hat hét múlva hét élő gyermeket hozott a világra!
(- De már ezt az utolsót csak magam sem hiszem el! - kiálta fel a nagyherceg, kinek már eddig majd az öve szakadt szét a nagy kacagástól. - De már itt nagyon elvetetted a sulykot.)
(- Nem, kegyelmes uram - szólt a soltész -, ily esetet valóban jegyeznek fel a krónikák. Magyarországon Micbánus gróf úrnak a felesége szaporodott meg ily csodálatra méltó ivadékkal, s mind a heten fiak voltak, és fölnevelkedének.)
(- No, hát bizonyosan az is ezekből a pilulákból vett be.) Mindezek is nagy ingerültséget költének már ellenem, de bekoronázta szerencsétlenségemet a polgármesterrel való esetem.
Volt ugyanis két csodatevő szerem, melyek közül az első olyan kenőcs volt, amelytől az orron levő rezesség eltűnik, a másodiktól pedig minden ezüst arannyá változik. A polgármesternek volt egy nagy ezüst tubákospikszise és egy igen nagy vörös orra. Egyszer odahívat magához sub rosa, s fölszólít, hogyha igaz a csodaszereimnek ez a tulajdonsága, tegyek próbát velük őnála: csináljam arannyá a burnótszelencéjét, s tűntessem el az orráról azt a verességet. Átkozott csere! A szerek össze voltak tévesztve, s a használat után a polgármesternek az orra lett arannyá, s a pikszise tűnt el.
(De már ez a kúra annyira megtetszett őkegyelmességének, hogy azt mondta: - Elég volt ennyi a jóból mára! Hagyjunk valamit holnapra is, mert bizony nem állja ki az ember nevetés nélkül!)
Nagy querela lett ebből! A polgármester nem annyira azért haragudott, hogy az orra arannyá lett, mint inkább azért, hogy az ezüst burnótszelencéje eltűnt. Azzal vádolt, hogy elloptam. Pedig ha ismerte volna a kémiát, hát tudhatta volna, hogy vannak szerek, amelyek egymást elnyelik: az argentum vivum elnyeli az aurumot, s az ,,aqua fortis" csak úgy éhezi az ezüstöt, mint a sovány tehén az árpát. Ezeket ,,occulta qualitasoknak" híják.
Hanem hát a magdeburgiaknak nem volt ehhez való eszük, hogy ilyen transzcendentális dolgokat meg lehessen velük értetni: a soltész elé vittek; az átadott a landvogtnak, s az meg apósa volt egy doctor medicinae et magister chirurgiaenak, csupa bosszúból kimondta rám a büntetést, hogy varázsló kuruzsolás és keresztyén emberek megrontása miatt pellengérre kiköttessem, és megkorbácsoltassam.
Ekkor azt mondom magamban: ,,No már, barátom, Beherik! Addig csak viseltem a testedet, amíg azt osztrigával és lúdmájpástétommal kellett táplálni, de mikor arra kerül a sor, hogy a bőröd kilencágú macskafarkával végigcirógattassék, akkor csak viseld azt magad, cseréljük vissza! Hátha te is meguntad már az én testemet?"
Már ki is kötöttek a pellengérhez, s a bakó napvilágra hozta a hátamat, fölfedezve, hogy nagyon sok előzetes korbácsütésnek a nyoma látszik már azon, amire én természetesen nem emlékezhettem vissza, mert azokat a Beherik kapta, s annálfogva, minthogy már ez a Beherik hátának nem volt újság, a nagyobbik korbácsát hozatta elő, amelyiknek a végei horogfejű szegecskékben végződtek.
- De cimborám, Beherik, ezt már csak álld ki magad! - A két kezem össze levén kötve, oly módon, hogy a bitót átölelve tartottam, sikerült a gyűrűt megfordítanom a kisujjamon.
S abban a pillanatban itt voltam megint az ehrenbreitsteini kazamataszobámban.
Éppen őkegyelmessége a soltész úr állt előttem, az árulás tanújelét, a tűzkorsót és a levelet tartva elém, hogy mit szólok ehhez? Ekkor láttam, hogy micsoda gonoszságot követett el az én testemben a vércimborám. A franciák, akik a baklovagok szövetségesei, azért küldték őt ide, hogy ily gonosz árulásnak eszközévé legyen.
Őkelme azonban, amint vette észre, hogy kitudódott a fertelmesség, gondolta magában: ,,Nem jó lesz ebben a testben maradni, nesze, Belfegor! Add vissza a magamét!" S ő is egyet fordított a gyűrűn, ugyanakkor, amikor én.
Hanem képzelem a meglepetését, amikor az első viszontlátásra olyat húzott a hátára a hóhér, hogy hét helyen hasadt végig a bőre. Ezen még most is jóízűt nevethetném, valahányszor eszembe jut, hogy milyen pofát csinált hozzá!
Ez volt az én utolsó halálos bűnömnek az igaz története.









Jókai Mór: Egy hírhedett kalandor a XVII. századból


UTOLSÓ RÉSZ  A fehér galamb
Az ítélet, melyet a vérbíróság a sokszoros bűnösre kimondott, ekképp hangzott:
,,A huszonegy előzetes főbenjáró bűn, melynek mivolta kellőleg ki nem deríttetett, vádlottnak elengedtetvén, elmarasztaltatik csak a huszonkettedikben: az árulás gonosztettében. Minthogy azonban, saját vallomása alapján ezen bűnt is nem saját maga követte el, hanem a vele testet cserélt vércimborája, s lelke e gonosztettől távol vala: annálfogva a lelke fölmentetik, és Istennek ajánltatik; hanem a teste, mely e bűnben kapatott, az árulók büntetésére, a hátulról való főbelövetésre kegyelmesen elítéltetik."
A kalandor alázatosan megköszönte ez ítéletet, s a kegyelmes uraknak iránta tanúsított sok rendbeli gráciáját; nem is kért többé semmiféle haladékot.
Mikor a vesztőhelyre kivitték, maga szép nyugodtan levetkőzött, s csak azt kérte, hogy ne kössék hátra a kezeit, hadd tegye össze imádkozásra. Azután letérdepelt szépen, s elkezdé a miatyánkot fennhangon elimádkozni.
Mikor az áment kimondá, hátraszólt a muskétásoknak, akik az égő kanócot a lőporos serpenyő fölőtt tarták már:
- Csak arra kérlek, bajtársak, hogy mikor összelőttök, velem együtt azt a fekete hollómadarat is lőjétek agyon, ami a vállamon repdes!
S azzal félve tekinte félre a válla felé.
De egyszerre örömsikoltva kiálta fel:
- Nem! Nem! Hisz ez nem a fekete holló. Ez az én fehér galambom! Visszatértél hozzám! Megszántál, galambom? Angyalom, jó Maduskám? Igazi kedveském! Szorulj a keblemre, a két karom közé, s vidd el a lelkemet oda, hol te lakol!
Tizenkét puska dördült, s a fehér galamb már vitte!
      
       
Így van megírva ez a csodálatos történet a ,,Rheinischer Antiquarius" második része második kötetének 613-626. lapjain. Az ehrenbreitsteini ágyúöntödében ma is mutogatják még egy vasrúdra akasztott vaskalitkában az ,,áruló koponyáját", s a tudós Hiegel följegyezte róla, hogy Gall rendszere nyomán a koponyában rendkívül ki volt fejlődve a nagyravágyás szerve; - amely miatt ez emberre nézve a soha el nem érhetett cél valódi kínszenvedéssé tehette az életet.




