




Jókai Mór: A három márványfej


Szerzői előszó
Jól tudom azt, hogy a tisztelt közönség éppen olyan szívesen olvassa a kritikát, mint a regényt: célszerűség tekintetéből mindjárt egyesítettem mind a kettőt: ezáltal kitüntetve tanulmányaimnak mélyen lerakott alapját; feltárva a kútforrásokat, s lélektani és korfestési magyarázatokkal értelmezve azokat a rendkívüli és lehetetlennek látszó eseményeket, amik ez elbeszélést hosszúra nyújtani törekszenek anélkül, hogy a szükségesnél több archeológiát, geognosiát, botanikát, táj- és jelmezleírásokat vennének igénybe.
Ezáltal megkönnyítem a kritikának a dolgát, és elveszem a kenyerét - ami kettős jó cselekedet.
Tehát:

Disputa
Kritikus. Micsoda inkorrekt cím? ,,Márványfej"? Fej alatt az organikus test részét értjük. Ha márványból van, akkor már szobor. Tehát helyesen: ,,Három márvány mellszobor".
Szerző. Engedelmet kérek, ezek éppen csak ,,fejek". Semmi sincs hozzá más. Hogy miért hiányzik náluk a test többi része? Ez az elbeszélés legutolsó lapján lesz olvasható, amit előre elárulni nem lehet - tehát hadd következzék az első fejezet.









Jókai Mór: A három márványfej


I. A három tüzes szentek klastroma
Megálljunk!

Disputa
Kritikus. Miféle tüzes szentek? ,,Fagyosszenteket" ismerünk. Pongrác, Szervác, Bonifác. De tüzes szentek? Kik azok?
Szerző. Ezek a három bibliai férfiak: Zsidrák, Mizsák és Abednégo; akik Nabukodonozor arany bálványa előtt nem akartak térdre borulni, s akiket ezen akaratosságért a ,,káposztaevést" feltaláló nagy király (dicső ősünk) a hétszeresen befűtött kemencébe vettetett. (A nagy antiszemita!) És akiknek ebben a nagy tűzben még a hajuk szála sem perzselődött meg. A király kihozatta őket a kemencéből, s mind a hármat babilóniai nemességre emelte.
Kritikus. Ezt elhiszem. (Mert muszáj.) Hanem ez még nem elég arra, hogy keresztény szentek legyenek belőlük.
Szerző. Előrebocsátom, hogy az esemény színhelye Dalmácia, s a történet ideje úgy a keresztes háborúk első századára esik. Akkor még nem voltak tisztázva a fogalmak, hogy kik a keresztény, kik a zsidó szentek? Egyébiránt Dávid királyt is szentnek szoktuk nevezni, pedig senki sem kanonizálta, sőt Simeon valósággal szentnek is van nyilvánítva; pedig (kútforrásaim szerint) csakugyan zsidó volt és maradt, holta napjáig.
Kritikus. De hát miért neveztek el egy kolostort éppen Zsidrák, Mizsák és Abednégóról?
Szerző. Azért, mert ezen tiszteletreméltó áhítatos menedéknek a boltozatai rejték kőkoporsóikban ezen dicső férfiak csontmaradványait, amikhez messze földről (sőt tengerről is) elvándoroltak a hívő népek.
Kritikus. De hát hogyan kerültek Ninivéből Dalmáciába ezeknek a zsidó hitregebeli hősöknek a csontmaradványai: kétezer esztendei földben pihenés után? Előre kijelentjük, hogy holmi csodatételeket nem fogadunk el: vagy tessék azt írni az elbeszélés alá, hogy ,,legenda": akkor más megítélés alá esik; de ha regény, akkor reális, circumstantialis, minuciózus magyarázatot követelünk. Tehát ilyenformán a lorettói és tersatói kápolna szállításmódja ki van zárva.
Szerző. Nem is folyamodom semmiféle csodatételekhez: mindennek urát adom. Tehát: volt a hajdankorban egy hírhedett utazó: Jónás prófétának hítták. Ő találta fel a hajótörés elleni biztosítást, s ő utazott a legelső gőzhajóban. Ő volt a legelső alapító, aki részvényleveleinek gyors pusztulását megérte: akkor még ezeket ,,töklevélnek" hítták. Egyszer ellátogatott Ninivébe is: előre bejelenteni, hogy jön a nagy ,,krach". Ennek a jó szolgálatának a jutalmául nyerte a királytól ajándékba az ez ideig mauzóleumban tartott három híres hazájafiának a csontjait. Ő azokat hazavitte Jeruzsálembe, ott elrejtette a Gecsemáné kertjében, amikor aztán a keresztes hadak elfoglalták a szent várost, Jónásnak egy dédunokája rávezette őket a becses ereklyékre, s nem kívánt érte semmi jutalmat.
Kritikus. Szerző visszaél a kritikus elnézésével! Hisz ezek mind zöld mesék!
Szerző. Hiszen még nem mondtam el végig. Lakozék abban az időben Raguza falain belől - mely akkoriban igen hatalmas köztársaság vala - egy gazdag és híres patrícius: név szerint Galeatoris János. Divat volt latin neveket viselni. A család ősei már mint ,,gályázók" voltak ismeretesek, kik hajóikkal a Pontusig és a Veres-tengerig eljártak. János maga kiválóan ereklyékkel kereskedett. Egy egész raktára volt ezekből a Borgo Ploccén, amelybe a széles világból mindenünnen szállították a kegyelet által megőrzött kincseket a hitetlenek országaiból, s viszont innen hordták ismét ugyanazokat széjjel az igazhívő népek tartományaiba. Ugyanennél a firmánál vásárolta II. Endre királyunk is azon nagybecsű ereklyéket, amelyeket nevezetes palesztinai hadjáratából hazahozott. Galeatoris Jánosnál (ahogy majd közelebbről meg fogjuk ismertetni nagyszerű üzletét) kapható volt mindenféle ereklye, amelyre csak a kegyelet figyelme kiterjedt, duplikátumokban is; sőt a keresettebb cikkek többszörös készletben. Maga a keresztény vallás még akkor a dalmata partokon a kiforrás és erjedés stádiumában volt, mindenki annyit tett hozzá, s azt választotta ki belőle, ami neki tetszett: lehetett hinni, lehetett tagadni, s a kettőért verekedni; minden város, minden falu, minden kolostor más védszentet választott magának, s annak az ereklyéit a szomszédaitól féltette és védte, mert azoktól várta a boldogságát. Megtörtént pedig, hogy két-három helység is ugyanazokat a szent maradványokat nevezte magáénak, ez nagy viszálykodást szült. Azért az elővigyázóbbak olyanokat választának, akik nem forognak annyira közbeszédben; így jutott a Branta-völgyi kolostornak a ,,három tüzes szent" - mind a Galeatoris firma közvetítése által.
Kritikus. Kezd a szeg kitörni a zsákból. Tessék hát leírni a kolostort. Majd a végére tartjuk fenn az észrevételeinket.
*
Szerzetesek és apácák mindenha ki tudták jól választani a legszebb vidékeket, ahová csendes visszavonultságuk hajlékát építsék, ezek közé tartozik a Branta völgye.
Az Adriai-tenger sziklazátonyai őrzik a völgy torkolatát, hajósoktól rettegett tengerfenék van ott, amely nem alkalmas se halászatra, se osztrigatermelésre; csak egy életmód van itt, mely eltartja az emberét: az aranymosás. A sziklanyelvek és scogliók között megtorlik a fövény, amit a Branta hegyipatak seper alá magával, s aközött nagy üggyel-bajjal felkereshetők az apró csillámló szemerkék, amikből a népek bálványisteneit készítik. Odafenn a bércek között bizonyosan gazdag erek vannak a sziklában, amik ontják a latin költők által megénekelt dalmáciai aranyat, hanem ide le már csak a porszemek jutnak. Szegény kenyér, amely meztelenül hagyja a mívelőjét. E félvad emberek ott laknak a meredek sziklapart odúiban, számuk egyre apad, testük egyre véznul, nyelvüket rajtuk kívül senki sem érti; az aranyat tőlük vándor kalmárok veszik meg, akik aszalt gyümölccsel fizetnek, meg zsinegre felfűzött kőkeménységű perecfélével.
A Branta, ahol a tengerbe szakad, négy öles zuhatagot képez, s zúgása egész messzeségben visszhangoztatja az erdős völgyet, melynek két oldala gyors menedékességgel emelkedik magasba. Az északi oldalt tölgyerdő fedi, abból a fajból, mely semmi szakában az évnek nem hullatja el a levelét. Valódi óriásai a növényvilágnak, amiknek koronája négy-öt ölnyi magasban kezdődik, s a dereka olyan egyenes, mint egy oszlop, négy ember ölelése át nem éri kerületét; mikor átnéz alattuk a szem, mintha egy templom belsejébe tekintene, amit ős istenek emeltek. A déli hegyoldalát a völgynek ellenben olajfák, szelíd gesztenyék és ciprusok fedik. Legalant az olajfák ezüstszürke lombjaikkal, kék gyümölcseikkel, feljebb a nevetőzöld gesztenyék, csoportos gyümölcsbarkáikkal, amikkel keveredik a magasra felnyúló ciprusok sötétzöld obeliszk sudara, mely aztán mind feljebb a többi fajrokonaival, a tujákkal, píniákkal egészen elfoglalja a hegymagaslat ormát. Ezek a fák is vetekednek az átelleni oldal tölgyóriásaival, s a völgy mélyén egymásba borulnak a lombkoronáik.
Csak egy keskeny ösvény vezet a Branta partján fölfelé a völgy mentén, áttérve hol az egyik, hol a másik partra, ott, ahol a hegyi folyam gázlói vannak; néhol az ösvény a meredek sziklapárkányra kapaszkodik fel, ahonnan veszedelmes a félrelépés, ahogy ezt a sziklafalba vágott fülkék fogadalmi képecskéi bizonyítják; alant a mélységben egy kőhalom, melyre minden vándor dob egy követ. Valami szerencsétlenül jártnak a sírja talán?
Egy kanyarulatánál a völgynek egyszerre kétfelé nyílik tátongva a hegyvágány, szétrepedt sziklafolyosót mutatva, amelynek csompói és vápái kétfelől egymásba illenek; itt a Branta-patak negyvenöles zuhatagot képez, széttört vízporából örök fehér felhőt képezve a mélyben, melyre ha rásüt a delelő nap: szivárványkoszorú ível át egyik partról a másikra. Az ösvény e zuhatag alatt vezeti át a búcsújárót; (másnak mi dolga itt?) s onnan aztán száz sziklalépcsőn járdogál fel addig a párkányig, ahonnan a zuhatag aláomlik.
E párkányra felérve aztán térdre borul a vándor: pihenés végett is, de még inkább az áhítattól.
Ott látja maga előtt a ,,három tüzes szentek kolostorát".
A háttért egy meredek gránithegyszakadék fogja oly félkörben, mint egy colossaeum, melynek szürkéskék alapjából rikítón válik ki a kolostor ochrasárga kövekből épült sima fala; ennek a völgynek menetele irányában se ablaka, se ajtaja nem látszik: azok mind a sivár, kopár gránit semmiség felé nyílnak.
A kolostor lankás, meneteles dombon fekszik, mely lassú emelkedéssel haladja meg a Branta zuhatagait, s végre hozzátapad a csaknem föléje hajló gránitfal egyik oldalához.
Ez a domb maga, mintegy különválva a többi őserdő honfias növényzetétől, csupa tropikus fákkal, virágokkal van benőve vadon. A fák alakja, levele, virága, gyümölcse mind oly csodás, ismeretlen, mintha más világrészből került volna ide; vannak köztük olyan fák, amiknek életföltétele egy másik fának a halála; csak veszni induló korhatag faderékból nőnek elő (valódi metempsychosis a növényvilágban); góliátjai a hagymás virágoknak, mik esztendeig készülnek hozzá roppant virágkelyheik kibontásához; gyümölcstermő fák, amik nem ismerik az évszakokat: egyik évenkint háromszor terem, a másik másfél évig érleli a gyümölcsét, a harmadik együtt hozza a virágot a gyümölccsel, ismerős gránátalma, narancs, füge egész pagonnyá keveredve; s amit a mérsékelt zóna alatt mint fanyar, kemény vackort ismernek, a birs körtéje itt édessé, zamatossá, puhává érik meg. Magasra emelkednek az örökzöld geszt körül a datolyapálmák lehajló szilvafürtjeikkel, mik nyers korukban arannyal versengők. S a Hesperidák kertjének még kerítése sincsen: bemehet akárki, s szedhet a földre hullt gyümölcsből, amennyit tetszik. Csakhogy valami lankasztó melegség, átfűlve a fűszerfák minden ámbraillatától, úgy meglepi a jövevényt, hogy valami más világba képzeli magát, ahol az embert nem gyönyörködteti az evés. Amint aztán beljebb halad a sok tekergő ösvények egyikén, valami kardalszerű énekhang által kalauzolva, lassankint olyan fák tömkelegébe jut, amik lábtókon járnak: a derekaik magasra vannak kiemelkedve a földből. S három-négy vastag gyökérág nyúlik alá belőlük. Ezek nem akarnak egész fürdőt venni, csak lábvizet használnak: ott a talaj vizenyős. Egyszerre megnyílik egy nagy, vastag moharéteggel fedett tér, amiben öles páfránybokrok képeznek szigetecskéket, telefuttatva csillagtermő szulákokkal. Ennek a mohaszérűnek a széleiből csupa emberfejek bukkannak elő: de ezek nem valami levágott fejek, hanem élő emberek szemhunyorgató agyai, akik énekelnek, ki vékonyan, ki vastagon, mellettük egy mankó vagy kettő; gúnyáik a bokrokra felakasztva; ezek bénák, nyomorékok, kik messze földről ide vándorolnak, a csodatevő láphoz, gyógyulást keresni. A gyógykezelés igen egyszerű. Lyukat ásnak a mohába, annak a gyökerein alul forró iszap van; abba a beteget lebocsátják nyakig: a hóna alá rudat dugnak, hogy le ne szálljon a pokol fenekéig, s aztán a mohával jól körültömik a fejét, hogy a feljövő pára meg ne fojtsa, aztán ott hagyják napestig. Énekelhet is. A moha körül a fák alatt burdékok vannak összetákolva venyigéből: az a vendégszállás.
Hogy milyen csodatevő ereje van e mohafürdőnek, ennek tanúbizonysága az a tömérdek hátrahagyott mankó, amit a felgyógyult lázárok letűzködtek a moha szélében, itthagyva a nyomorúságukat.
Ezt a mohos lápmezőt élteti egy tó, mely egész a kolostor faláig terjed; úgyhogy az embermagasságnyira zöld a nyiroktul.
A tó fölött állandóan rezeg a levegő, mint ahogy a délibáb szokott hullámzani; abból a vízből kéngáz fejlődik ki. Azért ebbe a kolostorba se orozva, se erőszakkal halandó ember be nem törhet; mert a dereglyére szálló, ha mind Sámson legyen is, menten ott fullad; helepolisszal se közelítheti azt meg, mert az a kokojszásban menten elsüllyed; aki becsületes szándékkal akar bejutni a szentelt magányba, annak ezt csak nagy alkudozások útján lehet elérni, ami ki- s belövöldözött nyilak útján váltott levelezés által történik meg: ez esetben a kolostor ballustrade-járól egy átelleni három singnyi magas mellvédre lebocsátanak egy csapóhidat, azon mehet át az elfogadható vendég; odáig nem hat fel az ölő gáz.
Tehát ennek a kolostornak hármas védelme van az ártó világ ellen; az egyik a nyomorékok által letűzködött mankók pallizádja, a másik az öldöklő tó, a harmadik, a leghatalmasabb pedig maga a Nabukodonozor király.
Igenis, ő maga az kőből kifaragva, koronázott ökörfejjel, aki a sziklaodúban ül a trónusán, a lábai alatt tüzes kemencéből füstölögve omlik elő a kopasztó forró vízsugár, mely a tavat és a mohát örökké táplálja, s a forrás üregében látható a három tüzes szentek alakja, Zsidrák, Mizsák, Abednégó; az egyik jáspisból van, a másik kalcedonból, a harmadik karneolból; így dacolnak a pokollal.
S ez a meleg forrás egyúttal a titka annak a rendkívüli növénytenyészetnek, mely a kolostor kertjét az év minden szakában díszíti. Amit megtagadott Jupiter, megadja Pluto.

Disputa.
Kritikus. Csak megállhattam eddig beleszólás nélkül. Ez aztán a miroboláns tájleírás. Piktor legyen, aki lefesti! Mármost majd én írom le, hogy milyen ez a Branta völgye, meg a völgykatlanba zárt paradicsomdomb - a valóságban.









Jókai Mór: A három márványfej


II. A kritikus leírása
A Branta-völgy, amint előttünk áll: a halálnak és az enyészetnek a képmása.
Két meredeken csapinós hegyoldal fut össze egy élesen alákanyargó sziklavágányba, mely folytatását a tenger alatt találja; a sziklák vakítón szürkék, vagy piszkosan sárgák; a kopár hegyoldalban fölfelé vonuló barázdák látszanak, az egyik népmonda szerint az ördög szántotta azokat végig ekével, a másik szerint azok a szekerének a kerékvágásai, mikor sátán őfelsége a menyasszonyával útra kelt, ebben, az ő rezidenciájának a bejáratához egészen méltó vidékben. A sziklák között nincs egy szál fű, moha, moszat, pörs, kőtarjag: semmi! Ez a déli oldal. Szerző szerint az az áldott őstalaj, melyben az olajfák kék bogyót, a szelídgesztenyék drága marónit teremnek. Végtül végig az egész hegyoldal egy sziklasivatag, melynek látása fáj a szemnek. Az északi hegyoldalon kesereg elszórva az egyetlen képviselője a növényvilágnak: a zavoriai boróka, nagy vörös bogyókkal rakva. Ez is csak ott, ahol hozzájárulhatatlan csompók között meghúzhatta magát.
A völgyvágány tengerbe szakadó nyílásában még csak homok sincsen, nemhogy abban az aranyásók drága porszemeket kereshetnének, és az egész Dalmáciában nem jön elő - bányászati úton - annyi arany, amennyivel egy karácsonyfára akasztandó diót be lehetne aranyfüstözni.
A Branta patak, mely azokat a visszhangzó cascade-okat képezi, egyszerűen nem létezik. Nyáron a medre száraz, tavasszal, mikor a hóolvadás megindul, egypár napig ömlik rajta végig az iszapos moslék, mely húszmázsás sziklákat hömpölyget alá magával, s a vágányt egyre mélyebbé vájja; hanem amint a hó elment, nem marad a vízből egyéb hátra, mint ami a völgyvápákban odarekedt; az aztán ott poshad, míg a forró nyár ki nem szikkasztja, termesztve irtóztató szúnyograjokat, s terjengetve a lázerjesztő bűzt az egész völgyben; olyan benne a lég, mint egy elhagyott pincében, ahol ászok, hordó mind halomra penészedett.
Eleven állat a szúnyogon kívül nem lakik itt, csak magasan a légben hallani a rikácsolását a kóválygó tengeri sasnak, mely halat hord haza a fiókjainak.
De hát menjünk odább, keressük fel a szerző által leírt Branta-völgyi csodálatos paradicsomot. Ne restelljünk egy kis lábtörést kockáztatni; hisz ott van az a minden sántaságot meggyógyító mohafürdő, ahol a három tüzes szentek azonnal segítenek a bajunkon.
Igenis: ott van az a félteke alakú domb, egy oldalon a sziklafalhoz simulva, a többi sziklasivatagtól annyiban különböző, hogy ennek a hepehupás szirtjei között csakugyan terem valami növényzet, amiről a kecskék azt hiszik, hogy az is jó, ha nincs más; vadzsálya, démutka még virágot is mutat, a szerbtövis, az már meghonosult az útfélen, hanem a gránátalmákból mentül kevesebbet találunk. Azonban legyünk igazságosak. Azon a helyen, ahol szerző azt a pandanusokkal körített mohos lápot látta, csakugyan van valami kert. Egymásra hordott sziklákból négyszegletű kertelés van emelve, aminek széle-hossza lehet vagy húsz lépés, erre a kőfalra vannak felfuttatva a szőlővesszők, amik elég bort teremnek egy háznép (azazhogy a férfinép) számára. Alattuk zöld és veres színű tökök hevernek (az asszonynép télire való mindennapi csemegéje). Bizonyosan ezek csábították el a regényírót, hogy a mohából kiálló emberfejeket lásson maga előtt. Egyébiránt ezek is bírnak annyi ésszel és tudománnyal, mint a gazdájuk, aki hétköznap iszik és pipázik, ünnepnap pedig iszik és célba lövöldöz, s aki karakterére nézve igen jeles rablóhős volna, ha a császári csendőrök az élethivatását meg nem zápították volna. Leánya is van. Derék személy, odakinn őrzi a kecskéket, és danol mellette magának. Arca halavány, szemei veresek, ajkai hasonlítanak a gomblyukhoz, hanem szederjesek. Nagyon jó lenne regényhősnének, mert már kétszer elrabolta a kútnál valami uskók vőlegény; de mind a kettő visszahozta. Recommendálhatjuk szerzőnek!
No de végre rátalálunk magára a szokatlan barokk vagy bizánci (egyszóval furcsa) architektúrával épített nagyszerű klastromra is, melyet a szerző szerint nem az angyalok hoztak ide a levegőn keresztül Lorettóból, hanem amely a kigyógyult lázárok bő adakozásaiból emeltetett szent Nabukodonozornak meg az ő három ,,Hausjud"-jainak a tiszteletére.
Itt áll előttünk (mert nem dűlhet el). Körültámogatva minden oldalról nagy ormótlan sziklákkal, egy lapos kövekből vakolat nélkül felrakott épület, a hézagok mohával kitömve. Két szoba az egész, de az sem egymás mellett, hanem emeletre. A felső szoba az istálló, alul az emberi családtagok laknak. Azért így, mivel az emeletről a tolvajok nem lophatják el olyan könnyen a kecskét, birkát, malacot.
Ez a nagyszerű Branta-völgyben emberi kéz rakta egyetlen épület.
Nabukodonozor királyról azonban itt nem tudnak semmit. Zsidót itt nem láttak soha, és kemencéről itt még fogalom sincs, miután kenyeret nem sütnek; ami pedig a világhírű thermaeket illeti, azok ugyan ha volnának is itt, bizony hiába volnának; mert itt se férfi, se asszony elvbül nem fürdik soha.
Voltam bátor bemutatnia Branta-völgyet a maga valóságában.
Szerző. Eddig a kritikus. - És én kénytelen vagyok neki tökéletesen igazat adni. Valóban egészen ilyen a Branta-völgynek az ábrázatja ,,most". Csakhogy az én históriám ezelőtt hétszáz esztendővel ment végbe. Akkor még olyan paradicsom volt Dalmácia, amilyennek én festettem elébb. Különben hogy választotta volna Róma legfényűzőbb caesarja, Diocletian e vidéket állandó lakhelyéül, aki válogathatott Olaszország minden virányaiban? Hogy lehetett volna egyes városoknak az a mesés hatalmuk, gazdagságuk, ami volt Raguzának? Az én leírásom Fiume környékéről, a gyönyörű Abbáziáról van lemásolva. Ott nőnek szabadban a pálmák, ott fakadnak a dúsgazdag források, amik vetekednek a római ,,aqua virgo"-val; ott látni még azokat a sokszázados cserfákat, amiknek darabjáért a hajóépítők háromszáz forintokat kínálnak. Hétszáz év előtt ilyen volt a Branta-völgy is, s egész Dalmácia. A magyar királyok uralkodása alatt még földi paradicsom, hős népek által lakott dicső ország, melynek ellenálló erején visszatorlódott a mongol hordák világirtó rohama, egy ország tele csodákkal! Mikor aztán a velenceiek elfoglalták, cselszövénnyel, erőszakkal, egyik fajnak a másik ellen uszításával, a keresztes hadak őrült testvérgyilkos dúlásával, akkor legelőször is azon kezdték, hogy a dalmáciai erdőket a saját hasznukra kiirtatták. Azokból az ősvilági fákból készültek Velence gályái, hajóhada, kereskedelmi flottája; azokat verték le pilotáknak az új palotákhoz, s mikor aztán Velence maga jóllakott az erdővel, akkor a maradékot eladta a török szultánnak. A kereszténység esküdt ellensége ezekből a mi őserdőinkből építtette azokat a hajóhadakat, amik századokon át rabszolgákkal népesítették meg a tengereket.
És mikor aztán már ki voltak vágva a csodaszép őserdők óriásai (a sarjaikból új erdő keletkezett volna), akkor Velence odatelepítette a dalmata völgyekbe mindazokat az Istentől elrugaszkodott kóbor népvakarcsokat, akiknek se nemzete, se hazája, akiket itt-amott foglyul ejtett, mindenféle zagyvalékot, mert az ,,uskók", a ,,morlák" név nem népnek a megszólítása, az csak ,,szökevényt", ,,tengerlakót" jelent, s ennek a szabadon bocsátott rabszolgahadnak volt feladatául hagyva, hogy a kivágott dalmata őserdőknek még a bennhagyott tuskóit és gyökereit is irtsa ki, szedje ki; s ezt a rakoncát hajóteher számára hordták át Velencébe tüzelőszernek.
Utoljára aztán meghonosították a kecskenyájakat a letarolt erdők helyén, s azok még sarjú növésében elpusztítottak minden újra csírázó növényt, végtül végig az egész dalmata parton.
A velencéseket egyszer csak elkergették Dalmáciából. Akkor aztán a honosak elkezdték újra beültetni olajfákkal, gesztenyékkel a puszta avart. Hanem ott maradtak a morlákok. És ennek a vitéz, balladákban megénekelt fajnak az a sajátossága, hogy ha valakin bosszút akar állni, hát egy éjszaka kivagdalja a gyümölcsfáit, a szőlőtöveit; bosszút áll a kerten, az erdőn.
Akkor aztán jön egy harmadik bosszúálló, a dalmata partok réme: a bóra. A hajdani erdőfedte vidék a nevét sem ismerte. Az északi szél, ahol erdőt talál, kibékül a földdel. De ahol letarolt hegy áll előtte, azt elemészti. Tél nem volt azelőtt soha e vidéken; havat nem láttak e hegyormok soha. Amióta az erdőket elpusztították, az egész klíma megváltozott. Viharok, záporok, hirtelen hóolvadás elmosták a talajt; hétnapos hideg szél porban elseperte: lefújta, lehordta egész a meztelen szikláig a termőföldet; nem egy fűgyökérnek, de még egy mohának való porondot sem hagyott rajta: így lett a paradicsomból a rettenetes ,,Karszt". S amint elmúlt az erdő, a pagony, a geszt, a cserje, a pázsit, a moha, úgy múlt el lassankint a folyam, a patak, a csermely, az ér. A szikla kiszáradt. És támadt a forrásgazdag virányok helyén a rettenetes Karszt.
És azután jöttek a törökök. Hajtották maguk előtt a kétségbeesett, hazájuktól megfosztott mindenféle népek egész zagyvalékát. Az uskókok még csak az erdőket ették meg, a törökök már a kőfalakra voltak éhesek; város város után dűlt halomba előttük. A kolostor nem volt szent hely többé, a templomok nem álltak Isten oltalma alatt. Paloták országa volt egykor, s romok országa lett Dalmácia.
És utoljára mikor már a minden kínszenvedések pohara megtelve látszott lenni, megjött a legnagyobb csapás Dalmáciára: az irtóztató földindulás, mely Raguzót romba dönté, s fele lakosságát sírul eltemette. Ez a katasztrófa szikkasztá ki egyszerre a hajdan oly kedves meleg forrásokat a Branta völgyében, s azoknak elvesztével átadta az enyészetnek a tájukon meghonosult tündérvilági növényzetet. Bizonyosan ez temette el a gazdag aranybányákat is örökre.
Íme itt van a magyarázata a két ellentétes tájleírásnak. A kritikus leírása a jelen, az enyém a múlt.
*
Kritikus. Szent Minos, Aeacus és Rhadamanthus! pokolbeli három kritikusok! Eszerint, miután már volt alkalmunk egy tenger alá elsüllyedt világrész történetében gyönyörködhetni, (?) most megint be kell vennünk egy levegőbe elrepült országnak a regényét. - No hát lépjünk be abba a híres ,,három tüzes szentek klastromába!"
Szerző. Csak lassan a testtel! Ott apácák laknak!
*









Jókai Mór: A három márványfej


III. Az apáca fejedelemnő
A Branta-völgyi kolostor egyenesen apácák számára lett építve, kegyes adakozók nagylelkűségéből.
Voltak ott különféle kategóriái az apácáknak. Olyanok, akik fogadalmat tettek rá, hogy hajadoni életet fognak élni. Ezek között voltak fájdalmas szívűek, balsors üldözése elől magányba menekülő lelkek és végre rajongó áhítatos keblek. Azután volt egy másik kategória, azoké, akik vártak rá sokáig, hogy valaki férjhez viszi őket, de miután kimaradtak az időből, s átlátták, hogy hiába várnak, senki sem jön értük, megnyugodtak a sors végzésében, hogy nem teremtett a számukra párt. Ezeknél a szépség csak ráviteles fogalom volt: többnyire túl voltak a veszedelmes koron. Azután voltak özvegy apácák; de ezek csak mint szolgálattevők alkalmaztattak, s ha nem jól viselték magukat, elbocsáttattak. De ami a legnagyobb számot képezte, ez volt a férjhez menendő szüzek osztálya; ezek azután mind szépek is voltak és fiatalok.
A helyzet megértése végett meg kell ismerkednünk a raguzai patríciátusnak azzal a bevett szokásával, hogy ott a férfiak csak hajlott korukban házasodtak. Igen helyesen. Amíg fiatal az ember, könnyelmű az ember. Hajlandó a csapodárságra. Bármilyen szerelmes volt is, mikor a mátkája után járt, időjártával kiszeret belőle. De a komoly, megérett férfiú, aki úgy az ötven és hatvan esztendő között szakít le egy fiatal rózsát, hogy azt keblére tűzze, ugyancsak megőrzi a hitvesi hűséget, és nem szelburdiskodik többé. Egyéb indok is van. A raguzai patrícius ifjúnak levente éveiben más hivatása van, mint a feleség rokkájának a surrogását hallgatni. Egypár esztendeig a Szentföldön kell neki időzni. A dicső Ptolomais az a város, ahol a fiatalság a világ bölcsességét legjobban megtanulja. Később az apja gályáján be kell utaznia a fahéjtermő afrikai partokat, és beletanulni a haszonhajtó kereskedésbe a pontusi, föníciai népeknél. Oda feleséget nem hordhat magával. Otthon hagyni pedig veszedelem. Azért nem hal meg éhen az úrfi. Hiszen ha neki nincs felesége: van másnak. De meg ha komolyan megfontoljuk a dolgot, hát az ilyen sima képű ifjonc, akinek még bozontokban lepi el az üstöke a halántékait, azzal a kifejletlen karcsú termettel, azzal a vigyorgó gömbölyű pofával, amit még egy becsületes ránc sem ékesít, nem is lehet egy helyes ítéletű kisasszonynak az eszményképe; hanem ha a férfi egyszer már tökéletesen megérett, a homloka szépen felvonult a feje tetejére, a hajfürtjei megnyerték a gyönyörű ezüstszínt, s szép kecskeszakálla az övéig lelóg, s egész ábrázatját rendbe hozták a díszes redők, amikben jellemének kifejezését megtalálni: az ilyen férfiú azután méltó a törvényes szerelemre. Van tekintélye, rangja, saját palotája, saját kápolnája, saját védszentjével és saját diakónusával; kertje, lovai, gyaloghintója; otthon a háznál ezüstje és porcelánja, a pénztára kulcsát az övére akasztva viseli, nem kéri a pénzt az apjától, vagy váltóra a sadduceustól: a maga ura, tehát méltán a feleségének is ura; az ilyen úrnál aztán az ifjú asszony mindent megtalál, ami szívet gyönyörködtet, ellenben nem talál se ipát, se napát, se ángyot, se sógorasszonyt, se osztozatlan testvéreket; az ilyen aztán az igazi vőlegénynek való férfiú.
Azért becsülöm az eszét a raguzai szenátusnak, hogy ezt ilyen okosan rendezte.
De hogyan rendezte hát?
Ennek a titoknak a megoldását rejti a Branta-völgyi zárda. Az előkelő családok leányai egész tizenkét éves korukig otthon neveltettek, s igen természetesen társaságba nem kerültek. Írni, olvasni nem kellett nekik tudni. Ez volt a legjobb metódus: megakadályozni a világi csáb incselkedéseit. Mert ellenben Raguza tele volt poétákkal, akik egyébbel sem töltötték az időt, mint szerelmes versek firkálásával. Ezért is hívatott ez időben Raguza a ,,szláv Athenaenek". Azonban enyhítő körülményül legyen felemlítve, hogy a dalmata költők verseiket latin nyelven írták; úgyhogy azok csak férfiak gyönyörködtetésére szolgáltak. Ezt a nyelvet pedig csak írástudóknak lehetett elsajátítani; mert nem használtatott a közbeszédben, csupán a tanácskozásban, az igazságszolgáltatásban s az idegenekkel való közlekedésben. (Hiszen mi magyarok is voltunk egyszer ilyen athéneiek.)
Mikor aztán kezdett a kisleány abba a korba lépni, amikor szeret az ablakon kikukucskálni, akkor érte jött egy tisztes matróna, fehér-fekete skapuláréval a fején, kék palásttal a vállán, melyre ezüst csillagok és arany lángok voltak hímezve, az átvette a szülőktől a reményteljes csemetét, s maga mellé ültetve a gyaloghintóba, elvitte a három tüzes szentek zárdájába. Ott azután addig maradt a kisleány, amíg évek jártával támadt a számára (néha már ki is volt szemelve) egy ilyen fentebb leírt szeretetreméltó, hozzáillő vőlegény, akinek a kecskeszakálla már ezüstbe játszik, aki a szülők tetszését megnyerte; s miután az érdekelt felek a hozomány és móring, s más ily lényeges tárgyak felett szépen megegyeztek, akkor a kék köpönyeges matróna ismét visszahozta a gondjára bízott kisasszonyt, aki a kolostorból azután egyenesen az oltár elé lépegetett kiválasztott vőlegénye karján (azazhogy csak az ujjainak a hegyét érintve kezével).
De hátha a fiatal leánynak nem tetszett ez a szeretetreméltó ábrázat, amelyet az idők már úgy telerajzoltak zónákkal és meridianusokkal, mint valamely földglóbust? Hátha inkább szeretett volna egy olyan kiállhatatlan deli sihederrel (aki még lépni sem tud, hanem ugrál) az áldásosztó pap elé járulni? Hátha már álmodott is valaha ilyenről?
No hát éppen az volt a három tüzes szentek kolostorának legfőbb dicsősége, hogy még az álmokat is meg tudta őrizni. Az álmokat! A fiatal leányok álmait! Hisz az túlmegy emberi hatalmon. Túl is ment. Azért volt az ő hírük olyan nagy!
De nemcsak a raguzai patríciusok küldték ide a serdülő leánykáikat a biztos zárdába, hanem a szomszéd tartományokban lakó knézek is. Azoknak megint egészen más okaik voltak erre az elővigyázatra. A knéz valami olyan fejedelemforma volt: ,,kiskirály", ahogy a magyarok mondják. Várban lakott, fegyveres csoportot tartott, háborút viselt: majd az egyik, majd a másik szomszédjával. Aztán megesett, hogy egy harmadik szomszéd azalatt rajtaütött a várkastélyán, s amit elvihetett, elrabolta. Ha szép leányt talált, azt bizonyosan ott nem hagyta. Sőt legtöbbször éppen a szép leány volt az ok a háborúviselésre. Tirimir knéznek volt egy szép leánya, Dragomir knéznek meg egy levente fia. De a kettőt elválasztotta a vérbosszú. Ezt volt a ,,törvény" arra befelé a hegyek között. Itt csak úgy lehetett a leányt feleségül venni, ha az apját, vagy egypár bátyját agyonütötték. Ebből azután megint újabb vérbosszú fűződött, s ez szállt hagyományul ivadékról ivadékra.
Sokszor meg a tengeri rablók rohanták meg a vidéket, s a védtelenül mulatozó leánykákat ölre kapták, elrabolták; elvitték a marokkói császár háremébe.
Még ezek ellen is a legbiztosabb menedék volt tehát a legféltettebb kincs, az ifjú szüzek számára a Branta-völgyi kolostor; mert ha még akadt volna is oly vakmerő, akár kéjenc, akár martalóc, aki erőhatalommal támadta volna meg a magányos zárdát, azt először is a három tüzes szentek mindenféle pokoltályoggal verték volna meg; de sokkal inkább a nyakába zúdították volna a bátor szívű apácák azt a gát közé szorított tavat, s egész seregestül leseperték volna a tengerbe: ahogy ezt egyszer meg is izente az ott kóborló Hayreddinnak, a kalózkirálynak, az apáca-fejedelemasszony: a büszke Lubomira.
A Branta-völgyi zárdában nem tűrtek meg semmiféle hímnemű állatot, legyen bár annak a neve férfi, kakas vagy kandúr. Még a galambokat sem engedték megtelepedni a padláson. Hiszen két csókolódó galamb éppen a legjobb jelképe a szerelemnek. Itt nem szabad senkinek és semminek szeretni! Ha csalogány jött a kert bokrai közé, elfogták lépvesszővel; kitekerték a nyakát. Ez is a szerelem énekese.
Az egyetlen férfi, akinek hetenkint egyszer meg kellett jelenni a zárdában, volt a gyóntatóatya, Onufriosz, archimandrita. Ez már özvegy férfiú volt. Nem nélküli ember. Hajdan a nápolyi hölgyvilágnak legkegyeltebb gyóntatóatyja; de irigyei addig áskálódtak ellene, míg át lett rendelve az Illyricumba. Még akkor is szép alak volt, igazi pátriarkai eszménykép; vállát verő haja, övéig érő szakálla fehér mint a selyemvirág szössze; de orcái pirosak, redőktől össze nem barázdálva; két szemében most is világítnak a varázstevő lángok, amik annyi háborgó kebelnek megnyugtatást szereztek; duzzadó ajkain, sima nagy homlokán olvasni lehet a büszke öntudatot; a nagyravágyást.
Ezzel az alakkal valami más is lehetne az ember, mint a Brantavölgyi apácák gyóntatója.
*
Disputa
Kritikus. Most megfogtuk szerző uramat! Ha Onufriosz Nápolyban volt elébb gyóntató, akkor a római egyház alattvalója volt; az is mondatott fentebb, hogy a raguzai fiataloknak egypár évet a Szentföldön kellett tölteni; ebből, megint az következik, hogy a Branta-völgyi kolostor is, ahová azalatt a menyasszonyaikat elrejték, szintén Róma fennhatósága alatt állt, a papi coelibátus pedig már akkor, 1059 és 1063 között, be lett hozva VII. Gergely pápa által; miképpen lehetett tehát az ön Onufriosza a keresztes háború ideje alatt özvegy ember?
Szerző. Ha csak menekülni akarnék a vád elől, kétfelé is kibújhatnék egy mellékajtón; azt is mondhatnám, hogy az én történetem éppen 1059-63 között esik, vagy utasíthatnám a kérdezőt I. Ferdinánd reformáció-cikkeire, amiket a tridenti zsinatnak benyújtott, előadva, hogy meg van ugyan hozva a coelibátusról szóló törvény, de azt az ő országaiban úgyszólván senki sem tartja meg; hanem hát én be akarom bizonyítani, hogy igaz történetet írok, s semmi rendkívüli expedienseket nem használok fel; csupán arra hivatkozom, hogy a nem schismaticus keleti hívek főpapjainak a római pápák megengedték az egyszeri házasodást, s ,,amellett" a gyóntatás és egyéb szentségek feladása is meg lett nekik engedve. Történetem egész legális, reális és morális alapon van fölépítve.
Kritikus. Ezt jó lesz el nem felejteni.
*
Hogy a kolostor homlokfalának egy ablaka sem volt, annak az okát könnyű kitalálni az előtte elterülő tó és mohafürdőben, mely éjjel-nappal látogatva volt.
A keskeny gyaloghidat az épület mellvédőjéről a látogató archimandritán kívül csak a női jövevények előtt bocsátották alá. Ezen keresztül lehetett bejutni az egyetlen bejárathoz, mely olyan alacsony volt, hogy Onufriosznak mindig meg kellett hajtania a fejét, mikor belépett rajta. Ez ajtó egy szűk, sötét folyosóra nyílt, mely tömör bástyafalon keresztül a nagy épület belsejébe vezetett. Az épület zárt négyszöget képezett, a hátulsó osztályában egyetlen tömzsi toronnyal, melynek kékre zománcolt teteje a tó felől jövőkre nézve láthatatlan volt; ellenben a völgy túlsó oldaláról nézve annál ékesebben tűnhetett fel.
Csakhogy akik a völgy túlsó oldalán laktak, azok onnan ebbe a világba sohasem jöttek elő. Ott lenn a mély völgykatlanban volt a kolostor majorsága, mely az odafenn lakókat tápszerekkel ellátta.
Abba a völgybe még a nap is csak delelőre pillantott be; világi emberszem soha; csak a kolostorlakóknak volt oda kilátásuk.
Odafenn a kolostorban konyha sem volt. Meleg étellel itt nem éltek. Az esztendő háromszázhatvanöt napja közül kétszázharminckettő volt a böjti nap, s aközül nyolc olyan, amikor még vizet sem volt szabad lenyelni. Volt válogatás is a böjtökben, a tojásnak, a vajnak, az olajnak és a vízben főtt zöldségnek a napja; a halevő nap már az enyhébb böjtök közé tartozott, a húsevésre felszabadított napok száma azonban még a fogadalmak és gyászesetek által is meg lett rövidítve.
Hanem ez csak a fogadást tett apácákra nézve volt rendszabály, s a fogadást csak a negyven éven túl volt szabad letenni. Nem kötelezte ez a szigorú életmód a fiatal növendékeket és magát a fejedelemasszonyt. Lubomira még nem volt több huszonnégy évesnél. A raguzai érsek rendeletéből lett ideküldve e kolostor felügyeletére már tizennyolc éves korában.
Valódi Minerva-arc volt, egész hozzáillő termettel, csak a lovassisak a fején, a pikkelypáncél a keblén, a Medúza-fej a pajzsán hiányzott neki hozzá, hogy Pallas élő szobra legyen. Az a hideg láng a szemében, ami Arachnét pókká változtatta. A puszta ránézéssel uralkodott az alattvalóin. Áhítatossága példát adott valamennyinek.
Reggel hét órakor hangzott naponkint az első harangszó az ájtatosságra, amire az apácák celláikból összegyülekeztek a templomba. Lubomira mindig legelső volt az oltár előtt. Azután következett a véghetetlen zsolozsmaéneklés, imádkozás, térden járás a szentek koporsói körül, amiben a fiatal leánykáknak is mind részt kellett venni. Ez így tartott a déli harangszóig. Akkor következett az ebéd. Az étterembe egyenesen a templomból mentek le egy csigalépcsőn, az éppen ott volt a templom alatt. Elébb a fiatal leánykák ebédeltek meg, a drága csemeték, akiket a szülőik menyegzővárásig küldtek ide, azoknak nem kellett elnyomorítani a testüket. Az apácák hordták nekik körül az ételt. Ami azoktól megmaradt, abból nekik még ízlelniök sem volt szabad, azt kiadták a tó mellett ácsorgó zarándokoknak. Ők maguk hozzáültek a maguk sovány böjti ételeikhez. De azalatt is egyre folyt az imádkozás. Se száraz hal, se retek, se olajos hal nem kerülhetett elő, hogy az asztaláldás meg ne előzte volna, s az étkezés alatt egy testvér felolvasást tartott a szentek életéből. Ami azután még ezektől is megmaradt, tányérhulladék, kenyérhéj, ízék, morzsa, mócsing, az össze lett seperve, s azt leadták még egy emelettel alább: a ,,vezeklőknek".
A templom a kupolája ablakaiból kapta a világosságot, az alatta levő refectórium a keletnek fekvő mély gömbölyű ablakokból, amiből sokat elvettek a boltozatot tartó tömör oszlopok, amiket az étkezésnél négy-négy testvér szokott körülülni, a harmadik (lefelé számított) emeletbe már csak egy szűk folyosó csúcsos résein át szivárgott a derű; ez már magába a sziklába volt vágva. Itt voltak azok a szűk cellák, amikbe azokat az apácákat zárták el, akik valami vétket követtek el.
De micsoda vétket?
De meddig kellett nekik ott maradni?
Volt olyan közöttük, aki már hat év óta ki nem jött egy olyán szűk odúból; nem tudta már, mikor van tél, mikor nyár. A szikla egyformán hideg.
A többiek úgy hítták, hogy ,,Soror Kozima".
A fiatal lánykák csak suttogva emlegették egymás között. A felügyelőnőik azt mondták nekik, hogy Soror Kozima az ördögtől van megszállva.
Annyit emlegetik azt az ördögöt, hogy az ember utoljára kíváncsivá lesz rá, hogy vajon milyen lehet ő.
A Branta-völgyi kolostor falai ugyan tele vannak festve az alakjával, ahogy a keleti egyház templomai szoktak lenni. Hanem a különböző formáiból az tűnik ki, hogy még a pokolban is változandó a divat. A két századdal elébb festett képeken, amik a folyosókat, a tornácokat, a kapuíveket ékesítik, nagyon ocsmány alakja látszik az ördögnek, fekete, szőrös, szarvas, bivalylábú szörnyeteg, hosszú, kilógó veres nyelvvel, aki vasvillára szúrva viszi a bűnösöket a pokol tüzére. Ez a neme a festészetnek akkor keletkezett, mikor az ikonomachia megszűnte után, a Kopronimos Konstantin által levakart templomfalakra ismét elkezdtek az elpusztított remek egyházi képek helyére újakat festeni. A művészek után a mázolók.
Később aztán az Illyricumban is újból lábra kapott olasz ízlés becsületesebb kinézésű ördögöket honosított meg az ájtatosságnak szentelt falakon; de még azok is magukon hordták pokolbeli ismertető jeleiket, a gonosz kifejezésű ábrázatot, a hegyes Mefisztó-szakállal, a denevérszárnyat, a sántító lólábat, s rendszerint ellentétbe hozatván égi ellenfeleikkel, a lángpallosú arkangyalokkal, rögtön elárulták, hogy minő elveket képviselnek.
Hanem hogy az ördög a maga valódi alakjában bemutattassék, ez az érdem az új apáca-fejedelemnőt illeti meg. Ő volt az, aki az apácákkal, kik minden művészetben jártasok voltak, az ördögöt nyalka deli ifjú legény képében festette le a zárda falára, aki nem tüzes vasvillával, hanem drága ékszerekkel csábítja az ártatlan szüzeket magához, gitározik és virginál; térdepel és esküszik; paradicsomot épít és rózsákon jár, hanem aztán ha egyszer megkaphatta a kezedet, szegény ártatlan szűz, ha átölelhetett, akkor egyszerre elveti az álarcát, a szarvai előtörnek, a szája tűzlángot okád, s áldozata előtt lólábával berúgja a pokol ajtaját. - Ilyen az ördög! - Ellenben ott van másfelől a mentőangyal, tisztes, meglett korú férfiú képében. Szép szürke üstökkel, tekintélyes kecskeszakállal; bársony talár a vállán, nyusztprémmel, tollas barét a fején, akár egy raguzai szenátor. Másformának nem is lehet képzelni a védangyalt emberi alakban.
Nem jár az mezítláb, mert annak szép spanyol maroken saruja van. Ez megszabadítja a pokol torkából a kétségbeesett áldozatot az ördög keze közül, s aztán bevezeti kézen fogva az igazi paradicsomba.









Jókai Mór: A három márványfej


IV. Soror Kozima és Soror Kekharizméne
Az a tetszetős alakban megjelenő ördög, ha egyszer bevette magát a női szívbe, nehezen bírható a megszökésre.
Vannak szelídebb és erősebb módszerek őkelmének a kiűzésére. Ha szentképek, zsolozsmák, áhítatos beszédek, imádkozások, böjt, vezeklés, önkorbácsolás, hangyákkal telerakott alsó öltönyök, rémek megjelenése, titokteljes hangok - nem segítenek: ott van végső gyógyintézetnek a katakomba.
Mélyen a kolostor fundamentuma alatt, a sziklába vágva vonul el a sziklafolyosó tört szegletben; a szegletnél át van törve a sziklafal ölnyi vastagságban, s e nyíláson át jön be friss levegő és valami világosság.
Egy sziklaér csordogál végig a folyosó csatornájában, ez tartja tisztán a cellákat.
A folyosó a cseppkőbarlangok természetével bír, a kolostor előtti tó vize szüntelen szivárog át a mészkövön, s kisebb-nagyobb stalaktit csapokat képez a cellák előtt. Az ablakkal éppen átellenben levő üreg vasrácsa már csaknem be van nőve alul-felül a lassan növekedő mészsípoktól.
Ebben az üregben lakik már hat év óta Soror Kozima.
A mellette levő cellában Soror Kekharizméne van bezárva, még ez is kap egy kis rézsút világot a sziklaablakból, a többi cellák már a sötétségben vesznek el.
Kozima és Kekharizméne!
Talán nem is ez volt a nevük, mikor még az Isten szép napvilága sütötte arcaikat?
Hiszen Kekharizméne szép név (azért, hogy olyan különösen hangzik), azt jelenti a legklasszikusabb nyelven, hogy ,,kedves". Talán ,,Milenká"-nak hítták még nemrég, mikor lantpengés mellett invocálták a nevét. Ez utóbbi vezeklő még csak a jelen tavasz óta lakik itt e cellában.
Mind a ketten nagyon veszedelmesen vannak megszállva az ördögtől.
Kekharizméne nem tudja elfelejteni azt a napot, amelyen a deli termetű ördög, menyasszony útjában, elragadta őt, kísérőit szétverve, pedig a neki szánt vőlegény száz tulkot vágatott már a lakodalomra, s ez a vőlegény egy fejedelem volt; igaz, hogy vén, de hatalmas úr, az elrabló ördög pedig csak egy raguzai kereskedő fia, aki csak verseket tud dalolni; de milyen verseket, amik a csókok tudományát tanítják; de hogyan tanítják! Egyetlenegy tündérvilágú nap, melynek a csillagai még fényesebbek voltak, mint a napja, volt az egész életük; de ez az élet fölért az egész mennyországgal. Akkor vége szakadt. Az ég bosszúja utolérte őket. A szép arát idehozták e zárdába, a szeretőt elvitték, ki tudja hová? És azt a napot nem tudja Milenka elfelejteni soha.
Pedig már nincs is Milenka a világon. Az elmúlt. Ez itt Kekharizméne.
Még a menyasszonyi öltönye van rajta; mert az apácakantust nem akarta vele felcserélni, elejétől fogva konokul megtagadta az engedelmességet; még nem lepte be a penész a szép kihímzett sarukat; még a nyirok nem vette ki a színét a kantus selyembársonyának; még a hideg pincelég nem hervasztotta el orcáin a rózsákat; a könnyhullatások nem homályosítták el szemei tüzét. Olyan most is, mint azok a vila eszmények ott a dalmata hegyek között, akiknek az arcuk szív alakú, hegyes álluk, kis gödröcskével; finom ajkaik, nagy lánggyújtogató szemeik, hosszú, sötétségkergető szempillákkal, keskeny, egyenes szemöldökük hozzá, s átkozott piciny rózsaszínű fülecskéik; egész termetük csupa ideg, tetőtül talpig báj.
Ilyen még most a Tvartimir knéznek a leánya.
Még most igen csendesen viseli magát. Szelíd, alázatos; nem kell megláncolni. Ha jön a gyóntató, felel szépen a kérdéseire. Ha meglátogatja a fejedelemasszony, kinyújtja eléje a kezét, hogy megfoghassa az övét, és megcsókolhassa azt. - És aztán elmondja neki, hogy mit álmodott. Azok az álmok mind az ördög káprázatai. De mikor olyan édesek mégis!
Soror Kekharizménét szándékoson helyezték el Soror Kozima közvetlen közelébe. Ez az első foka a gyógykezelésnek. Lássa a rossz szellemtől megszállott, mi lesz őbelőle is idő jártával, ha szívéből azt az édes démont nem hagyja száműzni. Soror Kozima rettenetes alak. A termete is oly szakatlanul magas, hogy nem állhat fel egyenesen az alacsony üregben; kénytelen térdepelni. Hat év óta, hogy a föld alatti odúba be van zárva, az öltöny lemállott testéről: csak az aranyhímzet tartja még a rongyokat össze rajta. Csak az aranyhímzet mutatja, hogy azok valaha fejedelmi öltözet voltak. A testének nagy részén ezek sem takarják, vállai, karjai, háta, lábszárai meztelenek, s ahol a hosszan leomló veres haj nem borul rájuk, mutogatják az ütések foltjait, a karcolásokat, amik bőrét eléktelenítik. De azt az alakot a hat éves böjt és kínzás sem bírta megtörni; mikor egy meztelen karját kinyújtja a rács vasrudai között, csak úgy dagadnak rajta az inak és izmok; ha bőrének fehérsége nem vallana rá, azt kellene hinni, hogy az egy férfi karja. A széttárt tenyere pedig egy óriási keselyűnek a karma. Néha odafekteti az arcát egy olyan négy rozsdás vasrúd által képezett rámába. Ami szörnyarcot a mesék emlegetnek: Medúza, endori boszorkány, vasorrú bába, mind tűrhető pofa hozzá képest. Kétféle indulat torzítja el minden vonását: az emberi düh és az állati szenvedély.
Mikor valaki belép a katakombába, akkor előrohan. Orcáit oroszlán-ráncokba vicsorítja az őrjöngő harag vonaglása, szemöldökei piócákká csavarulnak, zöld szemei karikára nyílva ragyognak beesett üregeikben; összecsattogó fogai közül tajtékot köpköd a gyóntató felé.
Ha pedig egy apáca jön felé, aki ételt hoz a számára, akkor az a rémtekintet még borzasztóbbá alakul át, akkor a szemérmetlenség vigyori torzulását veszi fel; egy fintorkép az állati vágy kifejezésével, az égi szerelem bestiális lealjasodásában; akkor kacag, röhög, viháncol; rákezd dalokat énekelni, amik a legszemérmetlenebb bujaságot magasztalják, s tapsol hozzá a két kezével, táncol mellé a két lábával, hogy csak úgy csörög belé a lánc; míg önkívületében hozzáüti egyszer a fejét az alacsony sziklapadmalyhoz, s akkor aztán elszédülten esik le - a rohadt szalmára, amit minden évben egyszer kikaparnak alóla, mint a tigrisek alomízékét az állatketrecben.
Csupán egy emberi lénynek van rá bűverős hatása: Mater Lubomirának. Ha őt látja közeledni, a hang elhal az ajkain, térdre ereszkedik, összezsugorodik, meztelen tagjait hajával igyekszik tíl-túl takargatni. A fejedelemasszony bátran odamegy a rácsához, nem fél, hogy megragadja és összetépi; szól hozzá majd csendesen, engesztelőleg, majd keményen, parancsolólag. Ennek szót fogad. Nyöszörög, reszket, szűköl, mint az eb. S ha ilyenkor az arcát felemeli a két összefont karja közül, az az iszonytató kifejezés eltűnni látszik arról; lesz belőle - nem fenevad, hanem asszony.
Lubomira, miután Soror Kozimához beszélt, tovább megy, s Soror Kekharizméne cellájának rácsozatára teszi a kezét, szelíden súgva: ,,Pax tecum, Kyrie eleison".
Soror Kekharizméne odajő a rácshoz, s letérdepelve, megcsókolja a fejedelemnő palástjának szegélyét.

Disputa
Kritikus. Mielőtt megtudnók, hogy mit beszéltek egymással Mater Lubomira és Soror Kekharizméne, legyen szabad egy szerény észrevétellel félbeszakítanom az előadást. - No ugyan bolondul rendezték el azok a jámbor apácák azt az ördögűzési metódust; ha egy fiatal, lehetőleg ártatlan, még megmenthető testvért oda helyeztek el a bőszült satyriázistól őrjöngő maenade szomszédságába; aki azután a maga szemérmetlen, erotikus dalaival tökéletesen megmérgezhette a szomszédjai kedélyét.
Szerző. Nem tehette. Kozima a waráng nyelvet beszélte, s azt se Kekharizméne, se más apácák nem értették.
Kritikus. Waráng nyelvet! Szent Bábeltorony! El ne dűlj alattunk! Hisz ez a waraeger nép nyelve. Hát hogy kerülnek a waraegerek a dalmata hegyek közé? Ezek a félelmes harcosok, akik rémei voltak három világrésznek!
Szerző. Igen egyszerűen. A bizánci császárok mint segélyhadakat fogadták fel ez óriások fajából származó népet, s elpuhult nemzetüket ezeknek az edzett testével védelmezték; mikor aztán a hosszú harc alatt, melyben egész népek enyésztek el, a warángok népe is úgy megfogyott, hogy csak egy kis törzset képezett már, ami már nem volt elég a nagy birodalom határait megvédeni, de nagyon sok a féktelenségeivel magát Bizáncot felforgatni, akkor a Komnénok ide telepítették az illír hegyek közé a waráng nép szakadékát; a mi történetünk idejében ott foglalt tért a dalmaták és bosnyákok területei között. Derék, becsületes nép volt, aki a szomszédjaitól nem rabolt.
Kritikus. Nem rabolt? Hát mit csinált?
Szerző. Mindig hajón ült; a tengeren járt, s a távol tartományokban rabolt. A tengeren félelme volt Velencének, Génuának, éppen úgy, mint Tripolisznak; ellenben otthon a szárazföldön igen csendesen viselte magát, elismerte a Kulint, a bosnyák krált fennurának, s midőn az kiadta a parancsolatot, hogy a warángoknak el kell hagyniok az eddig követett pogány vallást, s fel kell venniök a keresztséget, a fejedelme példájára megkeresztelkedett az egész waráng nemzet, s elfogadta a nagy Onufrioszt pátriárkájának. Ez üdvös áttérésnek azonban valami kellemetlen következése lett. Az örök harcban és tengerviharban élő waráng nép között nagyon félrement a férfi és a nőnem közötti számarány. Minden waráng hősre jutott két waráng hősnő. Ezt ők, mint adott helyzetet, kénytelenek voltak elfogadni. Bölcs törvényhozóik ugyan ezen deficiten az államháztartásban azzal az elmés intézkedéssel igyekeztek segíteni, mely szerint meg volt engedve a waráng apáknak, hogy ha valamelyiknek több leánya születik, mint fia, a fölösleget kivihesse az erdőbe, s ott rábízhassa a vadállatok gondjaira, (Kritikus: ,,Íme a lelencház eszméje megvalósulva!") Azonban a keresztyénség alapelvei éppen úgy nem engedvén meg a többnejűséget, mint a gyermek-kitevést: így állt elő az a kényszerűség, hogy minden waráng férj elbocsássa a két felesége közül az egyiket. Hogy a nép bevegye az újítást, maga a waráng fejedelem ment jó példával előre, s a két felesége közül éppen a fiatalabbat, Bravallát, eltávolítá magától. Azért a fiatalabbat, mert annak még gyermeke nem volt, a másiknak fiai voltak, annak otthon kellett maradni. S minthogy Bravalla szépszerével nem akart belenyugodni az elválásba, erővel kényszeríték rá, bedugva őt a három tüzes szentek zárdájába. Itt is azonban igen heves temperamentumot tanúsított, nem akart se énekelni, se imádkozni, csak a maga szerelmes dalait hangoztatta. Ha pedig azokhoz a képekhez vezették, amik oly élénken tüntetik fel az ördög és angyal közötti különbséget, mindig az ördögöt csókolta meg. Ezért lett azután a démontól megszállottak katakombájába bezárva, ahol őt Mater Lubomira mindennap meglátogató, azzal a kitartó nemes szándékkal, hogy a megszálló démont kiűzze belőle.
Kritikus. Mi módon? Ha szabad kérdeznem, ha Bravalla asszony nem értett más nyelven, mint warángul?
Szerző. Lubomira beszélt warángul.
Kritikus. S hogyan jutott ennek a nyelvnek az ismeretéhez? Őrá is leszálltak azok a kettős tüzes nyelvek, amelyek az első apostolokat minden nemzetek idiómáira megtanították? Vagy pedig már akkor a waráng nyelv be volt hozva a dalmáciai felsőbb leányiskolákba mint kötelezett tantárgy? Vagy csak úgy magánnyelvmesterek adtak belőle órákat, Ahn és Ollendorf nyomán, előkelő kisasszonyoknak? Megjegyzem, hogy a három expediens közül legjobban elhiszem a kettős tüzes nyelveket, minthogy a biblia mondja.
Szerző. Én pedig a legutolsót ajánlom az elfogadásra. - Igenis az egész világgal összeköttetésben álló Raguza városában fő gondot fordítottak mindenféle idegen nemzet nyelvének a megtanulására. A raguzai szláv nép a legszebben beszélte Cicero nyelvét, s tanácskozásaiban, kereskedelmében az olasz nyelvet használta. A sokféle nyelvismeret volt az egész világra kiterjedt befolyásának egyik titka. Minden nép számára akadt tolmács e hatalmas köztársaságban. Akkor lendült fel a nagy aszkétai áramlat, mely egyszerre meglepett ifjat és öreget; boldog családapák, szűzi hajadonok készültek ismeretlen utakra, pogány népeket megtéríteni. Ehhez nyelvismeret kellett. A warángok ott telepedtek le Raguza közelében, oda ékelve magukat a köztársaság és hatalmas ellenségei: a bosnya, chroboth: knézek, zsupánok tartományai közé. A tengeren csendes szövetségesek voltak: raguzai kereskedőhajó békén vitorlázott el gyorsevezős dereglyéik mellett. Ezt az ősvad népfajt, mely nem volt senkivel rokon, megnyerni érdekében volt Raguzának. Az, aki Lubomirát gyermekkora óta apácafejedelemasszonynak nevelte, megtanította őt a waráng nép nyelvére.
Kritikus. Hogyan? Könyvből? Voltak a warángoknak írásjegyeik?
Szerző. Voltak.
Kritikus. Csakhogy azokról az összes tudományos világ nem tud eddigelé semmit. Ismerünk glagolit betűket, ékírást, rúnákat, hieroglifokat, mexikói, örmény, tamul, bug, szanszkrit, szerecsen, tübeti, mongol, óassír, pehlvi, etruszk, kopt stb. stb. alfabetet, de waráng betűknek még nyoma sem maradt sehol a világon.
Szerző. Dehogynem maradt. Ott láthatók a warángok hajdani dalmáciai lakhelyén waráng betűk, még pedig bronzból kiverve. Ott látta azokat Sir Gardner Wilkinson, angol utazó Opus várában: a pópánál.
Kritikus. Opus várában? Ahová csak gyalog lehet felmászni, akinek jó lába van; az út egyik oldalán a csernagorcok lövöldöznek az utazóra, a másik oldalán az albánok. Köszönöm! Inkább elhiszem, hogy ott vannak a waráng betűk bronzból kiverve, mint hogy a bőrömet oda vigyem. - Csak tessék folytatni egész vakmerően. Lássuk a warángokat!
Egy puszta kőpad, szalmával beterítve, volt a hely, mely nappal ülőkéül, éjjel nyoszolyául szolgált Tvartimir leányának, a szép Milenkának.
A sötét cellába a mély sziklaablakból már csak tört világ jutott, az is csak a rács elejére, a háttérbe már nem vetődött égi világ. Ámde a föld alatti országnak is vannak fényt adó teremtései (ugyan kinek a számára?). A szögletben világít egy csoportosan növő gombafaj, a falakon mászkál a skolopendrum, a százlábú, s a padlaton fetreng a kígyós vízi csillag, mely olyan, mintha öt kígyófark volna összenőve. Ezeket mind világító erővel ruházta fel a természet, s a fényből nem felejtette el a tüzet sem; a gomba úgy éget, ha hozzányúlnak, mint a pokolkő; a százlábú marása fájó hólyagot húz, s a kígyós csillag érintése olyan viszketeg, mint a döbröc. A patkányok ott kergetőznek az ülő alak lábai körül; némelyik felfut az ölébe, s megnyalja az ujjai hegyét.
Ő pedig szemébe mosolyog látogatójának, amint az a hosszú nyelű mécstartóját leteszi a vasrács elé, hogy az arcába lásson. Egészen gyermek még a kis mátka. Olyan szeretetre méltó az ostobaságában.
Mert két tökéletes alkotása van a természetnek. Az egyik a kismacska, mikor még nem tud egeret fogni; a másik a fiatal leány, mikor még nem tudja, hogy mit beszél.
Az üdvözlés után így szól hozzá a fejedelemasszony:
- Még mindig vannak álmaid?
- Azokban élek.
- Kínzanak? Csábítanak?
- Gyönyörködtetnek. Boldogítanak.
- Nem hallod a szomszédod üvöltéséből, hová vezetnek e gonosz álmok?
- Lakótársam szavait nem értem; de a hangja úgy jár rajtam keresztül, mint a tűz. Úgy szeretném, ha én is tudnék úgy kiáltani, miként ő! Az neki bizonyosan nagy könnyebbülést szerez.
- Hát mikor körülfog a nagy föld alatti csendesség; ez a holt siket némasága a kősziklának; nem rettegsz-e itt?
- Óh én a csendességben százféle hangokat hallok. Hárfa peng, pacsirta fütyörész, a fülemüle húz a bokorban; a vadgalambok turbékolnak a csalitban, a leánykák dalolnak a kút mellett, a pásztor tilinkója andalog; és valamennyi fölött a kedvesem suttogása édelg: Milenkám, szeretlek. Nem hallok egyebet.
- Bűnös teremtés!
- Miért vagyok bűnös? Sohasem vétettem senkinek. Elloptam a számtól a falatot, hogy az éhező madarakat jól tartsam vele, mikor télen nincs nekik mit enni. A vízbe esett méhet kiszabadítottam, megcsípett; nem öltem meg; el hagytam repülni; egy póknak a hálóját el nem téptem; ha utamba akadt, kikerültem; hát mi bűnöm van nekem?
- A tiltott szerelem.
- Ki tiltja azt?
- Az isteni és az emberi törvények.
- Istennel nem beszéltem soha. Azt mondják, hogy ő igen jó. Ha ő maga jó, akkor másnak nem tilthatja el azt, ami jó. A szerelemnél pedig nincs semmi jobb.
- Van. Az az üdv.
- Hát ha az üdv örökkön-örökké tart, és még az örökkévalóságon túl száz ifjúkorig egyhuzamban, akkor sem cserélném el érte azt az egy napot, amit nem töltött be más, mint a szerelem.
- De erre a fényes napra a kárhozat éjszakája következik.
- Hagyján! Oda is elviszem magammal a szerelmemet, s ott is idvezült leszek.
- Ez az ördög káprázata.
- Nem láttam soha ördögöt.
- Az volt, aki elcsábított.
- Óh, ha látnád őt egyszer, nem mondanád azt! Óh, ha egyszer hallanád őt hozzád beszélni, akármi tárgyról; egy falevélről, egy futó felhőről az égen, azt mondanád, így csak az angyalok beszélnek; hát még ha szerelme szavát hallanád, azt mondanád, hogy ez a mennyország.
- Mosolygó arca álarc, hízelgő szava hazugság.
- Akkor a vőlegényem, akihez erővel kényszerítettek, bizonyára maga az angyal, mert annak az álarca csúf, vén, utálatos. A szavai igazak, de mocskosak. Nem kell nekem az ilyen angyal.
- De atyád akarata az. Tudod a tízparancsolatot? Szereted az atyádat?
- Azt nem tudom. Hanem félek tőle, azt bizonyosan tudom. Valahányszor megharagítják, ő megveri az anyámat, s az anyám megint megver engem. A tízparancsolatot tudom. Az Isten törvénye. Egy helyen azt parancsolja: ,,tiszteld az apádat", a másik helyen: ,,ne ölj", a harmadik helyen: ,,ne lopj". És én egyébről sem hallom, mikor az apám és a vőlegényem együtt van, a kettőt dicsekedni, mint hogy hány embert öltek meg, mekkora zsákmányt ejtettek: a várunk falai tele vannak levágott koponyákkal, a termeink virágos szőnyegekkel, amiket nem mi szőttünk. Hát ha három parancsolat közül ők nem tartanak meg kettőt, hogy tartsam én meg a harmadikat!
- Te vakmerő! - kiálta fel Mater Lubomira. - Minő esztelen szavakat ejtettél ki? Téged nem egy démon szállt meg, hanem három. A neveik Asmódi, Beliál és Beherik. A bujaság, a kevélység és a makacsság rossz szellemei. Ne feledd, hogy nekünk vannak eszközeink azokat kiűzni a megszállottakból.
- Megcsókolom sújtoló kezedet, fejedelemasszony. Te vagy az erő, én a gyengeség. De én nem félek sem a földön, sem a föld alatt levőktől annyira, mint félek a megvásárló vőlegényem nászfátyolától, s nem szeretek sem a földön, sem az égben semmit annyira, mint az én szerelmesemnek az egy hajaszálát, amit a ruhámba elvarrva viselek.
Míg az ostoba kisleány megdicsőült arccal ilyeneket mondott, egy skolopendrum odamászott a szép fehér vállára. Mater Lubomira undorodva ütötte le a kezével a cudar férget onnan.
- Nem érezted a százlábú marását a válladon?
- Nem! Én csak a kedvesem csókját éreztem rajta.
A patkányok ott szaladgáltak vakmerően a lábaik alatt. Nagy volt a dobzódásuk a szövétnekről lecsepegő faggyú osztalékán, egy-egy fel is akart mászni a rúdjára, s cincogott, ha lepottyant.
- Undok férgek! - szólt Mater Lubomira borzadozva. - És te inkább választod a patkányok társaságát, mint hogy bűnödet megbánd, vezeklést tarts, s atyádnak és Istennek engedelmeskedjél.
Az ostoba kisleány nevetésre indult gödrös orcácskáival.
- Hisz ezek nem bántanak engem. Ezek az én izenethordóim. Tőlük küldök fel a felső világba köszöntést én a kedvesemnek, s ők hoznak majd választ vissza, hogyha rátalálnak.
- Bárgyú lélek! Hogy vihetné fel a felvilágba a te izenetedet egy ilyen állatocska?
- Hát ez az én hitem. Ha mások hihetik azt, hogy egy festett kép, akinek nincs füle a hallásra, lába a járásra, mégis felviheti az ő izenetüket egész az égbe, miért ne hihetném én ezt?
- Te Manichaea! Még a negyedik démon is megszállt: Azáziel; a káromlás ördöge! A kiűzés ideje eljött. Holnap megkapod a korbácsot.
- Ahány ütés fogja érni a testemet, annyiszor fogom mondani: szeretlek, szeretlek, szeretlek.
- Hát az első korbácsütést kapd mindjárt éntőlem. Tudd meg, hogy akit oly őrjöngve szeretsz, akiért így szenvedsz, akiért megbántod az Istent, meggyalázod az apát, Boboli János, tolvaj nevén Canavelli Zeno, lemondott rólad, felvette a csuhát, kolostorba lépett: a neve ,,Frater Aktaen".
Erre a fájdalmas csapásra a leány csak lerogyott a földre, a hideg kőre, és zokogni kezdett, arcát két tenyerébe rejtve, de még a zokogás között e szót fuldokló: ,,szeretlek! akkor is szeretlek, még ottan is szeretlek!"
Lubomira bámulva nézett a lábainál vonagló áldozatra. Hát mégiscsak kitalálta, hogyan lehet neki fájdalmat okozni?
A szomszéd ketrecben levő dühös őrült meghallotta, hogy társnéja zokog. Eddig még sohasem tette. - Az őrjöngő megragadta két kezével a vasrostélyt, s elkezdte azt oly erővel rázni, hogy a ránőtt stalaktit csapok csengtek-bongtak bele, rikácsoló hangon kiabálva: ,,Te is sírsz már! Téged is marnak már! A kígyók királynéja! Aki a százlábúaknak parancsol! Átkozd meg! Mondd utánam, amit mondok!"
Hanem az, amit ő mondott, waráng beszéd volt, azt Kekharizméne nem értette; nem is mondta utána. Nem is lett volna annak foganatja. A szenteket nem sebesíti meg az átok, mind visszahull az a kimondója fejére.
A síró nő a rácson keresztül kinyújtá a két karját, ujjait egymásba kulcsolva.
- Fáj! Fáj! Nagyon fáj, amit mondtál, fejedelemasszony. De még ez a fájdalom is édes. Nem is mondhatok neked érte más szót, mint csupa áldást vissza. Adják az egek, ahonnan minden sugallatok jönnek, hogy azt az édes fájdalmat, amit én most érzek, te is megérezd valaha! Hogy teljen meg a szíved attól a gyönyörtől, ami az enyimet kínozza, hogy lepje minden érző idegedet az a kéjadó láng, ami azalatt, amíg megemészt, az ég felé ragad. Érezd valaha megtízszerezett erőben az édes poklot, aminek neve szerelem!
Lubomira elszörnyedve burkolta feje körül sűrű fátyolát, s futvást hagyta el a penitenciák folyosóját. Az egyik nőnek az átka, s a másiknak az áldása az ajtóig üldözte.
Az átoktól nem félt, de az áldás, amit a gyötrött mártír megkínzójára mond, foganatba megy. Ettől remegni lehet, hogy beteljesül.
,,Érezd te is azt az édes poklot, aminek neve szerelem; s légy benne üdvözült!"









Jókai Mór: A három márványfej


V. Az éneklő dabóza, a tengeri szüzek és a kerekes hajók
Salona, Lissa, Ó-Zára, az ős paradicsom eszményképei voltak, éppen úgy Gravóza. Strabo, Dioscorides, Theophrastos, Galenus, Athenaeus, Oribazius, Plinius nem ok nélkül magasztalják fel az istenektől pártfogolt vidéket. Itt termett a régiektől áhított muskotálybor, a cseresnye és kajszibarack vadon, műveletlenül, és a búzát sohasem kellett szántott földbe elvetni, a kihullott magból önként sarjadzott fel a jövő évi termés. Mindezek felett itt jött elő a hajdankor egyetlen csalhatatlan, mindent meggyógyító növénye: az Iris Illyrica; ami éppen olyan biztos gyógyszer volt a divatbetegségek ellen, mint a mostani könnyen hívő korszakban a cocák, eucalyptusok és balzsamnövények.
Hanem a partokhoz való közelítést nagyon megnehezítették azok a veszélyek, amelyek a hajdankorban ezzel összefüggésben voltak.
Mert az igen természetes dolog. Most, amikor semmi kecsegtető nyeremény nincs a puszta meztelen sziklák között, nem is rettenti a közeledő hajósokat semmi vissza; de akkor, amidőn annyi kincse volt a dalmata partnak, azok között elsősorban a fent említett Iris Illyrica, a minden itáliai, graeciai, hyberniai úrhölgyek illatszerét szolgáltató veres gyökerű ,,nőszirom", akkor nagyon helyes intézkedés volt a természettől, hogy olyan akadályokat is gördített az idegen kalandozók elé, amik azoknak a partraszállást megnehezítsék.
Ezek közé tartoztak - nem tekintve magát az elszórt sziklatömeget, amit a ,,Saxa Cadmaea" név alatt ismertek és rettegtek a hajósok - elsősorban az éneklő dabózák.
Ezekről a Cadmaeus szikláiról tartja azt a monda, hogy ezek közt volt Cadmusnak (az emberteremtőnek) a temploma és orákuluma, de már azokból a mi történetünk idejében semmi sem található.
Hanem azok helyett láthatók az óriási sziklatömegekben számos üregek és barlangok, amikben nem lehetnek más állatok, mint olyanok, melyek a víz alatt is éppúgy meg tudnak élni, mint a víz fölött. Ilyenek mindjárt elsősorban a dabózák.
A természettudósok nem tudnak megegyezni afölött, hogy a dabózák a kutya-, a macska- vagy a cickányfajhoz tartoznak-e voltaképpen? Vagy pedig a sokatevőkhöz? Legtörzsökösebb tanyájuk van a Curzola-sziget szikláiban. Az állat maga sokkal nagyobb és erősebb a komondornál, a színe sárga, barna sávokkal, a hátán végig fennálló sörénye van, mint egy paripának. Az állatnak a pofája utálatos. S a szokásai még inkább azok. Ravasz, kegyetlen és csapodár.
A ravaszságát kimutatja azzal, hogy mindig éjszaka jár ki az odújából préda után, odaólálkodik a pásztorok gunyhóihoz, ott elkezd sírni olyanformán, mintha valami hazulról eltévedt kisgyermek volna, s ha erre a hangra a szánakozó asszony kilép az ajtón, egyszerre megkapja és összetépi; sőt annyira megy a gonoszsága, hogy a bojtároknak a neveit utánozza a hangjával; úgyhogy azok azt hiszik, hogy a gazdájuk hívogatja, így ejti tőrbe a nyomorultakat; a kegyetlenségét pedig jellemzi az, hogy a halottakat kiássa a fák alól. (Mivelhogy a dalmata népeknél nem szokás temetőt tartani, ellenben minden embert az előre kiszemelt fája alá temetnek.) És aztán nem átallja azokat felfalni. Ilyenformán saját magát eleven kriptává alakítja át. A csapodárságát pedig nevezetessé teszi azáltal, hogy ráleskelődik az oroszlánokra, s mikor a hím eltávozik a barlangjából, ő az oroszlán mormogását utánozva, odalopózik a helyébe nőstényéhez. Ezért látni a pusztákon gyakran oroszlánfiakat lóserénnyel és kutyafarkkal, akiket crokottáknak neveznek.
Ezek képezik a félelmét a dalmata partoknak, amiket szigetbarlangjaikból meg szoktak látogatni, mivelhogy víz alatt éppen úgy tudnak élni, mint víz felett, ennélfogva éjszaka a tengeren járó hajókat is megtámadják. Ellenben arra, hogy megölje őket, a dalmata paraszt még az önvédelem esetében sem igen vállalkozik, azt tartván, hogy a dabóza állatban emberi lélek lakik. Mivelhogy a halottakat felfalja, annálfogva azoknak a lelkét is magába szívja, azért is tud úgy énekelni, mint egy ember.
Hanem, hogy megszabaduljanak tőle, ezt a cselt szokták ellene használni.
Ha a dabóza egy vidéken nagyon kellemetlenné kezd válni a pusztításai által, akkor három waráng pásztor összebeszél, s felkeresi a fenevad barlangját. Rá lehet arra találni az előtte elszórt embercsontokról.
Akkor az egyik pásztor leül a barlang nyílásával szemközt, előveszi a kecskebőr dudáját, s elkezd szép hegyi nótákat fújni rajta.
A másik kettő odaáll kétfelől a barlang bejárata elé.
A dabóza pedig rendkívül szereti a szép muzsikát.
Egy szép zenéért képes még azt is megtenni, hogy a muzsikust ne egye meg.
A két másik pásztor ezalatt elkezd egymással kedélyesen beszélgetni.
- Itthon van-e a dabóza?
- Dehogy van itthon a dabóza.
- De bizony csak itthon van a mi kedves dabózánk!
- Tudja patvar, hol kóborog a ti dabózátok.
- Óh bárcsak előjönne a drágalátos szép dabóza!
Erre a sok hízelkedő szóra, aztán meg a gyönyörködtető csimpolyaszóra csak előkerült végre a dabóza a barlangból; a két pásztor aztán hirtelen a nyakába veti a pányvát, ráhúzzák a hurkot, s akkor a harmadik felkap egy keresetlen fát, s úgy elpüföli agyba-főbe a foglyul esettet, hogy egy száraz foltot nem hagy rajta. Akkor aztán elcibálják a partig a pányvánál fogva. Ott búcsú fejében még egy sort vernek rajta, s aztán beledobják a tengerbe. Hadd ússzék haza az atyafiaihoz Curzolába. - No ha azoknak otthon elmeséli, hogy milyen szépen bánnak az emberrel odaát azok a kétlábú fenevadak, hát azoknak ugyan elveszi a kedvét a tervezett újabb kirándulásoktól.
Ilyen állat a dabóza.
A második rém pedig a tengeri szűz.
A tengeri szűz nem kevésbé félelmetes lakója a dalmata partnak az elébb bemutatottnál.
A szirének veszedelmes voltát a hajósnépre már Ulysses tapasztalta. Ott lubickolnak a tengerben, s csábító dalaikkal hívogatják a hajósokat. De jaj azoknak, ha a csábnak engednek! Hogy miért jaj nekik? Azt a hajdankori tudósok nem magyarázták meg. Pedig nehéz megérteni, hogy mi szerencsétlenség lehet abban egy halandóra nézve, ha egy minden bájakkal felruházott hölgy szerelmi találkozóra invitálja? Míg végre 1716-ban meg lett oldva a talány: amidőn Raguza közelében legutoljára megjelent a tengeri szűz, s nagy riadalmat okozott az egész dalmata part hosszában. A halászok és hajósok eszük nélkül menekültek a hegyek közé, amint a tengeri szűz kijött a habok közül a partra, s ott sétált alá s fel, hosszú haját a napon szárogatva. Három nap egymás után megjelent rendesen hajnalban, s csak délután tért vissza a tengerbe, úgyhogy hozzáértő, bátor szívű festőknek sikerült a képmását lerajzolni s acélmetszetben megörökíteni. Eléggé csinos teremtés, arányos idomokkal; csak az teszi rettenetessé, hogy valami tizenöt láb magas a termete. Ily óriási szépség elől nem csoda, ha mindenki megfutamodott. Pedig az éneklését fél mérföldnyire meg lehetett hallani. Hatalmas hang lehetett! Hát még ha kellőleg iskolázva lett volna? A karjait gyakran felemelte az ég felé; ebben a pozitúrában van lerajzolva, ami szokás az énekeseknél.
Ezek tehették történetünk idejében félelmessé a raguzai partvidéket. A cadmaei sziklák tájékát kerülni minden üdvösségére féltékeny hajósnak önérdekében állott.
Csak a warángok merészkedtek e rossz hírű partok közelében járni. Sőt éppen e sziklazátonyok közepett voltak a hajóik elrejtve.
A warángok, mint már említők, szüntelen a tengereket járták hosszú, nyitott dereglyéikkel, amikkel a legszűkebb sziklaöbölbe is be tudtak jutni; ahol veszedelmes zátony állta útjokat, kiugráltak a dereglyéből, a hajó párkányának vetették a vállaikat, s negyven ember a hajót kiemelte a vízből, úgy vitte keresztül sziklákon, zátonyokon. Ötven dereglyéből állt a hajórajuk, mindeniken volt negyven ember. A dereglye felül nyitott vala; a hajósnépet nem védte semmi. Zápor, jégeső, vihar, égető nap mind nem ártott azoknak; ősemberek voltak, akik még nem érezték a szükségét az öltözetnek, ami az Isten remekét, az emberalakot elidomtalanítja.
Ez a kétezer ember képes volt rettegésben tartani és megsarcolni három világrész parti országait s az azokat elválasztó tengereket, minden úszó házaikkal egyben.
Hajóik oldalát rézpléh burkolta be, s magas, fűzvesszőből font párkányzat védte, a legdühösebb tengerhánykódás közepett is, a felfordulás ellen. Harmadfél öles evezőikkel úgy hajtották a dereglyéiket, mint a szélvész; nem szorultak vitorlára; ami messziről elárulja a hajó közeledtét. Hanem ahelyett volt nekik egy sajátszerű stratagémájuk. A hajóik két oldalán lapátkerekek voltak. S ezeknek a működése tette képessé azokat olyan fordulatokra, amiket más hajók nem bírtak utánozni, s az dönté el részükre az ütközetet a tengeren, valahányszor nagyobb számú ellenséggel találkoztak össze.

Disputa
Kritikus. De már csordultig telt a pohár! Az emberi hit elaszticitásának is van mértéke! Az enyim elszakadt. Még az éneklő hiénákat csak elviseltem, s ha a tengeri szűz elől egész Dalmácia elszaladt, nem bánom, én is szaladok. Hanem, hogy a szerző nekem itt a XIII. században az Adriai-tengeren kerekes gőzhajókat úszkáltasson végig, ez túlmegy a felebaráti szeretetemen. Mesét írunk itt vagy regényt?
Szerző. Alkudjunk meg. Én elengedem az éneklő hiénákat, akik a juhászbojtárokat neveiken szólították, ámbár kútforrásaim ezt határozottan állítják, azonban már ez idő szerint ki vannak irtva egész Dalmáciából, s így azt, hogy beszéltek, s mi nyelven beszéltek, be nem bizonyíthatnám. Idő jártával az egész faj eltörpült, elgyávult, háziállattá szelídült, hiénettának nevezték, macska gyanánt tartották, egérfogásra, ,,ölbeli hiénácska!" Nagyon kedves lehetett. Ez is kipusztult. Nem kötöm magamat hozzá. Másodsorban lemondok az óriási tengeri szűzről. Valószínűbbnek tartom, hogy a szirének alatt azokat a szabad gondolkodású hajadonokat értették, akik egy délszláv balladában meg vannak örökítve, Fiume tájékán, akik a hajósokat szép énekszóval hívogatják édes mulatozásra, de a kapitány azt feleli nekik: ,,Most nem érünk rá, majd ha máskor visszajövünk!" Hanem már a kerekes hajóimat nem engedem! Azok csakugyan itt vannak.
Kritikus. Valami ötszáz esztendővel James Watt, a gőzerő feltalálója előtt!
Szerző. Hiszen nem mondtam én azt, hogy gőz hajtotta a hajókat; hanem csak azt, hogy lapátkerekek hajtották. Ezeket pedig részletesen leírva találjuk Schulenburg velencei admirál ritka könyvében ,,Alter und neuer Staat des Königreichs Dalmatien", az egykorú latin historikus idézeteivel, mely így hangzik: ,,Liburnam, navalibus idoneam bellis, quam pro magnitudine sui, virorum exercere manibus quodammodo imbecillitas humana prohibet, quocunque utilitas vocet, ad facilitatem cursus, ingenii ope subnixa animalium virtus impellit. - In cujus alveo, vel capacitate, bini boves machinis adjuncti, adhaerentes rotas navis lateribus volvunt, quarum supra ambitum, vel rotunditatem exstantes radii, currentibus hisdem tutis in modum remorum aquam conatibus elidentes, miro quodam amis effectu operantur, impetu parturiente discursum. Haec eadem tamen Liburna pro mole sui, proque machinis in semet operantibus, tanto virium fremitu pugnam capessit, ut omnes adversarias Liburnas, cominus venientes facili astritu comminuat." (A tengeri csatákra alkalmas liburnát, amelyet nagysága miatt férfikézzel hajtani az ember gyengesége folytán nem lehet, bármily hasznos is lenne, az elme segítsége révén állatok ereje hajtja gyors mozgásra. A hajó hasában, illetve belső terében a gépekhez kötözött két ökör haj ja a hajó oldalához kapcsolt hajókerekeket, s az ezek kerületéből, illetne kerek felületéből kiálló küllők, miközben a kerekek forognak, evezők módjára paskolják a vizet, s a szerkezet, működésének valamiféle csodálatos eredményeképpen, gyors futásra készteti a hajót. Ez a liburna, nagysága és önműködő gépei miatt, akkora erővel veti magát a harcba, hogy a közelébe kerülő ellenséges liburnákat játszi könnyedséggel zúzza össze.)
Kritikus. No ha diákul van, akkor már igaznak kell neki lenni! Hát csak tessék csengetni, hadd induljon az a steamer! Én már fütyültem.
*
,,Liburna" volt azoknak a barbár hadihajóknak a neve, amik a hajdani tengeri ütközetekben a legnevezetesebb szerepet játszották. Elöl a vízszín alatt volt egy hosszú, hegyes sarkantyúfok, mint a kecsegének az orra, rézből, amivel sebes rohamukban az ellenséges hajónak a fenekét keresztülfúrták. Ez azonban csak úgy eshetett meg, ha az a másik hajó engedte magát oldalba fogni. Mert ha az is az orrával fordulva szemközt fogadta a megtámadóját, akkor az összecsapásból az lett, hogy a sarkantyúk kölcsönösen elsiklottak a hajók mellett, ellenben mind a kettőnek az evezőlapátjai összekeveredtek, egymást kölcsönösen összetörték, s akkor aztán ökölre került a dolog, s az emberi vitézség döntötte el a csata sorsát.
A warángok kerekes liburnái egész új korszakot hoztak be a tengeri hadverés tudományába. Éppen úgy, miként a monitorok az amerikai polgárháború idején.
Ezek is evezőikkel hajtottak a szemközt jövő ellenségre; azonban, amint egy parittyavetésnyire értek hozzá, minden ember behúzta az evezőjét, s a pajzsát, szekercéjét kapta fel; mások a parittyáikhoz, tegzeikhez nyúltak, embererő nem hajtotta többé a liburnát; hanem ,,állati virtus". A hajó belsejében volt egy machina (valószínűleg taposómalom) mind a két oldalon, azt ökrök hozták mozgásba; a géphez a hajó oldalán két lapátos kerék volt alkalmazva, melynek a küllői nagy robajjal csapkodták a vizet, s vitték a hajót előre. Ezek a lapátos kerekek lehetővé tették a liburnának, hogy a legszűkebb résen is keresztül tudjon sikamlani, ahol más hajó az evezői miatt elakad, s azáltal, hogy az egyik kerék bodonjánál a taposva ügető ökörnek a lépteit gyorsították, a másikét lohaszták, olyan gyors fordulatokra képesíték a waráng hajósok a liburnát, amit ellenfeleik nem bírtak utánuk csinálni, s amíg azok nekikászolódtak, a virgonc kerekes liburna már keresztültörte a fenekeiket, míg a waráng harcosok, parittyával, hajítódárdával már messziről elözönlötték ellenfeleiket; nem lévén elfoglalva az evezéssel, miként amazok.
Azért a warángok kerekes liburnái az egész Földközi-tengernek rémei lettek. Nagy csoda, hogy a többi tengeri hatalmak, Velence, Génua nem bírtak olyan mechanikusokkal, akik ezt a stratagémát utánozni tudták volna.









Jókai Mór: A három márványfej


VI. Dávid király
Tudni illik, hogy a waráng fejedelem kapta a keresztségben a Dávid nevet s egyúttal a királyi címet, ha jól tudjuk, XXII. János pápa alatt. Ennek a Dávid királynak a történetét fogjuk majd leírni, ami különben nem zárja ki annak a lehetőségét, hogy maga az ős igazi palesztinai Dávid király is belevonatik a condolentiába.
Éppen a nagy archipelagusi kalózjáratról tértek vissza a diadalmas hősök. Egy liburnájuk sem hiányzott, s valamennyi meg volt terhelve zsákmánnyal. Mérföldnyi távolból a Cadmus sziklái táján hangzott a sík hullámtól továbbadott kardaluk, amire a magas sziklapartok fennsíkjáról visszhang gyanánt felelt a rájuk váró asszonyok üdvözlő éneke.
Ezek nem jöttek le a férjeik elé, ahogy a morlák asszonyok szoktak. A waráng nem tartja teherhordozó állatjának az asszonyt, az csak az ő gyönyörűségeinek őre. A waráng asszony nem ismeri a munkát, a férfi dolga őt eltartani, még pedig pompában és kényelemben tartani. A waráng nő hímzett öltönyben jár, a férfi meztelenül.
Ahogy a dicsőséges emberalak az alkotó kezéből elékerült, felséges meztelenségében, melynek minden tagmozdulata dicsekedés, úgy jár-kel a világban a waráng férfi. Nem kéri kölcsön az állatok gyapját, a növények rostját, a kukacok selymét, se nem fázik, se nem szégyenkezik. Mindössze egy övet visel a derekán, bronzból, melyről hosszú, ostorforma bőrszironyok függnek alá sűrű cafrang alakban féltérdig, s azok minden alakú bronzkarikákkal, csigákkal, pitykékkel vannak telerakva; mikor fut, úgy cseng rajta ez az öv, mint a cimbalom. És azonkívül még a lábszárai vannak beborítva bőrrel, amire már a dalmát vidék sajátszerű tövisindás bozótjai tanították meg.
Valamennyi mind egy-egy Herakles: olyan izmokkal, amiknek az anatomok még nevet sem adtak. Mély sebhelyeket mint diadalemlékeket viselnek; kinek legtöbb van, az a legnagyobb tekintély. Némelyiknek a karjába egész lyuk van fúrva: ez meg a pestistályognak az emléke. Mert a waráng férfi még a feketehalálnak sem engedi át a győzelmet a teste fölött; amint azt a veszedelmes kelést megkapta, mely a rendes halandót megöli, fog egy fehéren izzó vasat, s kiéget vele a testéből akkora darabot, amekkorán a pestis tanyát ütött. Erre aztán elmegy a kedve a halálnak a további kötekedéstől.
Sűrű, hosszú hajukat a fejük tetején kontyba csavarva viselik: ez az egyedüli fejtakarójuk; ez többnyire fekete, csak az előkelő fejedelmi családból valóké rőt, néha egészen oroszlánpej színű.
Arcvonásaikat elzordonítá a viharos élet, az örökös napba nézés; tekintetük kegyetlen voltát jellemzi az a néphit, hogy a warángoknak kettős szemfényük volt, s képesek voltak a puszta ránézéssel, huzamosb ideig, megölni valakit.
Nem is telepedik le az ő útjuk járásába semmi más nemzetbeli halandó.
Hanem azért a szerzetesek őket is felkeresik. Amióta Szent Bazilius megtérítette a warángokat a keresztény hitre, egy bazilita testvérnek állandóan ott kell lakni a cadmaei sziklacsoport öblében, akinek az a küldetése, hogy a hazatérő warángoktól majdan átvegye a kegyes ajándékot, amit azok a főkolostor számára hoztak. Nem kincs az; hanem azért mégis legszükségesebb minden emberre nézve: a só. A dalmata hegyek azt nem adják, s a sófőzést tengervízből még nem találták ki: a sót vagy arannyal, vagy vérrel kellett megvásárolni. Ebből adtak rendesen dézsmát a warángok a kiküldött barátnak.
Egy barlangodú volt annak a lakása, ahonnan az örök tengerre lehetett látni. Egy nagy kőkereszt jelölte a helyet, három egymásra helyezett faragott kőkoloncból idomítva; az alsó koloncon még olvasható a római írás; ,,Nymphis dedicatum", a legfelsőn már új betűk vannak bevésve: I. N. R. I.
Ezen a helyen valamikor a római uralom alatt valami fanum állt: az alant csergedező forrás nimfáinak tiszteletére. Nimfák és templom nincsenek már; hanem a forrást most is tisztelik, mert az adja az egész völgyben az iható édesvizet. Ez is egy ok, amiért a tengerről érkezőknek ide kell sietni. Régóta ölheti már őket a szomj.
Mikor a tengerből kimeredő kopár sziklacsoportok elé érkezik a hajóraj, az evezők megszűnnek működni, s azontúl csak a lapátkerekek hajtják a dereglyét, mely fortélyosan kanyarogva kerülgeti a víz alatt ólálkodó szirteket, s félti az oldalát a szirteken megtörő hullámcsapástól.
A király liburnája jön legelöl. Megismerhető az arany sárkányfejről az orrán; Dávid király maga tartja a kormányrudat, mint illik a vezérhez.
A király a többieknél még fél fejjel magasabb. Az ő testét sem takarja öltöny; csak abban különbözik a népeitől, hogy az ő szironyos öve aranyboglárokkal van díszítve, s az üstökét aranyabroncs szorítja körül. Arra való, hogy a csatában ráismerjen az ellenség; a hívei úgyis jól ismerik.
Dávid királynak az arca is kiválik a többiek közül, nemcsak hajának és szakállának rőt színe miatt, mint inkább azon jupiteri méltóság által, mely a fejedelmet megkülönbözteti. Ezt nem szeldelik keresztül-kasul a ráncok; olyan sima és ragyogó az, mint egy bronzszobor. Rendes beszéde halk és szelíd; aki az igazi szavát akarja meghallani, az menjen oda az ütközetbe; ami ezernyi száj ádáz ordításán, a döngetett pajzsok csattogásán, a hajóbordák recsegésén messze túlhangzik: az a Dávid király vezénylő szava; fegyvert sem hord az övén; ha verekedni kell, elveszi az ellenségétől; a puszta ökle elég rá, hogy sisakot koponyástul összetörjön, s a mázsás szikladarab úgy repül a kezéből, mint a parittyakő; szégyenlené fegyverben keresni az oltalmát. S amellett olyan szelíd, hogy otthon a kisfiát a nyakán hagyja lovagolni, s a kutyái úgy vannak szoktatva, hogy elkapkodják az asztaláról az ételt - rájuk nem üt.
Mikor a király liburnája arra a helyére érkezett az öbölnek, ahol a habok elkezdenek fehér tajtékos barázdákat túrni (hajósnyelven: ,,kecskéznek"), ami a sekély medret jelzi: a király jelszavára megállítják a géphajtó ökröket, s azzal a hajósok kiugrálnak a vízbe. Még itt hónaljig ér az, de azért lehet dolgozni benne.
A liburnáról lebontják a védő sövényt, azután a két ökröt kihajtják a vízbe; az kiúszik magától a partra, s első aki megitatja magát a csergedező patakból. Azután szétbontják a gépeket, s kihordják a partra. Majd a málhákat cepelik ki a vállaikon. Akkor aztán nekivetik a vállaikat a liburna párkányának, s negyven kemény férfi kiemeli az egész hajót a vízből, úgy hozza ki a vállain a partra. A királynak az a felségi joga, hogy maga a hajóban marad, amíg a hívei azt szárazra szállítják.
Csak azután, hogy minden munka be van fejezve, szabad a hajósoknak a forráshoz rohanni és szomjukat csillapítani. Egy időre az a patak megszűnik folyni; a warángok kiisszák egészen.
A második kötelességük azután odajárulni ahhoz a kőkereszthez, és azt megcsókolni. Maga Dávid király adja a példát a híveinek.
A barlanglakó szerzetes előjön sötét odújából, ahol egy koponya és egy nagy írott könyv társaságában szokta tölteni idejét. Amennyit a fejére húzott csuklya az arcából látni enged, fiatalnak látszik, az állán még csak pelyhedzik a szakáll, s szép csigametszésű ajkai felett engedelmesen simul kétfelé a bajusz. Arca halovány, de szemeinek tüze meghazudtolja az aszkétát.
A szerzetes tud a warángok nyelvén beszélni, azért is lett bizonyosan erre az állomásra rendelve.
Dávid király odajárul eléje, s meghajtja előtte a térdét alázatosan: áldását várva.
A szerzetes a koronás főre teszi a kezét, s elmondja rá: ,,Benedicat tibi Deus".
Az még csak ott térdel, és a fejét rázza. A hosszabbik áldást várja a hosszú út után. A szerzetes azt is megadja neki: ,,Benedicat tibi Deus Jehova, Deus Zebaoth, pater, filius et spiritus sanctus, Amen."
Erre aztán felemelkedik térdéről az óriás, s elmondja híven, hol járt, mi szörnyű tetteket vitt véghez? Hány gályát süllyesztett el a rajta levő népekkel együtt? Milyen városokat égetett le porig? Hogy mosta meg a kezeit szép hajadonok könnyeiben, akiket az egyik parton elrabolt, s a másikon rabnőül eladott.
Ezeket ő ugyan a Svantevitnek is el szokta mondani, mikor még az volt a warángoknál a főisten, csakhogy dicsekedésképpen, s az jutalmat adott érte; mióta azonban a Svantevit, a kisebb bálványokkal, a Khors, Somogl és Mokos istenekkel együtt fel lett döntögetve, a szent keresztség felvétele után, az ilyen hőstettek a meggyónni való bűnök sorába tartoznak, s ezekért vezeklés jár, azután áldozat, végre bűnbocsánat.
A pogány hit bálványa, a tizenkét agyarú Svantevit emberáldozatot szokott ilyenkor követelni, mégpedig nem rabszolgát, hanem maguk a hős fiak közül egyet; az új hit kegyelmesebb, a hódolatot, áldozatot elfogadja olcsóbb tárgyakban is. A király parancsára odahordják a warángok ajándékaikat a szerzetes elé, a nagy kősókockákat, tömjént, távol Arábiából, amivel a templomokat kifüstölik; elefántagyarakat, amikből a barátok szent szobrokat szoktak faragni; aranybrokátot végszámra oltárterítőnek és selyemszövet-göngyöleget az apáca-fejedelemasszony kantusához, aki ott uralkodik a Branta-völgyi kolostorban.
A szerzetes a kegyes adományokat behordatja a barlangjába, majd onnan ő maga mindent háton felcipel a kolostorba, ami benn a hegyek között fekszik.
- Hát az én jó Bravallámnak vajon mit küldhetnék, hogy örülne neki? - kérdi Dávid király, megemlékezve róla, hogy van neki egy elválasztott felesége is ott abban a tüzes szentek kolostorában.
- A te elvált feleségednek a neve most Kozima - felelt neki a barát.
- Én pedig Dávid vagyok. És így egészen idegenek lettünk egymásra nézve. Láttad őt egyszer?
- Én nem láttam, hanem a főpapom, aki gyóntatni jár oda.
- Mit beszélt neki?
- Azt nem tudhatod meg. A gyónás titka szentség.
- Tehát válassz tetszésed szerint a kincsek közül, amik előtted hevernek, mi kellene neki ezekből?
- Nem tudom, van-e ezek között kígyókő?
- Kígyókő? Mi az?
- Mikor a kígyók nagy sokaságban összegyűlnek királynőt választani, egynek maguk közül valamennyien a fejére fújnak mindaddig, amíg a sok méregleheletből egy fényes kő támad, mely ott ragyog a kígyókirálynő fején, mint egy diadém.
- S mi ereje van ennek a kígyókőnek, ha ember kezébe jut?
- Az, hogy megvédelmez a kígyók és minden mérges csúszómászók és férgek marása ellen.
- S miért kell az én volt feleségemnek ilyen kígyókő?
- Azért, mert az az odú, amelyben ő lakik, tele van ilyen kígyókkal és maró férgekkel.
Dávid király olyat dobbantott a lábával, hogy megrendült bele a szikla.
- Az én Bravallám a kígyók vermében!
- Nem Bravalla, hanem Kozima.
- S miért zárták őt ebbe az odúba az apácák?
- Azért, mert még mindig szereti az ő urát, akitől erővel elválasztották, s nem akarja őt megtagadni.
Erre az a kegyetlen erős ember, akinek mikor tüzes vasat fúrtak a testébe, csak nevetett hozzá, elkezdett sírni. A két szeméből kicsordult a könny. Az igaz, hogy a sírása is rettenetes volt, úgy ordított, mint egy oroszlán.
- Az én szegény kis Bravallám a kígyók vermében. - S azzal felemelte az öklét, hogy a legközelebb eső tárgyat lezúzza vele, legyen az élőfa, szikla vagy ember.
Hanem aztán visszahőkölt. Az a nagy kőkereszt volt előtte. Lelkébe tért, összeszedte magát.
- Nagyon fáj érte a szívem, hogy az a szegény kis teremtés úgy szenved énmiattam, de meg kell nyugodnom benne. Így parancsolja az Isten. És én már hűséget fogadtam az én új Istenemnek, a régieket ledobattam a sziklaörvénybe, onnan fel nem hozatom. A főpap megkeresztelt, belemártott a vízbe, keresztény lettem. Hitemet megtartom. Azért kérlek, izend meg a főpapodtól, majd ha megint gyóntatni odamegy, az elvált asszonyomnak, hogy engemet ne szeressen többé, mert a Jehova Isten azt parancsolta, hogy egy férfit egy asszonynál többnek nem szabad szeretni.
- Én bizony nem tudom, hogy parancsolta volna ezt valaha - mondá erre a barát.
- Mit mondasz, te barát?
- Amit az írás mond. Tudod, hogy van egy szent könyv,
amiben mindazoknak a szenteknek és prófétáknak a története fel van jegyezve, akiknek a Jehova parancsokat osztott.
- Hol van ilyen könyv?
- Lássad és halljad.
A szerzetes bement a sziklaodúba, s kihozta a nagy kapcsos könyvet, melynek pergamen levelein tarkállott a gyönyörű sok írás, cinóber, ultramarin és sárarany nem volt kímélve tőle.
Ráfordított egyenesen a Sámuel II. könyvére, kikereste annak a III. részét.
- Íme vedd szívedbe, amit e sorok veled közölnek. Dávid királyról, a szentről beszélnek e sorok, akinek a zsoltárait hangoztatják a templomok, éneklik a szentek, kísérik az orgonák. Ő a királyok legdicsőbbike, Jehova kegyence a koronás fők között, akinek a nevét számodra kiválasztották.
- Igen! Maga a római főpap adta nekem ezt a nevet.
- A próféta, az Isten követője, Sámuel, így számlálja elő Szent Dávid királynak a nemzetségét: Születének neki Hebronban fiai: az elsőszülött Ammon, Alimoámtól, a második Kileáb, Abigailtól, a harmadik Absolon, Maákától, a negyedik Adoma, Haggistól, az ötödik Sefásia, Abitáltól, a hatodik Ishreám, Eglától, akik mind egy időben valának Dávid feleségei.
- Ez abban a könyvben van? - mormogá a waráng fejedelem.
- Hallgasd még tovább! Fordítsunk más lapra. Mikor már együtt volt a hat feleség, akkor még visszavette hetediknek Mikhált, a megholt Saul király leányát, akit erőszakkal elválasztottak tőle.
- S neki szabad volt az elválasztottat visszavenni? - kérdé hüledezve a király.
- Még nem csak ezt. Következik még Bethsabé, ennek a fia, Salamon lett Szent Dávid után a király.
A waráng fejedelem tombolt haragjában.
- Hát az én védszentemnek szabad volt nyolc feleséget tartani, s éntőlem elszakítják kettő közül a szeretőbbiket! Barát! Hátha nem mondtál igazat?
- Lelkem rajta, hogy igaz a szavam.
- De nagy különbség van ám a szó és a szó között, éppen mint a szél és a szél között. Az egyik szél odaviszi a hajómat, ahová én akarom, a másik odacsapja, ahová ő akarja. Ha a macska nyávog, attól a majom sem ijed meg; de ha a mándruc nyávog, attól az elefántok is a pusztába iramodnak. Amit te beszélsz, az csak olyan kis kölyökpapnak a beszéde, neked csak ilyen kopott csuhád van; egy kereszt, meg egy fésűs kagyló rajta, ki áll meg a te beszédedet hallgatni? De bezzeg az, aki nekem ezt az aranykoronát adta, ott abban a csoda nagy városban, Rómában, az a főpap drága selyempalástot viselt, amely kockákra volt felosztva, egyik kockában egy aranyoroszlán, másikban egy ezüstkakas. Az az igazi főpap. Annak a szava áll meg, nem a tied. Az pedig azt mondta nekem, hogy a kereszt Istene követeli, hogy az egyik feleségemet eltaszítsam magamtól. Én térdeltem e dicső főpap előtt, s engedelmességet esküdtem neki. A kezemet rátettem egy ilyen könyvre, amilyenből most nekem daráltál.
- No hát majd hozok én neked egyszer egy olyan főpapot, akinek aranyoroszlánok és ezüstkakasok vannak a palástján - majd annak jobban fogsz hinni.
Ezt mondva, összecsapta a nagy könyvet a szerzetes, s nyalábra fogva, bement vele a sziklaodújába. A nap delelőn állt, egy kis harangláb nyúlt fel a barlangból, a barát elkezdett délre harangozni.
Dávid királynak pedig a szívébe volt lőve az a nyíl, amit nem lehet onnan kiszakítani.
- Dologra szakállasok!
A parancsszó szájról szájra lett adva. Hozzáfogtak zúgolódás nélkül. Az pedig titánoknak való munka volt. A hajókat elszállítani a telelő öbölbe. Hol van az? Ott a sziklamagaslaton túl van egy tengerszem. Az a waráng hajóknak a téli kikötője. Ott nem érheti őket a tengerháborgás, a vihar; nem gyújthatja fel az ellenség, nem fúrhatják össze a tengeri csigák.
Aki felnéz erre a kopár haránt sziklafalra, azt mondja, lehetetlenség ez, oda egész hajókat felvinni, a warángok megmutatják, hogy lehet.
A sziklaoldalban látható egy csapinós barázda: olyan, amilyenről azt mondják, hogy az ördög szekerének a vágánya az, amint a menyasszonyát a pokolba hazakocsikáztatta. Ennek a sziklarepedésein felkúsznak a fiatal legények, fel, száz lábnyi magasba. Akkor onnan felülről sima fenyőszálakat szánkáztatnak alá. A fenyőszálakat addig róják egymásba, amíg azok egy csuszka pályát képeznek, mely a kikötőig leér. Akkor ezeket a fenyőket a belső oldalaikon megkenik faggyúval, azután ezekre a sikamlós vágányokra ráteszik a liburnát, köteleket kötnek az orrára, azokba a sziklapárkányon levő férfiak belekapaszkodnak, a többiek, amennyien hozzáférnek, emelő dorongokkal segítik a nehéz hajót fölfelé csúsztatni. A meredekre felkapaszkodva csak úgy keresgetik a támpontot, ahová lábaikat megvessék: s ez óriási erőfeszítés úgy folyik végig, hogy egy kiáltó szó nem hallik mellette. Aki el talál bukni, a szikla aljáig meg nem áll; de egy sem esik el. Egymás után mind az ötven liburna felkúszik az ördögbarázdán, onnan tovább viszik őket, embervállon, egész a nagy tengerszemig, ahova aztán lebocsátják, egymáshoz kötözve valamennyit.
Utoljára marad a zsákmány tömege. Azt nyers ökörbőrbe takarva vontatják fel ugyanazon a fenyősiklón. Mikor minden el van takarítva, akkor magukat a fenyőszálakat húzzák fel kötéllel, az utolmaradt csapat meg a háromöles evezőket viszi utánuk.
Az ökrökkel elbántak: azokat levágták, fellakomázták. Csakúgy frissiben, nyersen. Nincsenek elkényeztetve. Minden negyven warángra jutott két ökör; nem is sok, eleget koplaltak Corcyrától idáig; a maradékért majd eljönnek a dabózák, s eltakarítják. Holnap reggelre nyoma sem lesz annak, hogy a warángok itt jártak egész hajóhadastól. Kereshetik őket az ellenük összeröffent génuai, velencei és zárai hajóhadak. Elnyelte őket a Cadmus sziklája.
És azután bele fog telni egy esztendő, talán kettő is, hogy a waráng népnek még neszét sem hallja a világ; azt hiszik, elvesztek, míg egyszer megint előbukkannak valahol, s azt mondják: itt vagyunk.









Jókai Mór: A három márványfej


VII. A mirákulum
A warángok eltűnése után ismét emberhangtalan csend lett a völgyben, a sziklák megszűntek dübörögni, a tenger zúgása elalvódott, a habok elsimultak, egy szellő nem fodrozta a végtelen víztükröt. Olyan általános csend volt az, amiben a magányos ember azt hiszi, hogy maga is meg van halva.
S a cadmae sziklákat őrző szerzetes ilyen magányos ember. A warángokat kivéve emberi teremtés nem jön az odújához. Állat is ritkán. A tengeri sasok fenn a sziklaodúkban fészkelnek, ide le nem szállnak; más madár itt nem jár; a szomszéd sziklában tanyázó dabózák éjszaka járnak ki a partra: azok elől el szokta a kunyhóját torlaszolni gerendákkal, mert ezek az eleven szenteket is szeretik. Csak néha vetődik oda a forrásvízhez egy-egy patkány; az mulattatja a remetét; talán már ismerik is egymást: a kis fenevad nem fél a mozdulatlan embertől, leül előtte fonni, a füleit törülgeti a két első lábával, körben forog, kergetve a saját farkát, aztán odamegy hozzá, megszaglássza a facipőit, összeköszörüli a hegyes fogait, és cincogva fut odább. Talán ez az izenethordó patkány?
Ez a remete itt a Frater Aktaeon, a Soror Kekharizménének a kedvese, mátkája - talán férje?
Mi volt ennek a két embernek a története?
Az ifjú a leghatalmasabb raguzai patríciusnak a fia; a hölgy egy dalmata zsupán leánya. A huszonhat patrícius családnak egyike, a Boboliaké, akikre a köztársaság rektori hivatala sorba jár; a zsupán pedig a bosnyák király legkevélyebb és legzabolázatlanabb vazallja. A két család között ivadékról ivadékra szálló vérbosszú törvénye áll fönn. Ez a dalmatáknál bevett szokás, amit meg nem szüntet semmi civilizáció. Aztán a zsupán hatalmasabb embernek tartja magát a királynál, a raguzai rektor pedig a velencei dózsénál. A zsupán birtokosa rengeteg nagy erdőknek, azokban juh- és sertésnyájaknak, gulyáknak; ő a tulajdonosa a hírhedett mosszori aranybányának, melyet rabszolgákkal míveltet, a raguzai rektor pedig ura a tengereknek, vannak márványpalotái Raguzában és a tengeri szigeteken pompás kertjei, s a gályáin még több rabszolga izzad, mint a zsupán bányáiban. A zsupán előtt a raguzai rektor csak kalmár, a rektor előtt a zsupán csak pásztor. És mindezek felett a raguzai patrícius igen buzgó római katolikus; a zsupán pedig istentelen patarénus.
Mind a kettő adósa egymásnak a gyűlölet minden fajtájával. S ezeknek a magzatjaik beleszeretnek egymásba.
Hogy történhetett ez meg?
Úgy, hogy egyszer (dehogy egyszer: tizenegyszer) a római pápa kiadta a fulminatoriumot a magyar királynak, hogy adja ki a parancsolatot a maga vazalljának, a bosnyák királynak, hogy az kényszerítse a maga zsupánjait, hogy a minden Istent és papot megtagadó patarénus vallás követésével hagyjanak fel, s az eretnekséget szüntessék meg.
Mert akkor száznegyvenkilencféle keresztény felekezet volt Dalmáciában, s annak mindeniknek volt külön temploma. Ötven ilyen templom volt csak Raguza falain kívül; belül csak az egy idvezítő hit templomai és hívei voltak megtűrve.
De valamennyi között legrosszabbak voltak a patarénusok, mert azoknak semmiféle templom se kellett, se pap; annálfogva semmi sakramentum. Még az imádságot is kárhoztatták, azt állítva, hogy az imádság megsérti az Istent. Ezek az életkorukat nem is a születésüktől, hanem kilenc hónappal előbbről számították.
Ezeket tehát vagy szentelt vízzel, vagy tűzzel el kellett téríteni a pokol útjáról.
A sok parancsolatnak utoljára mégis lett foganatja. A magyar király kiküldte a rámai herceget hadsereggel, hogy mondja meg a bosnyák királynak, hogy térítse meg a patarénusait; akkor a bosnyák király, látva, hogy ez már nem tréfa, ostrom alá fogta a hitetlen zsupánjait sziklaváraikban, azok aztán, mikor nem győzték tovább az éhezést, megadták magukat, s engedelmességre tértek. Az volt pedig nekik parancsolva, hogy mind valamennyien családostól menjenek le Raguzóba, s ott vegyék fel a keresztséget, és hallgassanak misét.
Így került a hatalmas zsupán egy napon Raguzába, feleségestől, fiastól, leányostól.
Már maga az a szokatlan nagy ünnepély, a tömeges keresztelés, eléggé nevezetes látvány volt Raguzában, aminek magasztosságát emelte az a körülmény, hogy azon időben a keresztelésnél az egész embert belemártották a vízmedencébe, de még érdekesebbé tette a szertartást az, hogy Raguza városának se utcáján, se piacán, se templomában ifjú hajadont sohasem lehetett látni. Leánynak kilépni a szülői házból és megmutatni magát idegen szemek előtt, éppen olyan botránynak tartották, mintha mai nap festőmodellnek állana ki egy jó nevelésű szűz.
Az utcán csak a szolgaleány járhatott, az előkelők zár és függöny alatt voltak egész a férjhezmenetelükig. Vőlegénynek a menyasszonyáról annyit sem volt szabad tudni, hogy szőke-é vagy barna? Még az esküvőnél is fátyol takarta a mátkát tetőtől talpig, s csak otthon a férj fedezte fel a titkot a saját házánál, hogy kit vett feleségül.
A zsupán leánya megcsodálni való szép volt.
Minden megkeresztelendő neofitának egy keresztapát kellett választani, akinek a nevét maga egy urnából húzta ki.
Hát vaksors-e az, mely a Boboli nevet adta a szép pataréna kezébe?
Ettől a pillanattól kezdve aztán halálosan megszerették egymást.
Pedig ez nem lett volna szabad. Mert először az apáik halálosan gyűlölték egymást, s a szülői consensust ekként nem remélhették; másodszor vérbosszú volt a két család között, mely arra kötelezte őket, hogy egymásnak a családjába a halált vigyék be, ne az életet; harmadszor az ifjúnak apai fogadalom következtében (éppúgy, mint II. Endre királynak) kötelessége leendett a keresztes vitézek közé állni és elmenni Palesztinába, ott magát sánta-bénává veretni; a leány ellenben már el volt jegyezve egy feketehegyi knézzel, aki a jegykendőt is elküldte a számára; és negyedszer: ami legfőbb impedimentum, az ifjú Boboli keresztapja lett a zsupánleánynak, s hogy a keresztapa feleségül vegye a keresztleányát, ez a legégbekiáltóbb patarénusság!
De azért mégis megtették.
Egy napon a fiatal Boboli összeszedte a cimboráit, a fegyvereseit, lesbe állt a völgyben, amelyen keresztül kellett a veliki knéznek a nászmenetével átvonulni, azt megtámadta, egynehány cernagorcának beverték a fejét, a vőlegénynek eltörték a lábát, az megsántult: a menyasszonyt pedig nyergébe kapta a fiatal lovag, s elvágtatott vele a legközelebb útban talált zárdáig; volt ott elég, ott minden törvényes ceremónia nélkül összeeskette magát a leánnyal, s azzal menekült vele egy, a sziklapart szakadékai között rejtve tartott kalózhajóra, s aztán neki a tengernek!
Az volt a szándéka, hogy átvitorlázik Velencébe, s ott beáll az ellenséges köztársaság szolgálatába.
Ámde a bosszúálló nemezis hamar utolérte, mert az apja, megtudva e hallatlan gonosztettét a fiának, rögtön utána indító a legnagyobb vitorlás brigantinéját, a fiatal párt utolérték a tengeren, visszahozták; a házasságukat természetesen semmisnek nyilváníták, a leányt beadták a három tüzes szentek kolostorába; amíg az ördögöt ki nem űzik belőle, ott marad; az ifjú lovagot pedig a bazilita barátok közé dugták. Ezek pedig odaparancsolták őt a cadmaei sziklák öblébe, a remeteodúban tölteni a vezeklés éveit. Ez a völgy egy természet alkotta börtön, amelyből nincs kijárás se szárazon, se tengeren. Kivéve a warángok útjain. De hát ki tudja azokat követni.
Ez volt a két fiatal szerelmes története.
Most aztán csak a patkánytól izenhetnek egymásnak szerelmi epedéseket.
Frater Aktaeon a kőkereszt mohlepte talapján ülve bámult a messzeségbe. A sima tenger összefolyt a sima éggel, úgyhogy a láthatár egészen eltűnt, egy vitorla nem látszott se távol, se közel, még a sirályok sem repkedtek a víz felett. Egyike volt azoknak a csodálatos pillanatoknak, amikor az örökké éber tenger alszik.
A forrás magaslatáról végig lehetett látni szemközt a sík tenger elszórt apróbb szigetein; s kétoldalt, délnek és északnak a partvidéken a gravózai kikötőig és Raguza bástyaövezte toronyhalmazáig.
Még akkor városok álltak ott, az erdőkből kimagasló tetőkkel, ahol most már se ház, se erdő: az olajgazdag Ortopula, a karcsú tornyú Argyruntum, a nyomtalanul eltűnt Blandona, amit a régészek hiába keresnek, Delminion, ami Dalmáciának a nevét adta s a liburnok Arauzája, még akkor megannyi büszke nép tanyája; maguk a szigetek megrakva kéjlakokkal; némelyik olyan kicsiny, hogy csak egy pásztorkunyhó fér el rajta; de az is tele virágos fákkal, a még kisebbeken már csak zuzmó zöldül, s aztán egy csoport apró szikla, elszórva szerteszéjjel, aminek a háta egészen kopár. S a szélcsendes tenger tükrében minden város, palota, kunyhó, kopár szirt kettős alakban tűnik elő, beburkolva kékes átlátszó páraködbe.
A szerzetes végigbámult a hallgató nagyvilágon. Azután felvett egy kavicsot a kezébe, s azt nézte merően.
S a széles nagyvilág és a között a kavics között volt valami eszmeközösség.
Frater Aktaeonnak eszébe jutott Plinius mondája, hogy van a dalmát partok sziklái közt egy mély barlang, amelybe ha egy kavicsot belehajítanak, olyan forgószél támad elő a mélyéből, a legnagyobb szélcsend idején is, mely a viharral egyenlő. E barlang neve Senta. Így írja Plinius. S a tiszteletreméltó tudós Hermolaus Barbarus, aquilejai pátriárka bizonyítja, hogy ez a barlang csakugyan létezik, Dioklea mellett van. Satának nevezik. Frater Aktaeon jobban tudja mind a kettőnél, hogy hol van ez a barlang. Azon gondolkozik, hogy belehajítsa-e azt a kavicsot?
Az égboltozat színe mind jobban összekeveredik a tengerével, a szigetek, a scogliók elvesztik a színeiket, s egyforma kék árnyképek gyanánt szaggatják meg az átlátszó homályt, a nap maga mint egy sugártalan tányér tűnik fel az égen.
Egyszerre egy óriási nagy hajó jelenik meg a víztükör felett; olyan rémséges nagy tömeg, aminőt tenger nem hordott soha. Talán csak a rémképe egy hajónak. De kivehetők minden árbocai, mind a három; a vitorlák duzzadtak, maga a rafálvitorla hegyesen kinyúló rúdján, domborún feszül előre. A hajó északtól dél felé siet.
Néhány pillanat múlva egy másik hajó tűnik fel, az elsőnek az árnyképe; éppen annak a hegyében, de a fenekével fölfelé s az árbocaival lefelé fordulva, úgyhogy a két hajóárboc hegyei egymást érintik. Mind a ketten egyesülten tartanak dél felé.
S ahol a két fantomnak az árbocai találkoznak, abba a vonalba esik a nap sugártalan gömbje.
Mikor a kettős hajóárnyék eléri a napot, egyszerre mind a kettőnek a fenekén, alul és fölül még egy napkísértet támad, három sápatag, beteg nap az égen.
Ezt a mirákulumot az egész dalmata parton és a görög tengermelléken mindenütt látták és bámulták, és az égi jelenségből nagy schismaticus szakadást, ellenpápák támadását jósolták a csillagtudósok. Frater Aktaeon elrejté a kavicsot a csuklyája fenekére.

Disputa
Kritikus. Az asztrológusokat hagyom uralkodni a maguk csillagai között; a kettős és hármas napokat sem kifogásolom, ámbár megvallom, hogy szeretném én már egyszer egy ilyen kettős napnak legalább a fotografiáját látni. Hanem egy dologról szeretném magamat felvilágosíttatni. Vajon volt valami elfogadható oka ennek a Frater Aktaeonnak, hogy az egyik fejezetben Canavelli Zenónak neveztesse magát, a másikban pedig a Boboli patrícius család ivadékának iratkozzék be? Vagy éppen csak hogy valami emberi dolog történt a szerzővel: ,,lapsus memoraei", elfelejtette egyik hétről a másikra, hogy kinek hítták a regénye hősét?
Szerző. Ennek igen egyszerű magyarázata van. Zeno egyike volt Raguza híres versíróinak, s az írói neve, amin kortársai ismerték, volt Canavelli; verseket is tudnék tőle idézni, ha a latinosságommal akarnék pompázni. Hogy a költők a családi neveiket nem használták, ennek az okát fel lehet találni az arisztokratikus előítéletekben, s a minden korszak versíróinak exlex állásában. Hasonló példákat minden nemzetnél találunk. Az angoloknál Boz, a franciáknál George Sand, a németeknél Anastasius Grün, a magyaroknál Szigligeti. Így volt Bobok egyúttal Canavelli is, ezentúl azonban megmarad Frater Aktaeonnak.
Kritikus. Tudtam, hogy még neki fog feljebb állni! Mármost tehát azt kérdezem, hogy miféle subát vagy micsodát tetszett ráadni a római pápára, amire kakasok és oroszlánok voltak kihímezve. Pápát már csakugyan láttam, mégpedig Pio Nonot, mikor 1848-ban osztotta az áldást húsvét napján a Szent Péter temploma előtt teljes ornátusában. De ilyen cifra szűrt nem láttam őszentségén.
Szerző. Tetszett volna csak hétszáz esztendővel hamarább odamenni, akkor megláthatta volna. Az egyházi viseletnek is változó volt a divatja. Abban az időben még a hármas tiarát sem viselte a pápa. Ellenben azt a szép palástot, mely a waráng Dávid királynak annyira imponált, meg lehet találni Spalart minden népek és korszakok jelmezeinek gyűjteményében; jelképezvén az oroszlán a legfőbb erőt és hatalmat, a kakas pedig Szent Péter ébresztőjét, míg ellenben a többi főpapok éppen olyan kockákra osztott palástokon a galamb és bárány hímzett alakjait viselték: a szelídség és engedelmesség jelvényeit. Most már mind a kettő kiment a divatból. Hogy miért? Azt fürkésszék a historikusok.
Kritikus. No ez hát jó volt a főpapoknak, de ugyan mire lehetett jó a jámbor warángoknak az a rézöv, amibe őket szerző kegyelmesen felöltözteti? (Mint a cigány a fiát egy nyakravalóval.) Hiszen ez a rézöv, meg az a körül lecsüggő pityke, sodrony, lánc, fibula, mikor hideg volt, még hidegebbet tartott, ha pedig forró nap sütött, mint a téglázóvas, olyan jól eshetett az ember meztelen bőrének.
Szerző. Ennek a rézövnek pedig nagy oka volt arra, hogy a warángok viseljék. Biz az nem pótolná nálunk mai napság a flanel alsóinget, de hát azok másforma vívású emberek voltak. A waráng férfi mindegyik választott magának egy ,,ját"-ot, akivel a hadjáratokban elválhatlan volt; a dereglyén egymás mellett eveztek, a csatában egymás mellett harcoltak. A viadal alatt a két ját ezeknél a rézöveknél és a róluk lecsüggő láncoknál fogva egymáshoz csatolta magát; ha az egyik elesett, a társa nem hagyhatta ott, meg kellett a bajtársát mentenie, holttestét magával vinni a harcmezőről, vagy neki is ott kellett a társával együtt elesni. Ennek a hőslelkű fogadásnak a jelképe és biztosítéka volt az a bronzöv, függő láncaival együtt.
Kritikus. S létezik valahol a világon ilyen tiszteletreméltó bronzkrinolin, szemmel látható mivoltában?
Szerző. Egy teljesen összeállítottat lehet látni a kolozsvári országos múzeumban.
Kritikus. Fiat piscis! Tehát lássuk, mire tanítanak bennünket még a warángok?









Jókai Mór: A három márványfej


VIII. A warángok otthona
,,Hazának" nem lehet azt nevezni, mert ezt a fogalmat a warángok nem ismerték. Másfél század óta kóborolnak alá s fel a világban, sehol sem települve meg állandóul; mintha Ahasvér átkát örökölték volna. A skandináv partok éppen úgy ismerik a warángok hírnevét, mint a Volga pusztái; a nagy Duna a Vaskapun alul nem volt nekik gát, a hatalmas bolgár nemzet nem tarthatta fel acélrohamukat, a Boszporusz tengerszorosát átlépni nem volt nekik lehetetlenség, Kis-Ázsia akkor is a világ paradicsomkertje volt, elfoglalták; ott sem maradtak meg, tovább űzte őket a harcvágy: nem volt nekik elég a szárazföld, tengerre szálltak; bejárták az afrikai partokat, rémei voltak a szigeteknek, a hiberniai, az itáliai kikötőknek, és seholsem maradtak otthon, seholsem hagytak hátra egy felépített várat, mely emléküket megtartotta volna. Hanem megjelöltek minden országot, ahol egykor otthonuk volt, csatában elesett hőseik sírjaival. Azok a bronzkardok, karperecek, üveggyöngyök, amik mázatlan edényekkel együtt a sírleletekből napfényre kerülnek, a világ minden részében ugyanegy kéz munkájára mutatnak. Úgy látszik, mintha lett volna egy nagy nemzet, mely egész Európát lakta egykor. Nem lakta, csak meglakta; végigtanyázott rajta.
Mindenkinek feltűnik, hogy ezeknek a talált rézkardoknak a markolatja olyan kicsiny. Egy mai korabeli férfiököl nem szorul bele; egy ujja lemarad róla. Mintha asszonykéz számára lettek volna alkotva.
Mikor aztán három világrész országait ilyen szépen behintették bronzfegyveres halottaikkal, úgy elfogytak, hogy utoljára a sok acélba öltözött harcos nép beszorította őket ide, ebbe az utolsó otthonukba, ahol azután nehéz volt erőhatalommal legyőzni a hős nép maradványát; de annak is nehéz volt a civilizált világot nyugtalanítani. Körülöttük csupa hegylakó harcias népek, a fekete chrobátok, a bosnyákok, a csernagorcok, albánok; a partokon hatalmas hadtartó városok, Raguza, Zára; a tengeren Velence, Génua hajóhadaikkal, melyek tízezreit a keresztes vitézeknek hordták a Szentföldre. Hanem azért a warángok mégis tudtak maguknak utat nyitni a világba; s ha behajtották a maguk adóját, mint tisztességes munkás emberek az aratás után, szépen hazamentek az otthonukba, s nagyot pihentek.
Ha hazának nem, talán ,,tanyának" lehet nevezni a warángok tartományát.
Ha kétezer volt a harcos férfi, akkor lehetett az egész népszám, asszonyt, aggot, gyermeket és rabszolgát összeszámítva, harmincezer. Több nem is élhetett volna itt meg.
A tenger felől magas, meredek sziklafalak zárták el a tanyát, amiken áthágni őrültséggel határos merészség kellett, a bércszakadékok mélyen bevágtak a hegyek közé, természetes határokat támasztva ellenséges szomszédok között. Ezeken belül terült az őserdő, óriási tölgy- és bükkfáival, menedéke a rőt és fekete vadnak, a medvének és hiúznak, s ahogy írják, a vadtuloknak, mely itt a vadászható állatok közé tartozott. Az erdő, mint egy hatalmas bunda takarja a hegyek vértjét, egész a válláig; csak ott a hegytetőn szakasztja félbe egy merészen kiemelkedő sziklatorony, mintha feje volna az óriásnak, s azon is bozontos üstök gyanánt borul körül a henye krumpucfenyő.
Aki e szikla homlokára felhág, az egész waráng tanyát beláthatja róla.
A sötétzöld erdőpalástot észak felé hosszú fennsík szakítja meg, melyen egy barátságos ér kanyarog végig, mely a hegyoldalból jő, zuhatagokat képezve alá. Ez ér mentében vannak sorba építve a warángok házai (faépület mind), és azután a többi ház négyszöget képezve sorakozik a homloksorhoz, s az egész körül van véve erős tölgycölöpzettel. Ez a város. A négyszög közepén látszik valami megkezdett kőépület falazata; cyclopi építmény. Az új vallás Istenének kezdtek el ott templomot felrakni, hatalmas gránitsziklákból, kereszt alakra, jól ügyelve, hogy az oltárhelyet keletnek fordítsák. Itt van a mezei gazdasága a warángoknak, takarmánykazlakban. Gabonát ők nem termesztenek: a magfélét egye meg az állat; mikor hús és szalonna lesz belőle, akkor való az az embernek.
Amint a fennsík alább hanyatlik, elzárja azt a sziklafal. Ha mészkő volna, a patak rég keresztülásta volna magát rajta, így ottreked, s támaszt maga körül egy mohos ingoványt, melynek rőt hangafabokros csincséi között a bozontos üstökű waráng lovak legelésznek, amiket rabszolgák őriznek lóháton. Ezeknek a kunyhói levert cölöpökre vannak elhelyezve a süppedő ingoványban. Itt mocsárláznak kell uralkodni: a kunyhó csak nyavalyásnak való.
Hihetőleg ez a fenső mocsár táplálja a fennsík aljában látható smaragdszín tengerszemet, mely a warángok liburnáit rejti, mikor pihenőben vannak.
Kelet felé a waráng nép lakta erdőség összefolyik a mosszori knéz tartományának erdejével, melynek sűrűjéből csak azok a kúp alakú dombok fehérlenek elő, miket a bányamívelő rabnép hordott össze századok óta az aranybánya törmelékeiből. Ez most a gazdag Tvartimir (a szép Milenka apja) tulajdonában van; kinek fellegvárából a legfelső torony kifehérlik az erdők közül.
Dél felé elválasztja a waráng tanyát ama meredek sziklarepedés, mely a három tüzes szentek kolostorát takarja; de a fal párkányáról jól láthatni a kolostort, kelet felé nyitott ablakaival; a sziklába vágott katakomba egyetlen nyílásával, rövid tornyával, melyből a harangszót a waráng vadászok füléig elhordja a szél: még talán az apácák ájtatos karénekének akkordjait is, s tán még egyebet is.
Az északi hegyháton túl pedig van a ,,gerli". Még a gerli is a warángoké.
Hogy mi ez? Azt nem lehet leírni. Azért nem lehet leírni, mert nem lehet meglátni.
Amint a hegyoldal észak felé fordul, elkezd hirtelen csapinósan haránt hanyatlani, úgyhogy a vadásznak, ki itt vadat kerget, egyik fától a másikba kapaszkodva lehet csak aláfelé bandukolni, s a vadat nem kapja meg soha. Az őserdő fái mentül alább, annál csenevészebbé törpülnek, egész ellenkezőleg a szokott hegyi erdőséggel; utoljára már csak silány krumpucfenyő, boróka, kökény takarja a hegyoldalt, s az egyre meredekebb hajlásba hanyatlik; végre csak a nyomorult áfonya csenevész a sikamlós fenyéren, s azon alul szédítő mélységbe hajlik alá a sziklameredély; az átelleni hegyoldalak körös-körül meztelen sziklamezőkkel veszik a mélységet körül, melynek feneke soha napvilágtól fel nem vert homályban enyész el. - Ez a ,,gerli".
A vakmerő, ki idáig lekúszott, ugyancsak könyörög a védszentjéhez, hogy segítse vissza, s hasmánt kapaszkodik ki a veszedelmes örvény torkából.
Ez a gerli itt a ,,népek sírja".
Itt vannak eltemetve, ki tudja hányan? Ki tudja mióta, ki tudja a neveit valamennyinek?
Plinius tizennyolc nemzetet számlál fel, akik itt találták fel temetőjüket.
Ide taszították le a hatalmas Antariátokat a gallusok, miután elébb megmérgezték őket borral.
Ide lett leseperve a fél Európát rettegésben tartott liburnok nemzetmaradványa.
Ide ugratták le az avarok a pogány vinidi népfajt, azután magukat az avarokat, kik ide menekültek, a világ minden szláv, gall és teuton hadai.
Minden népmaradvány, amely elébb az egész világgal hadat folytatott, s aztán ide menekült a természet alkotta erődbe, a sírját is itt találta meg; ott porladnak mind valamennyien, egymást betakarva, földdé válva, halmokat képezve a ,,gerli" fenekén, a nappali sötétségben - s várják az utánuk jövendőket. Ez a ,,gerli" a warángok otthonának a határa.

Disputa
Kritikus. Ez igazán érdekes fölfedezés! Ha a ,,perli" fenekén vannak ezerei meg ezerei eltemetve a hajdankor legérdekesebb népeinek, minden fegyverzetükkel, pajzsaikkal, ékszereikkel, még tán bálványaikkal együtt is, akkor vétek a régiségbúvároktól, hogy rögtön ásót, kapát nem ragadnak, és nem sietnek ezen, a historikusokra nézve megbecsülhetetlen ereklyéket napfényre hozni! És amin méltán csodálkozni lehet, hogy a derék morlákok és uskókok megállhatták mind ez ideig, hogy tudva, milyen nagy kincsek vannak a lábaik alatt, maguk nem szálltak le a perli fenekére azokat felvenni: holott van elég bátorságuk, derekukra akasztott kötélen száz méternyi sziklákon alábocsátkozni sasfiak kiszedése végett a fészkeikből. Hogy hogy lehetett ennyi aranyat ott hagyniok érintetlenül?
Szerző. Megkísértették azt több ízben. Éppen úgy, kötélen alábocsátkoztak a gerli fenekére. Egy sem tért életben vissza. Megfulladva húzták fel őket. A babonás nép azt mondta, hogy megfojtotta őket a ,,Vistica" tündér, akinek ott van a lakása. S azóta nem mernek oda leszállni.
Kritikus. De már például Schliemannt vagy Torma Károlyt csak nem fojtaná meg a Vistica tündér.
Szerző. Az nem. Hanem a széngáz. A százezernyi emberi hulla oly tömeg széngázt fejthetett ki a gerli fenekén, hogy abban tüdővel ellátott teremtés meg nem élhet. A szénlég nehéz, légáramlat, szél oda soha le nem hat, még a magasból lenéző is csak egy kék ködöt lát maga előtt, ami a mélységet eltakarja.
Kritikus. És így a tudományos világ örökre meg lesz fosztva attól az élvezettől, hogy tizennyolc nemzet emlékeit napvilágra hozhassa. Milyen kár!









Jókai Mór: A három márványfej


IX. Az őrpaták
Tudtomra az európai népek között csak a magyarnak van saját kifejezése az ,,amazonok" fogalmára: ,,őrpata". Az ,,őr", tudjuk, hogy mit tesz, a ,,pata" mai nap a lólábnak a legalsó részét jelenti, és így ,,pars pro toto" világos, hogy lovas őrt jelent az egész.
A hajdankori történetírók sokat mesélnek az amazonokról, azoknak a hősi harcairól, hírneves királynéikról; egy hatalmas, amazonok uralta országról Dalmáciában is tesznek említést.
Az amazonok regéje még a tengeri szüzekénél is nehezebb elhitelű. Hogyan tenyészhetett tovább a faj ott, ahol csupa nő van, férfi nincs? A világfenntartó istenerő, a szerelem nélkül lehet-e a nemzetéletnek folytatása? Az is képtelenség, hogy a testi erő a nőknél fejlődött volna ki, s a férfiaknál maradt volna annyira hátra, hogy az utóbbiaknak kellett tűrniök alsóbbrendűségüket; de az még nagyobb képtelenség, hogy az amazonok a szomszéd népek férfiaival kötöttek volna ideiglenes házasságot: ez megy kicsinyben - de egész tömegben!
Az amazonuralkodás regéjének csak az a helyzet lehet a megoldása, amit a waráng népnél látunk. Egy egész nemzet, melynek tagjai közt nincs se pásztor, se iparos, se földműves, se heverő úr - mely a beteget, véznát már sarjú korában kigyomlálja a soraiból; melynek minden férfia csak úgy duzzad a harcvágytól, a barangösztöntől, meg-megindul majd egy bárd regéitől fellelkesülve álomlátta aranyországot keresni, majd meg odaadja a vitézségét bérbe kincses despoták cifra öltözetű, fényes ígéretű követeinek hívogatására, s akkor felkerekedik az egész fegyverfogható legénység, a tizenhárom esztendőstül a hatvan évesig, s megindul a tündérszarvas, a vezércsillag meg a turulmadár után, vagy hajóra ül, s megy a csillagjárás után, aztán évek múlnak, s hír sem jön vissza felőlük.
Az otthonban nem marad más, mint az aggok, gyermekek, a nyájakat őrző s a dolgozó rabszolgák, azután meg az asszonynép. Az otthont, a tűzhelyt, a gyermeknépet, aztán meg a nyájakat és a bálványok berkeit védelmezni kell. Ez a teher az asszonykarra marad. S ez a kar, ha nem bír is olyan izmokkal, mint a férfié, de a hozzá való fegyvert kezelni elég ügyes. Az asszonykézben félelmessé válik a nyíl, a hajító kelevéz. Szemeik élesek, célozni jól tudnak, testük hajlékony; futtában visszafordulva is tudnak nyilazni. S aztán ami erőben hiányzik náluk, azt kipótolja a szenvedély, az indulat. A nő, ha verekedésbe kezd, abba nem hagyja, míg mozdulni képes. Tanúbizonyságai e vad, szenvedélyes harci modornak azok a kurta fogantyús bronzkardok. Ezeket férfi nem viselte, ezek asszonykéz fegyverei. Támadó harcban vágásra nem valók, csak a védelmi kétségbeesett küzdelemben van jelentőségük, amikor már a küzdők forró lehelete egymás arcát éri, olyankor marokra fogva e kurta kétélű kard, úgy, hogy a hüvelyk a markolat végére feszüljön, még újra kezdi a már vesztett harcot; aki ezt kezébe vette, azt élve el nem fogták, harcolt csak azért, hogy öljön és meghaljon; ez volt a karma, a foga a nőstény oroszlánnak, a híme csak szekercével, buzogánnyal vagy lándzsával harcolt, az volt a férfinak való fegyver. Lóháton is csak az őrpaták harcoltak, a waráng férfi megvetette azt a harci modort, ahol az ember egy állattal toldja ki magát, hogy egész hős lehessen.
Évekig tarthatott az egyedüllétük a távol országokban harcoló férfiak asszonyainak. Azalatt az otthont rendben is kellett tartani; határaikon betörő ellenséget gyakran visszaverni; lázadozó rabszolgahadat féken tartani; amellett a serdülő gyermeket fegyverforgatásra tanítani, az isteneknek áldozni, s vadakat irtani. Rajtuk állt a kormányzat és honvédelem. Így támadhatott az amazonok országáról való fogalom.
Hanem azután ha egyszer visszatért a hosszú harcokból a férfiak hada! Hogy lett egyszerre vége minden vitézségnek és uralkodásnak! Hogy rátalált az asszonynép a maga legdiadalmasabb fegyverére, a szerelemre. Volt ott ölelkezés!
Dávid király maga futott legelöl, hogy hitvestársát, a hős lelkű Teuta királynét keblére szoríthassa. Holmi gyönge női teremtés nem is állta volna ki ez ölelés erőhatalmát, de Teuta méltó társa volt a maga királyának: csupa ideg és izom, hatalmas vállakkal és széles csípőkkel, büszke fejéről egész térdhajlásig omlik alá hollófekete haja. A hős asszonyok mind hosszan leeresztett hajat viselnek. Ez a csatában gátolja a megfutamodást, s mikor lovaikon előre vágtatnak, úgy repül utánuk, mint lobogó zászló.
Pompás szöveteket viselnek mind a waráng asszonyok, arannyal áttört, selyemmel hímzett, csigavérrel festett drága kelméket, miket a férfiak vérrel vásároltak. Csakhogy még ők nem ismerik a kelmekiszabás és varrás magas tudományát: a felvett szövetek szálait arany- és bronzkapcsok tartják összefoglalva, derékban ércövvel, amelyről a kurta kard alácsüng, a karok és lábszárak szabadon mozognak, a nyakat pénzfüzérek fogják körül, a keblet összetekert nagy fibula takarja, karperec nagyságú ezüst-, arany- és bronzfüggőiket a fülkagylóra akasztva viselik, ezekre körte alakú fityegő van akasztva, amit vékony sodrony tart a perechez kötve, hogy ne lógjon futás közben. Ezek a függők a férj szerelmének bizonyítékai, a jegyajándék. Ezeket még a halottak is magukkal viszik a sírba. Kiegészíti a waráng nők viseletét a vállukon keresztülvetett tegez. Teuta királyné kézíja két roppant ökörszarvból készült: kar legyen, ami annak a feszítő húrját meg bírja húzni.
S ha az asszonyok ölelése édes, hát még a gyermekeké. Némelyik még ölbeli baba volt, amikor itt hagyták, s ma már az anyja előtt fut, s az apjára ráismer.
Hát ez a délceg siheder itt, aki Teuta királyné szoknyájába fogózik. A kis óriás! Csak tizenkét éves még, s már olyan magas, mint az anyja. De azért még a szoknyájába fogózik, olyan anyás.
- Vajkom! - kiált az atyja. - Vagy mit mondok? Hisz már megkereszteltek. Salamonom! Ej de nagyot nőttél. Hát lőttél-e már bölényt?
- Lőni nem lőttem, de leszúrtam kelevézzel.
- Esztendőre már velünk jössz, fickó! Fel leszesz avatva.
- Ejh, még korán lesz - veti ellen az anyja -, még csak tizenkét virágos.
- Hát a kilenc holdtölte!
A fiú pedig táncol örömében, s úgy a nyakába csimpajkodik az apjának, hogy ha az maga is ember nem volna a talpán, lerántaná a földre.
Az általános nagy ölelkezés zsivaja elmúltán, mikor minden férfi a párjára akadt, némelyik a legkisebbik fiát fölvette a vállára, úgy lovagoltatta, rákerült a sor a zsákmányra.
Idáig elhozták maguk a warángok, innen most már a városig, ahol szét lesz osztva, vigyék odább a rabszolgák. Van azokból minden fajta. A hadifoglyokból a warángok kiválogatták mindenütt a javát, a munkaerőset, a leányaikból a tetszetősebbeket, a többit megáldozták bálványaiknak, ezeket pedig magukkal hurcolták, dolgozónak, teherhordónak, nyájőrzőnek. Van köztük szarmata, dák, tatár, besenyő. Egymás nyelvét meg nem értő. Így nem esküdhetnek az uraik ellen össze. Ezek nem járnak meztelen, vadbőröket, maguk szőtte darócot viselnek öltözetül. Csak az uralkodó fajnak van nemesi előjoga dicsekedni férfiasságával, a pór takarja be magát!
Vannak olyan rabszolgák, akik kürtök és tülkök fúvásában ügyesek, ezeket előrebocsátják a város felé, riadót fúvatva, s aztán megindul az egymásra talált nemzet dicsekedve, ujjongva, tombolva.
Hanem a tovavonuló diadalmenet után hátramarad egy szomorú csoport, valami hatvan asszony, még több gyermek, akik eleinte szétszórva ődöngnek, majd a nagy sereg elvonulása után egymáshoz húzódnak, egy tömeggé válnak.
Ezeknek a férjeik nem jöttek vissza a diadalmas hadi kalandozásból.
Katonadolog! Ha kétezer ember tengerre száll, hadat viselni, biz annak egy része nem száll ki újból az elhagyott partra, nem látja meg a feleségét, a kisgyermekeit.
Ezeknek a neve most már özvegyasszony és árva.
Ha a férjeiket nem találták meg, de összekerültek azoknak a fegyvertársaival, akik velük egymáshoz láncolva küzdtek a viaskodásban. Azoktól megtudták, milyen vitézül harcolva esett el a bajtárs, s hogy ellenség kezében nem maradt.
Máskor, ahogy még a régi bálványok fennálltak, az volt ám a szokás, hogy a hazatérő fegyvertárs vigasztalást hozott a hű cimbora elmaradt kedveseinek. Annak az özvegyét hazavitte a gyermekeivel együtt magához, s lett egy asszonnyal több a háznál, s egy csoport gyermekkel több lármázott az udvaron. Megfértek azok egymással, meg is éltek szépen. Ezért mind ekkorig az özvegy és árva név nem volt ismeretes a warángok előtt. Most már majd hozzá kell szokni.
Tehát hatvan férfival megint kevesebb. Így fogy el a waráng nemzet apródonkint.
Az elhagyott csoport hátramaradt, amíg az ujjongó népséget eltakarta a mély erdő, azután egyszerre elkezdett átkozódni minden asszony, a gyermekek sivalkodtak, sírt, jajgatott a visszhang is, mintha ő volna a legözvegyebb valamennyi között.
A város előtt volt egy nagy szabad tér, vén tölgyfákkal körbe fogva: a nemzetgyűlés színhelye. Itt szokták rendesen a hazatérő waráng vitézeket a honmaradt vének üdvözölni, akiket a nép bölcseinek tartottak, mivelhogy fehér volt a szakálluk.
Dávid király nagyon felháborodott rajta, hogy ezúttal semmi tisztes aggok nem járulnak eléje, a hagyományos tiszteletreméltó díszpalástban, mely állt vadtulok- és dámvadbőrbül, amelynek az agancsos fejbőre az agg férfi fejére volt húzva. Egy szarvasfejet sem látott, egy bundaviselő férfit sem.
- Hát az én bölcseim hová lettek? - kérdezé szigorú tekintettel Teutától.
- Elmentek mind remetéknek.
- Remetéknek? - kiálta fel Dávid király, magában megbánva, hogy a ,,bölcsek" címét vesztegette rájuk. - Hát mi ütött hozzájuk?
- A pátriárka olyan szépen beszélt a lelkükre, hogy megszerették a szent életet, s elbandukoltak szerteszét. Többé össze nem szeded őket, kit barlangodúból, kit meg reves fa bütüjéből.
- No ha a pátriárka mondta nekik, akkor jól tették - szólt belenyugodva Dávid király, s azzal helyet foglalt a kőkoloncon a felesége mellett, mely számukra királyi székül szolgált.
Ámde annyival jobban meglepte egy olyan csoport, aminővel még sohasem találkozott a nemzetgyűlésben: egy csapat erőszakos asszony, amely keresztültört a fegyveresek során. Ők is fegyveresek voltak, tegezzel, puzdrával, lándzsával ellátva. Mindannyiról rongyokban csüngött alá az öltöny, tíl-túl takarva tagjaikat, amikről lefogyott a hús, csak a kemény inak feszültek a bőr alatt. Az egykor pompás, drága szövet tüskebokortól cafrangozva lógott le térdeiken, lábaikon nyers bőrbül volt a takaró (az első opánka!). Arcaikon az elkényszeredés, a szenvedések torzkifejezése, a kuszált haj csimbókba bogozva, mint a lónak a farka, repkénygúzzsal volt a fejükre felkötve, s elöl bozontos sörényként lógott szilaj villogású szemeik elé. Vérző seb, karmolás helye az utolsó ecsetvonás az istenség remekén, az asszonyi arcon.
- Miféle némberek ezek? - kérdé Dávid elbámulva e zsivajgó csoporton, mely oda törte magát eléje.
- Miféle némberek! - kiálta fel egy rikácsoló hang. - Talán nem is ismertek ránk többé.
S azzal előrefurakodott a többi közül egy magas, csupa csont alak, akinek a testén alig volt már valami rongy. Mit is takart volna rajta. Rejtegetést kérő női kecs nem volt ott. A fejére egy nagy hiúznak a nyúzott bőre volt húzva, lenyúlva a hátára, a jobbjában egy hosszú kelevézt tartott, a baljában a waráng pajzst, ami két egymáshoz háttal összeragasztott félhold alakot mutatott, az arcán ott látszott a hiúz harapásának a nyoma, amelyiknek a bőrét kölcsönkérte - piperének.
- Hát nem ismertek ránk, Dávid király warángjai? Mi vagyunk azok az asszonyok, akiket ti kitaszítottatok. Ugye megszépültünk azóta? Nem kérdtétek akkor, hogy mi lesz belőlünk? Ki tart el, hová bujdosunk? Nagy az erdő, férjetek el benne! Mi szerettük az urainkat, soha nekik nem vétettünk. Mi szerettük a gyermekeinket, soha meg nem vertük. Miért kellett bennünket elkergetni tőlük?
- Azért, mert a Jehova Isten így akarja - felelt szigorúan Dávid király.
- No hát add vissza nekünk a Tyr istent, aki előtt mi az urainkkal a kakast megáldoztuk újhold-estén. Addig mi boldogok voltunk, volt tanyánk, tűzhelyünk, tele éléstárunk, kevély öltözetünk, s ami több mindannál, volt szerető urunk, aki jó szót adott, szép kisgyermekeink, kiket ölben hordtunk; most pedig kinn lakunk az erdőn, mint a farkas, a medve, s dideregve bújunk a zivatar elől a tüskés ciherbe. Nézd a szép köntöseinket, amiket utoljára hoztak az uraink kedves ajándékul! Nincs már rajtunk szépség, amit takargasson, hacsak a sebeket nem. Vadállatok húsa eledelünk, medve, hiúz karma, aki megcirógat, s van kit dédelgetnünk, a vadmacska kölykét!
A királynak elfacsarodott a szíve erre a beszédre. Félrefordítá az arcát, hogy ne lássa a nyomorult teremtéseket. De amerre fordítá tekintetét, ott még szomorúbbat látott. Az új özvegyasszonyok csoportja tódult eléje, árva gyermekeiket hurcolva, cepelve karján, kéznél fogva.
- Héj Dávid király! Felelj meg! Ne hallgass! Mi lesz a szegény asszonyokból, akiknek az urai nem tértek vissza? Ki fogad fel minket? Ha a fegyvertársaknak nem szabad?
Nagyot kacagott erre az elűzött asszonyok vezére.
- Hahaha! Mi lesz belőletek? Az, ami mink vagyunk. Rongyos vadijesztő! Majd megfésüli a szép hajatokat a tüske. Majd elkéri a rózsát arcotokról a deli legény, az ínség. Majd lesztek olyan szépek, mint mi vagyunk.
Teuta királyné odadörmögött a király fülébe.
- Engedd meg e síró asszonyoknak, hogy hadd maradjanak a férjeik fegyvertársainál, régi szokás szerint.
Azok mind odaborultak eléje, s a lábait csókolták.
- Nem tehetem. Tiltva van - monda Dávid király. - Az ősi szokás pogány szokás volt. El kell hagynunk. Isten parancsolja. Nekünk még nagy fájást okoz ez, a fiaink már nem fogják érezni. Nekem is fájt, hogy az én kedvesemet, a szívem egyik felét el kellett magamtól szakítanom. Én is szerettem az én Bravallámat. Szép volt és jó. Engedelmes, szelíd. A Teuta feleségem megmondhatja, milyen jó volt. Soha össze nem pereltek. Olyan volt neki, mint egy édes testvér. Ő siratta meg, nekem nem volt szabad. Én csak választottam. El kellett őt küldenem. A földön nincs olyan kincs, amiért megtettem volna, de a mennybeli üdvösség azt kívánja, és azért megtettem. Akik szenvednek itt a földön, boldogok lesznek az égben. Ezt mondta a pátriárka. S nyugodjunk meg benne.
Nagyot csapott a pajzsára a lándzsájával ennél a szónál az asszonyok vezére, s mint a sas, úgy rikácsolt fel utána.
- Könnyű neked, Dávid király. A te Bravalládat elvitték a fekete szüzek palotájába, ott is királynénak tartják, tejben, mézben fürösztgetik, selyembe, patyolatba takargatják, mandulával, aszú szőlővel hizlalják. Ő ottan is boldog!
Felszökött erre a szóra Dávid király, s bőszült haraggal kiálta.
- Az én Bravallám boldog! És királyné! Az bizony rabnő a legmélyebb sziklabörtönben, ahol kígyók, maró férgek laknak, láncait ott rázza, saját testét tépi, mert nem akarja azt mondani, hogy engem nem szeret többé.
Erre a keserves panaszhangon mondott szavára a hősnek elcsendesült minden lélek. Az ő szenvedése valamennyiénél nagyobb.
- Honnan tudod te ezt? - kérdé Teuta királyné.
- A szerzetes a forrás melletti keresztnél hozta nekem e hírt.
Teuta hitetlenül rázta a fejét.
Erre a szülei háta mögött álló fiú kiálta közbe hévvel.
- Igaz! Én is tudom azt! Mikor vadászni járok vadkanra, gyakran eljutok a mély sziklavölgyig, ahonnan a kolostorra látni. Hallom, hogy valami waráng dalt énekelnek odaát. Ez az én kisebbik anyám hangja. Jól ismerem én azt. Nekem dalolt, mikor kicsiny voltam. De nagyon szeretett, mint az édesanyám. Ő mosdatott, ő fésülgetett, sohasem szidott, sohasem tépett meg. Most már tudom, honnan jön a dal. Onnan a sziklaodúból a várfal alatt. De én a kisebbik anyámat ott nem hagyom, majd kiszabadítom!
- A te szavad ,,hallgass" a gyülekezetben - dorgálá meg a hebehurgya fickót Dávid király, mire a Solom gyerek befogta a száját, de a vadul forgatott szemei beszéltek a magavívású sihederekhez, s azok is visszafelelgettek rá a szemeikkel. Értik ők már egymást. S amit a waráng kölykek feltesznek a fejükben, azt semmi tüzes szentek ki nem verik onnan.
Most méltóságteljesen fordult Dávid király a királynéhoz, s szigorú hangon kérte tőle számon a látott bajnak az okát.
- Királyné asszonyom. Ezen asszonyok panasza nagyon is nehéz vád az én lelkemen. Mikor én a pátriárka kegyes intésére kiadtam a parancsolatot, hogy minden férfi bocsásson el a feleségei közül egyet, ugyanakkor atyailag gondoskodtam róla, hogy ez elválasztott szegény teremtések el ne pusztuljanak. Tanyát rendeltem a számukra, ahol lakhassanak saját házaikban, kettő-három együtt. Külön szakítottam a számukra gulyát, nyájat, kondát, s azoknak az őrzésére elég rabszolgákat, hogy szükséget ne szenvedjenek. Hát hogy jutottak mégis erre a nyomorúságra? Ki kényszerítette őket arra, hogy vadüldözésből éljenek, mint holmi vad népek, akik a tengeri szigeteken laknak, miknek nincsen nevük, s akik a becsületet nem ismerik - nem pedig úgy, ahogy illik a dicsőséges waráng nemzet asszonyaihoz, akik első asszonyok a széles világon? Mondd meg ezt.
- Megmondom - szólt Teuta királyné. - Az történt, hogy a férjeiktől elszakított asszonyok közül többen, akik még fiatalok és kedvesek voltak, azt mondták egymás közt: hát az új vallás szerint egy férj csak egy feleséget tarthat. Ez nem lesz rossz. De azonban az új vallás szerint a rabszolga is csak olyan Isten teremtése, mint más: ha férfi, férjnek jó! S feleségül álltak a rabszolgákhoz, akiket te házépítésre és nyájőrzésre rendeltél melléjük. Akkor azonban megijedtek, hogy ha te visszatérsz, majd bosszú éri a fejüket, mert waráng nőnek rabszolgához hitvesül állnia nem szabad. Féltükben aztán egy napon mind felkerekedtek, s rabszolga férjeikkel együtt átszöktek a mosszori knéz tartományába, de magukkal hajtották a nyájakat és gulyákat is, az itt maradt asszonyoknak semmit sem hagytak hátra.
- S te mit cselekedtél? - kérdezé Dávid király Teutától.
- Jó lett volna a bölcseid tanácsával élnem, ha azok mind remeteségre nem adták volna magukat; így azonban csak a magam eszén kellett járnom. Követséget küldtem Tvartimir knézhez. Palpát küldtem el, a legvénebb asszonyt, azzal a hosszú fehér hajjal. Szájába adtam az izenetet a szomszédhoz: ,,Küldd vissza a szökevény rabszolgáinkat az asszonyokkal és az ellopott nyájakkal együtt." Igazságot is adtam a kezébe: a rovásbotot. Magam faragtam bele a mogyoróhajtás háncsába a betűket, amik elmondták, hogy én, Teuta királyné küldöm az én követemet, Palpát Tvartimir knézhez.
- És mit válaszolt a knéz?
- Válasz helyett visszaküldött Palpától nekem egy guzsalyszárt, s arra volt felkötve Palpának a levágott haja, kenderbáb helyett, ami jelekben annyit mond, hogy asszonynak hosszú a haja, rövid az esze; ne avatkozzék férfiak dolgába.
- És te eltűrted ezt a nagy csúfságot?
- Bizony nem tűrtem, sőt azonnal lóra ültettem mind az őrpatákat, s a guzsalyszám a levágott hosszú fehér hajjal odaadtam tábori jelnek: ez legyen az őrpaták zászlója ezentúl a harcaikban. Nem vártam, míg a férfiak hazakerülnek.
- Hát aztán mi történt? Nem bírtatok az ellenséggel?
- Az ellenséggel bizony bírtunk volna, de nem a jó baráttal. Mikor leszálltunk egész sereggel a mosszori völgybe, íme szemközt jön ránk a főpap egész csapat zarándokkal, éneklő gyermekekkel, akiknek mind kereszt volt a kezükben, nagy selyemlepedőket hoztak rudakon szentképekkel, úgy állták utunkat. Az ősz ember kiterjeszté a karjait, a keresztet a felfeszített Istennel magasra emelte, s beszélt hozzánk szépen és szelíden. Elmondta, hogy a Jehova Isten tiltja a bosszúállást, előtte minden vérontás utálatos, s aki felebarátját megöli, az pokolra jut. Egyik keresztyénnek a másikat megölni nem szabad. Mivel pedig a mosszori knéz minden jobbágyával együtt megtért az eretnekségből, befogadtatott a hívek számára készített közös akolba, ő is annak a pásztornak a juha, akié mi vagyunk, annálfogva az a pásztor meg nem engedheti, hogy az ő juhai egymással tusakodjanak, hanem közéjük áll az Isten testével, s elválasztja őket. S azután beszélt hozzánk olyan szépen, hogy az őrpaták mind sírva fakadtak, s a szemeik törülgetése miatt le kellett a kezükből tenniök a kopját és a vértet.
- A biz igaz - mondá megjuhászodva Dávid király. - Nekünk most már a Jehova Isten parancsol, s ha a pátriárka azt mondja, hogy egyik keresztyénnek a másik vérét kiontani nem szabad, akkor annak engedelmeskedni kell. A sérelmet azonban meg kell torolni, mert a Jehova tíz parancsolatja nemcsak azt mondja, hogy ,,ne ölj", hanem azt is, hogy ,,ne lopj" - meg aztán, hogy ,,ne kívánd a te felebarátodnak se ökrét, se szamarát". A mosszori knéz pedig ugyan elkívánta a mi ökreinket, szamarainkat. Most azonban erről ne határozzunk. Pihenést adok az én népemnek újholdig. Minden ember térjen a maga tűzhelyéhez haza, és örvendeztesse meg az otthon levőit. Majd újhold estéjén összejövünk ismét, s akkor megmondom, mit kell tennünk. Addig is a szegény elbocsátott asszonyoknak adjatok osztályt a hozott zsákmányból. Becsülettel felruházzátok őket. Juhokat és teheneket adjatok nekik, hogy csendesen éldegélhessenek. Az újhold majd más tanácsot ád. Az özvegyasszonyok pedig házaikban maradjanak, s akinek fia van, az gondoskodjék róla. Most békével szétoszoljatok.
A waráng nép szokva volt az engedelmességhez. Minden morgás nélkül megnyugodtak a király szavában, a lázadó asszonyok is megvigasztalódtak.
Csak egy fajta maradt elégedetlen: a suhancok.
Hát ezeknek a fejét még nem érte a keresztvíz; a dalmata vidéken az volt a szokás, hogy tizenhat éves koráig a fiút, leányt nem mártják a vízbe, addig csak nevet kap, valami szentírásbelit, vagy ahhoz hasonlót. A sihedereknek még égett a tűz a sarkukban: nagy mehetnékjük volt a mosszori knéz látogatására, őket még nem kötelezte a tízparancsolat, mert az csak felnőtt emberek számára adatott ki a Sion hegyén.
Összesúgtak, búgtak, kígyókövet fújtak, de senkinek el nem mondták, hogy mit főztek ki magukban.









Jókai Mór: A három márványfej


X. A bor a warángoknál
Már a rómaiak idejében is híresek voltak azok a déli hegyoldalak az Illyricumban, amik ontják azt az erős gránátfényű bort, a mai maraszkinót; ez idő tájt egész kereskedést űztek azzal Velencében.
Hordóban nem tartják ezt a bort, azt nem ismerik, hanem a sziklába ásnak neki vermet, abba töltögetik, a tetejébe olajat öntenek, az nem engedi megpimpósodni, s onnan iszogatják fel, míg a söprűjére nem jutnak. Ellenben amit kereskedelmi cikknek szántak, az eladni való bort, kecskebőr tömlőkbe szorítják, amiket igen ügyesen tudnak nyers korában kicserzeni, a szőrös felét fordítva befelé. Az ilyen boros tömlőket egész gúláknak felhalmozva lehetett látni Szent Márton napján a Szent Vida piacán a nagy sasos oszlop alatt, mely e latin mondattal hívogatá a kalmár világot: ,,Numine sub nostro tuti requiescite gentes; arbitrii vestri, quidquid habetis erit", ami azt teszi, hogy ,,a mi oltalmunk alatt bízvást megpihenhettek népek, amitek van, kényetek szerint bánhattok vele"; világosabban szólva: ,,nem fizettek vámot". Márton napján túl azonban már nagy vámot kellett fizetni. Ezért volt a nagy csődülése a boreladóknak az egész partvidéken.
Aztán megesett, hogy egy egészséges bóra a sziklákhoz verte a boros hajókat, a gálya elsüllyedt, a hajósnép a tengerbe veszett, hanem a kecskebőr kiúszott a partra. A zivatar után a warángok a cadmaei sziklák öblében halommal halászták ki a libegő borostömlőket.
S arra nagy gondjuk volt, hogy egy borostömlő is kárba ne vesszen.
Pedig ők maguk nem itták a bort.
Éppen azért ügyeltek rá, hogy a tömlők el ne tévedjenek. Valamennyit felhalmozták egy roppant nagy sziklapincébe, amibe a király engedelme nélkül nem volt szabad lemenni senki fiának.
Mire használták hát a warángok a bort?
A rabszolgáik megbüntetésére.
Ha a rabszolga engedetlen volt, fellázadt, kötelességét elmulasztó, vagy ha nyavalyás lett, a hideg lelte, didergett, nem tudott dolgozni, akkor előhozatta a király azt a tűzzel párosult italt, inni kellett a rabszolgának, amíg csak tele lett, akkor aztán elbocsátották az egész nép szemeláttára, hadd kacagjon rajta minden ember: ,,ni hogy tántorog a nagy hős!", hogy veri magát a földhöz, pedig senki sem vet neki gáncsot, a bölcs népszónok beszél badar ostobaságokat, danol és kecsketáncot jár, a gyerekek csúfolják, s mikor el-elhasal, nagy visítással kacagnak fölötte. A részeg ember nem ember, hanem állat. Ez volt a legnagyobb büntetés a rabszolgára nézve, a részegség.
A nyavalyás is büntetésből kapta a bort; mert a warángoknál betegnek lenni a legnagyobb bűn volt, azért kellett inni a bort; vagy meggyógyult, vagy belehalt.
A warángok hite és vallása szerint tehát a szőlő nedve kínzószer volt.
Már ebben a dogmatikus kérdésben a szomszéd bogumilok egészen ellenkező hit alapján álltak. Nekik az élet legfőbb gyönyörűsége volt az, amit akkor is, most is a világ minden nemzetének költői a legsűrűbben megénekeltek és énekelnek: a bor.









Jókai Mór: A három márványfej


XI. A waráng fiúk
Ez a bor volt az ő stratagémájuk.
A mosszori knéz várban lakik, megvívhatatlan sziklavárban, amit a természet és sok százados emberi munka megerősített, aminek gazdáját maga a bosnya király is minden megszálló seregével betörni nem tudta, csak alku útján bírta békés egyezségre; a warángok pedig nem voltak várvívók; az egész harcmódjuk kizárta a várostromlást. Igen: gyors menetekkel meglepni az ellenséget, nyílt síkon keresztültörni túlnyomó tömegen, tengeren, úszó várakat megrohanni, ez volt az ő gyönyörűségük; de bástyákat töretni katapultákkal, vasfejű kossal nem volt kedvük szerint.
A waráng suhancok kifőztek egy tervet, amely mellett az elfoglalhatlan mosszori vár kezükbe kerülhet. Ez volt a furfangjuk: közeledik a Márton napja, amikor a raguzai vásárra karavánokkal jönnek távol Macedóniából, még távolabb Kis-Ázsiából a kalmárok, árukkal megrakodva. A szárazföldön ez a fő kereskedelmi út a Balkán tartományokon keresztül Bizáncig. Az ilyen vásárt a mosszori knéz nem szokta elmulasztani, hogy a két legény fiával együtt lesbe ne álljon a hegyek között, s a karavánokat becsülettel meg ne vámolja. Azok is fegyveres kísérettel járnak ugyan, s elégszer megesik, hogy a bogumilok zsákmány helyett bevert fejekkel kerülnek haza; de azért a hagyományos szokásról nem mondanak le.
Tvartimir knéz nem is azért rabol, mintha rá volna szorulva, hisz övé a híres nagy aranybánya, otthon aranybillikombul iszik maga és valamennyi vazallja. S a lovának még a kengyele is aranyból van, s az ivószobájának a földje aranyporral van behintve, a vendég annyit vihet el belőle, amennyi a két talpára ragad; csak azért rabol, hogy a hatalmát fitogtassa; vadászszenvedély ez, emberekre és kincsekre.
Az ilyen kirándulások ideje alatt otthon csak a suhanc fia marad Tvartimirnak, Tirimir. Az is derék verekedő fickó; de még hiányzik nála a vigyázó ravaszság. Ezt rá lehet szedni a waráng fiúknak, akiket már betanított a furfangba a barangoló élet.
Egy waráng suhanc, akit sorshúzás útján kiválasztanak a többiek, el fog követni valami csínyt, amiért nyilván a piacon megkorbácsolják. Az ő dolga kitalálni, hogy mi nagy vétket kövessen el, amivel e fenyítésre rászolgál. Akkor ilyen véresre paskolt testtel elfut a megbüntetett fiú az erdőre, átoson a szomszédba, bekérezkedik a mosszori várba. Ott elpanaszolja, hogy milyen kegyetlenül bántak vele otthon a warángok, megmutogatja sebhelyes testét, s bosszút esküszik a saját nemzetsége ellen. A bogumilok hinni fognak neki. Kivált mikor a bosszúállás módját is előadja nekik. A warángoknak van egy nagy barlangjuk, tele olyan kinccsel, amire a bogumilok áhítoznak, borostömlőkkel. A szökevény rávezeti e rejtett barlangra a knéz suhancait. Azok prédát ejtenek benne, s majd nagy diadalommal viszik fel a mosszori várba a felséges mérget. De hogy nincs-e benne valóságos méreg, arról elébb bizonyosságot szereznek maguknak oly módon, hogy a rablott borral megitatják a várudvarban levő kecskéket; s mikor aztán látják, hogy azoknak semmi bajuk sem lesz, ellenben baktáncra kerekednek és öklelőznek, akkor aztán ők is hozzálátnak, úrfi és csatlós holtra issza magát; józanul csak a kapura vigyázó öreg marad. Ekkor aztán a szökevény fiú jelt ád a lesben heverésző pajtásainak; hosszú zsineget hajít alá a toronyból, arra kötélhágcsót kötnek, s azon fölmásznak egyenkint, fogaik közt a kétélű karddal; s mikor a várőrség javában horkol teremben, udvaron elázva a bortól: akkor előrohannak, s leölik valamennyit, egy élőt nem hagynak belőlük. Végre aztán tüzet a várnak, hadd világítsa be szépen a hazatérők előtt a vidéket.
Ilyen haditervet faragtak ki a waráng suhancok.
Mikor ez el lett fogadva, akkor nyilat húztak, hogy ki legyen a megkorbácsolt; valamennyi az szeretett volna lenni.
A nyílhúzás úgy ment, hogy a nyílvesszőre minden íjásznak a neve fel volt vágva (hogy aki sebet kap, tudhassa, hogy kinek köszönheti). Valamennyi nyilat egy közös puzdrába tömték, hegyével kifelé, a nyílhegy mind egyforma, s abból egyet kihúzattak egy háromesztendős kisleánnyal.
A kihúzott nyíl Solom fiúé volt.
Őneki kellett mármost arról gondoskodni, hogy a piacon megkorbácsoltassa magát. Mert ennek nyilvánosan kellett történni, hogy a mosszoriak gyanút ne fogjanak. Így meglátja a nép apraja-nagyja a büntetést, a waráng pásztorok elbeszélik a bogumil pásztoroknak, ezek felviszik a várba a hírt, s akkor azután a szökevény mindent elhitethet odaát.
Újhold-estén, ahogy meg volt mondva, a warángok ismét összegyűltek a tölgyfák köröndjében. Itt tartották az országgyűlésüket.
A waráng népnek volt alkotmánya.
A király nem osztott parancsot anélkül, hogy azt a nemzet helybenhagyja. Arra való volt az országgyűlés.
Igaz, hogy némi különbség volt a waráng országgyűlés és a mai alkotmányos országok parlamentjei között (eldöntendő maradván, hogy melyiknek az előnyére?).
Dávid királynak nem volt felelős minisztere, aki a hátát tartsa a mérges ellenzéknek, amikor az ütlegosztó kedvében van, hanem saját maga adta elő a törvényjavaslatait. Ha azok nagyon jók voltak (és rendesen azok voltak), akkor közfelkiáltással meg lettek szavazva. (Miként hogy mai nap is meg lenne egyhangúlag szavazva még az új adókat kirovó törvény is; de olyan módon, hogy azokat ne mi fizessük, hanem a szomszédaink.) Ha pedig olyan természetű volt a király indítványa, hogy az ellentmondás hozzáfért, akkor joga volt az ellen felszólalni a gyűlésben részt vevők bármelyikének, férfinak úgy, mint asszonynak. Csupán a suhancoknak volt hallgatás a dolga, akik még háborúban nem voltak, és így emberszámba nem mehettek. Az ellentmondás megtevésére a jelenlevők kiválasztottak egyet maguk közül, s az azután ékesen és röviden előadta a maga ellennézeteit a királynak.
Kritikus. Hát aztán ki döntötte el a vitás kérdést a király és a nemzet között? Az istenek?
Szerző. Igenis: az istenek. A waráng parlamentnek volt egy igen egyszerű apparátusa az ilyen bonyodalmak megoldására. Nem a név szerinti szavazás! Tudjuk, hogy ez milyen tökéletlen institutio. A minoritás mindenkor tyrannozva érzi magát a majoritás által. Sőt, néha éppen a votum Minerva dönt. - Ezt a warángok sokkal jobban csinálták. Mikor a királlyal szemben ellenzék támadt: akkor előhoztak egy vadludat, azt a gyűlés közepén szabadon bocsátották. Az felrepült a légbe, s lúdszokás szerint rögtön elkezdett gágogni. Mikor harmadszor kiáltó, ,,gigágá!", akkor a király is, meg az ellenzéki szónok is fellőttek rá a kézíjaikból egy nyílvesszőt, s amelyiknek a nyila eltalálta a vadludat, annak a véleménye állt meg. Ha mind a két nyíl eltalálta, akkor az volt a győztes, amelyik nemesebb részen ment keresztül.
Kritikus. Pyramidális eszme! Ha ezt a szokást a magyar parlamenttel be lehetne vétetni!
Szerző. Megvolt az nálunk is: ,,Kenéz lő" - ,,Vencsel lő".
Azonban folytassuk a történetet.
Az újhold-esti országos ülésben Dávid király előadá a maga részéről, hogy értekezett a pátriárkával. A szent főatya megígérte neki, hogy megfelelő elégtételt fog szerezni a waráng nemzetnek a rajta elkövetett gyalázatért, s a kár helyrehozását is nyélbe fogja ütni. Ő maga kész felmenni a mosszori knézhez, s apostoli küldetéséhez méltón meg fogja azt dorgálni, mint hajdan Sámuel próféta Ákhábot, amiért egy másik keresztyén fejedelmet így megsértett. Rabszolgák, asszonyok és birkák, szaporulataikkal egyetemben visszaszolgáltassanak, s a Teuta királynén és követén elkövetett sérelemért vezeklésül küldjön a mosszori knéz a most épülő waráng templom számára egy szép aranyos és virágos misemondó casulát, s ezentúl szent legyen a békesség.
Dávid király ezt a békepraeliminarét a maga részéről egészen elfogadható alapnak tartotta, s kérte az egybegyűlt rendeket, hogy a kellő felhatalmazást szolgáltassák ki a pátriárkának.
A waráng országgyűlés mély hallgatással fogadta ezt az indítványt.
Látszott az arcokról, hogy ez senkinek a tetszését sem nyerte meg.
Az ellenkező nézet nyilvánítására pedig nem csekélyebb személy állt elő, mint maga Teuta királyné.
A nőknek mindenha kiváló osztályrészük volt az ékesszólásban. Megfoghatatlan, hogy az újabbkori parlamentek nélkülözhetik e kitűnő képességű alkatrészt.
Teuta királyné apróra szétszedte Dávid király enunciatióit. Kitűnő dialektikával fordította visszafelé annak a hipotéziseit. Ad absurdum dedukálta a következtetéseit, kimutatva a hysteron-proteron téves alkalmazását. Kellő helyen alkalmazott pátosszal, emelkedő klimaxszal fokozta fel a hallgatóság susceptibilitását az egész nemzetre kiterjedő megszégyenítés iránt; a szárazabb kedélyek számára konkrét számítással tüntette ki a nemzetgazdászati nagy hátrányokat, melyek az annektált nyájak visszatartásából erednek; magasabb értelműeknek bepillantást engedve azokba a veszélyekbe, melyek a szökevények apostasiája és a kivándorlási mánia szítása által a waráng nemzetet fenyegetik, s végezve azon nagy hatású nyilatkozattal, hogy ha a waráng nemzet e rajta elkövetett sérelmet meg nem torolja, ő kész inkább letenni a királynéi koronáját és asszonyi főkötőjét, s ismét hajadon leánnyá visszaváltozni, mint ily megszégyenítő rendszabályhoz beleegyezését odaadni.
Ezt a beszédet is hasonló mély hallgatással fogadták a warángok.
A két ellentétes nézet között ám döntsön a vadlúd.
Azt, ősi szokás szerint előhozta fonott kosárban a háznagy, s letette a ház asztalára, a gyepre.
Amint a vadlúdról leemelték a kast, az megrázta a tollait, kinyújtotta a nyakát, s egy hangos kiáltással felrúgta magát a levegőbe, szárnyait kiterjesztve, s aztán repült fel rézsút a magasba.
Dávid király és Teuta királyné kézbe kapták tegzeiket, s a repülő szárnyast célba vették. Az még egyszer kiáltott odafenn, hanem a harmadik, szabályszerű kiáltást végzetesen visszatartá; úgyhogy nem lőhettek utána: s a vadlúd már kezdett olyan magasra szállni, ahol a nyíl utol nem érhette.
E percben egy ideghúr pendülése hangzott el, de nem a király s nem is a királyné keze után, hanem valahonnan a sokaság közül.
A repülő vadlúd egy pillanat múlva bukfencet vetett a levegőben, s kalimpázva hullott alá a magasból, anélkül, hogy harmadszor gágogott volna.
Az általános elszörnyedés felkiáltása tört ki egyszerre a gyülekezetben. Ki volt az a vakmerő, aki az ősi alkotmány szentesített szokásából ekként csúfot űzött? Megsértette a királyi felséget és a népfenséget egyszerre.
- Megkorbácsoltassék és száműzessék a gonosztevő, habár a saját édes fiam volna is az! - mondá ki az ítéletet Dávid király. És jól találta; mert amint a lelőtt vadludat előhozták, annak a szívén keresztül lőtt nyíl a Solom fiúra vallott. Derék lövés volt! Éppen a szívén ment keresztül az orákulumlúdnak.
- Hozzátok elő a vakmerőt! - kiáltá a király.
Nem kellett azt hozni, jött magától; dacosan megállt a király előtt.
- Miért követted el e vakmerőséget?
- Azért, mert nem egyeztem bele a te békekötésedbe.
- Teneked még semmi szavad a gyülekezetben. Még semmi hőstetted nincsen, ami férfisorba avat.
- Majd lesz.
- Addig pedig elveszed a vakmerőséged jutalmát: a korbácsot és a számkivetést.
Teuta királyné közbevetette magát a fiáért: a korbácsot nem sajnálta tőle, de a legkedvesebb fiát földönfutóvá elűzetni, fájt a szívének.
Dávid király hajthatatlan volt.
- Ha a király fia volt, aki az ősi szent szokást megcsúfolta, hétszeresen vétkes. Lakoljon meg érte.
A fiú nevetett.
- Megverhetsz, elűzhetsz! De a mosszori knézzel békességet nem kötsz.
Akkor aztán ott a nép szeme láttára kiállították a piac közepére a Solom fiút, s két waráng vitéz szíjkorbácsokkal kétoldalt vérig verte a hátát; a suhanc pajtásai biztatták: ,,Ne jajdulj! Szorítsd össze a fogadat!" Nem is jajgatott az: még ingerkedett ostorozóival, hogy ,,nem tudtok jobban?"
Mikor aztán a király úgy találta, hogy elég volt, akkor a megkorbácsolt fiúra rádobtak egy rabszolgainget, a nyílvesszőit egyenkint ketté tördelték; aztán egy botot adtak a kezébe: a rabszolgák fegyverét; mármost mehet világgá. Pajtásainak megtiltották, hogy vele menjenek.
A népség azonban morgott. Mindenki úgy találta, hogy ezúttal az elítéltnek volt igaza, nem a bírájának.
A száműzött fiú nyomában vércseppek maradtak, azok megmutatták a cimboráinak, merre menjenek utána. A vércseppek elvezettek a forrás melletti remetebarlangig, ahol a másik száműzött lakott: Frater Aktaeon.
A barát a kőkereszt előtt várt az ifjúra, ki az ördögbarázdán ereszkedék alá a hegyoldalon. Mikor az lelkendezve eléje lépett, üdvözölte.
- Isten hozott, Dávid király fia: Salamon.
- Te ismersz engem? Pedig sohasem láttál - szólt a királyfi elbámulva.
- Mégis ismerlek. Azt is tudom, hogy mit rejt ez a rajtad levő rabszolgazubbony! Egy megkorbácsolt testet.
Most még nagyobbra mereszté fel a szemeit Solom. Az ő jövetelét emberi lény meg nem előzhette.
- Akkor te többet is tudsz. Akkor te azt is meglátod, ami ezen a megkorbácsolt bőrön belül él: a szándékomat, a kívánságomat.
- Látom - felelt Frater Aktaeon. - Te énhozzám két kívánságot hoztál. Az egyik a kisebbik anyádnak a kiszabadítása, a másik az édesanyádnak a megbosszulása.
- Valóban úgy látsz rajtam keresztül, mint a tó vizében látni az úszkáló férgeket.
- Te útmutatást jöttél tőlem kérni az egyikhez és a másikhoz is. Hogy kell kiszabadítani Bravalla királynét, akit mély sziklabörtönben őriznek, s hogy kell megtorolni Teuta királyné gyalázatát Tvartimir knézen, aki erős sziklavárában lakik.
- Akkor te csakugyan az Isten cselédje vagy; akinek megizeni a mennydörgéscsináló a patkányoktól, ami a föld alatt történik, s a héjáktól, ami a hegyek tetején történik.
- Valóban az vagyok.
- Akkor mondd meg nekem legelőször is; mit mond a te Istened, az új Isten, akinek az atyám hűséget fogadott, arra, hogy az ellenségeinkkel mit csináljunk. Hogy a régi isteneink mit mondtak, azt tudnám én. Azok a patakmormogásban gyönyörködő, azok a vérrel kifestett istenek. De mit mond az a láthatatlan, aki maga van az égben és a földön, maga a nappal és az éjszaka ura, maga az életnek és a halálnak ura; mit mond az, hogy mint bánjunk az ellenségeinkkel?
Frater Aktaeon előhozta a nagy kapcsos könyvet, s elolvasta belőle a rettentő mondásokat, amikkel a haragos Jehova elbocsátja a maga felkentjeit a hitetlenek ellen, akiknek a szava olyan, mint a szamárordítás, s rájuk parancsol, hogy a Midián népét tőbül kipusztítsák; még egy fiúgyermeket is élve ne hagyjanak belőle, de még a kerítésükön belül levő barmokat is mind rakásra öljék.
- A bogumilok pedig rosszabbak a Midián népénél. Mert a Midián azért volt pogány, mert sok istent tartott; de a bogumil egyet sem akar tartani: neki az is sok - magyarázó Frater Aktaeon a királyfinak.
- Eszerint az új Isten is örülni fog annak, ha azt kiirtjuk?
- Még egy hajnalkiáltó kakas se maradjon az udvarban élve!
Ez a felhatalmazás megkönnyebbítette a szívét a waráng fejedelemfinak.
- Elébb kezdjétek el, ti ifjak, a mosszori pogányok megbüntetésén; jól tudom, mi a szándékotok. Téged, a megkorbácsolt fiút beküldeni egyedül abba a várba, ahova idegent be nem bocsátottak soha. Azután összecimboráskodni a bogumilokkal. Elárulni nekik a borospincét. Akkor mámorba ejteni az egész várbeli népet, aztán orozva belopózni a várba s vérfürdőt csinálni közöttük. Ismerem a tervet.
- Ki mondta el neked?
- A patkányok és a keselyűk. Az ármány igen jó. De vigyázva kell előremenni, mert a bogumilok olyan vigyázók, mint az erdei vad; a legkisebb neszre felriadnak. Legelébb is teneked most rögtön ilyen vérző testtel nem szabad a várukba bemenned. Azt mondanák: az első elkeseredésben szöktél át hozzájuk, és majd ha a hátadon a sebek begyógyulnak, elmúlik a haragod, ismét visszavágyódol a magad népéhez. Maradj itt. Én ismerem a völgyben azokat a leveleket és gyökereket, amik a sebeket gyorsan behegesztik. Addig a pásztorok elhordják a hírt a mosszori várig, hogy a fejedelem fiát megostorozták, száműzték. S ha majd napok múlva, mikor már csak a sebhelyeid beszélnek, tévedsz oda hozzájuk, akkor már elhiszik, hogy nem a testi fájdalom, hanem a gyalázat és a bosszú vezetett közéjük. - Én megmondom neked a napot, mikor menj. Minden reggel felmegyek penitenciára a kolostoromba, ahol imádkoznom kell az ellenségem testi-lelki üdvéért, ott mindig megtudom, hogy hol jár a mosszori knéz. Mert az az én ellenségem. Imádkoznom kell érte, hogy őrizzék meg őt Szent Márton és Szent Kristóf a legújabb útjában szárazon és tengeren. Mikor Tvartimir knéz a hegyek közé fog utazni (őrizze meg őt Szent Márton), hogy a damaszkuszi karavánra lesben álljon, akkor lesz az ideje a te menetelednek a mosszori várba. Olyankor a legerősebb férfiak mind vele mennek: otthon csak a fiatalság marad; azoknak a parancsnoka a legfiatalabb knézfi. Énnek a gúnyneve ,,Szlón". Éppen olyan lomha nagy tohonya termet, mint azé az ormányos állaté, amelynek a hátára a szaracénok tornyot tesznek, abból nyilaznak. Ez a Szlón parancsol egy ülő helyéből a várőrségnek; egész nap eszik, iszik, s este újra kezdi. Legnagyobb ereje abban van, hogy minden embert le tud inni az asztal alá; ő maga győzi vederszámra a bort. Ezzel nagy tusakodásod lesz, mert teneked kell őt leinnod.
- Én pedig sohasem ittam bort.
- Majd megtanítalak rá. Tudomány az. Énrám van bízva a warángok borospincéje. Csak én tudom a bejáratát és a nyitját. De mégsem vehetem hasznát, mert a warángoknál az ajtó és a lakat egy darabból van. Egy nagy szikla van hengerítve a barlang szájára, amit egy ember föl nem emelhet. De ketten meggyőzzük. Innen szokta a király kiszolgáltatni a kolostor számára a bort, ami az úrvacsorája szent ünnepélyéhez szükséges. Azért van rám bízva az őrzése. Majd ketten elhengerítjük róla a sziklát, s akkor te begyakorlod magad az ivásba. Én ismerem azokat a mohákat és mézgákat a fákon, amik a mámort elűzik. Viszont tudok olyan gombákat, amik a borba téve az álom kábulatát gyorsan előidézik. Megtanítalak rá, minő helyeken keressed majd azokat. Ezekre nagy szükséged lészen. Azonnal elmondom, miért. A ,,Szlón"-on kívül még van egy főnök a várban, a feketehegyi zsupán, a Verblud. Ez a neve közönségesen, mivelhogy púpos a háta, mint a tevének. Ez úgy rekedt itt, hogy nászútra jött, menyasszonyt akart hazavinni Mosszorbul, de a gronicai völgyben a leány régi kedvese rajtaütött a pandúrjaival, a menyasszonyát elvette tőle, s őneki magának egy kelevézzel megsebesítette a lábát, belesántult. Azóta sem tud begyógyulni a lábán kapott sebe. Ezt azzal gyógyítják, hogy minden este felvágják egy rabszolgának a hasát, s abba dugja bele a Verblud a fájós lábát. A rabszolgát elébb leitatják holt részeggé. Azért vigyáznod kell magadra, hogy te is a Verblud lába alá ne kerülj.
- Úgy teszek, ahogy a te szavaid mondják. Megsegít-e engem ebben az Isten?
- Ahogy megsegítette Jákob fiait, midőn azok egy meggyalázott húgájukért, ravasz ármány segítségével, kiirtották a Khámor és Sékhem város összes lakosságát.
Sok biztatást lehet meríteni a warángok számára abból a nagy kapcsos könyvből!
- És ha majd ezzel elkészültök, ha az édesanyád, Teuta királyné gyalázata meg leszen torolva, akkor majd következik a másik cselekedet: a kisebbik anyád, Bravalla kiszabadítása. De erről majd csak akkor beszélek veled, ha a mosszori munkát elvégezted.









Jókai Mór: A három márványfej


XII. Az aranyhegy
Egyszer valamikor, talán még Róma alapítása előtt, egy trák vadász az illíriai erdők között szarvast ejtett el, s mindjárt lakomát csapott belőle, nagy tüzet rakott, s fanyárson szarvascombot sütött. Mikor már csupa parázs volt a máglya, beledugta a dárdája vasát. Szokás volt ez a vadászoknál, ha a forrás mellett rakott tűznél sütkéreztek. Az izzóvá tett vasat azután belemártották a jéghideg forrásvízbe, s attól az egyszerre acéllá edződött, s szép ragyogó kék, lilakék zománcot kapott.
Mikor a trák Nimród kihúzta a forrásmedencéből a kelevézét, amidőn az már megszűnt süstörögni, bámulva látta, hogy a kopjavas vége még mindig lángol, mintha izzó volna. Hozzányúlt: hideg volt. Hideg láng! A kopjavas hegye meg volt aranyozva, az elégett máglya éppen egy aranygazdag kőzetre volt rakva.
Így fedezték fel az illír aranyat.
Még akkor a föld színén termett az; hozzá volt nőve a tölgyfák gyökereihez; nagy idomtalan darabokban hevert a többi kövek között. Az első lelet után hozzáfogtak a turzásához: gödröket vájtak a földbe, amit leltek a homok közt, kiszedték, aztán a földet visszahányták, abban a hitben, hogy az újra aranyat fog teremni időjártával. Akkor készültek azok a durván kovácsolt aranycsákányok, -tálak, -kösöntyűk, -tekercsek s a gombafej alakú pénzek aranyból.
Mikor azután a római civilizátorok meghódították az Illyricumot, ők rendszeres bányaművelést kezdtek el az aranyvidéken, a maguk módja szerint.
Még akkor nem volt lőpor; de volt rabszolga. S az ember mindig a legolcsóbb a mozgatóerők között.
A legyőzött trák, illír, cimber, liburn népek ezerei átkozták itt végig az életet, az aranyat üldözve.
Aki egyszer a mosszori aranybányába lejutott, annak ebből valaha kiszabadulni lehetetlenség volt.
Az aranygazdag hegy, vulkán alakú gúla, melynek tetején lett megnyitva a függélyes akna, aminek a kútjából, amint a termőkőzetre akadtak, folyosót vágtak, s azt fúrták előbbre, míg az ércben tartott. Ha az ér elveszett, mélyebbre vágták az aknát, másfelé keresték a teljeret. Minden folyosót kiszabadítottak a hegyoldal felszínére, hogy a szabad levegőnek huzamot csináljanak. Ezredéves munka után (mert annyi tölt le a római uralom és történetünk ideje között) olyan volt már a mosszori hegy északi oldala, mint a darázsfészek, s az egész hegy úgy keresztül-kasul fúrva tárnafolyosókkal, mint egy fehérhangya-fészek.
Hasonlított a tűzokádóhoz, a nyílásokból folyvást füst gomolygott elő. Az aranybányát akkor úgy mívelték, hogy roppant vasrostélyokra hasábfákból máglyát raktak, azt a kivájt üregbe betolták és meggyújtották, amíg a máglya égett, a rabszolga munkások hason fekve maradtak ott a közelben, hogy a fejük fölött elhúzódó füsttől meg ne fulladjanak, s mikor aztán a máglya egész parázzsá vált, akkor az átizzasztott sziklákra fafecskendők segélyével ecetet lövelltek, mire azok egyszerre porlékonnyá omladoztak, s aztán könnyű munkát engedtek a csákánynak és kalapácsnak. Így haladtak egy-egy lábnyomot előre naponkint. De ezer év alatt mindennap egy lábnyom három mérföldnyi út. Ezt az utat tették meg a mosszori aranyhegy rabszolgái egy hegynek a belsejében. Hova lettek maguk, akik e hegyet kivágták?
Elszökni innen nem lehetett.
Az aknaúton csak tömlővel lehetett felemelkedni, s a tárnaszádákból kitekintő elé olyan kép tárult, ami a bedeszkázott világról ád fogalmat. A bánya hegyoldala meredek, kopár: azon alácsúszni nyaktörő merénylet, és nincs semmi célja a menekülésnek. Átellenben szédítő magas sziklafal állja el az utat, mely félkörben fogja a mosszori aranyhegyet körül, s a félkör déli szakadékáról rohan alá egy hatalmas hegyi folyam tajtékzó zuhatagokban: a ,,Bludár". Ezzel szemközt haladni emberi teremtésnek nem adatott. Lefelé mentében egy szűk völgy veszi fel a hegyi folyamot, s mesterséges zsilipek és cölöpzetek elszakítanak belőle egy részt. Az innenső partot zúzógépek foglalják el, amelyeknek kallói éjjel-nappal folytatják a kalapáló munkát, mintha cyclopsok dolgoznának odalent. A folyam nagyobb része az átelleni sziklafalat mélyen alámosva iszamodik csattogva, zuhogva a sziklatömbökön át, s aztán ismét egyesülve a zsilipekből alácsorgó iszapos mosadékkal, egyszerre berohan egy óriási barlang kapuboltozatába, s ott eltűnik a föld ismeretlen mélységeibe. Erre szabad az út, akinek van hozzá kedve. Csakhogy akik azt az utat netalán megkísértették, éppen úgy nem tértek vissza a hátramaradtaknak hírt mondani, mint akik a másvilágra vándorolnak.
A Branta patak néha emberi holttesteket hajít ki a partra, amiből azt gyanítják, hogy azonos a Bludár folyammal, vagy annak egy szakadéka.
Ha egy rabszolga meghal a bányában, nem keresnek a számára temetőt, legurítják a hegy meredélyén a Bludár folyamba, az aztán elviszi oda, ahol a többiek vannak, egy közös nagy verembe, századokon meg századokon keresztül összegyűjtve: egy új neptuni alkotás csupa emberi csontból és valaha élt lelkes agyagból. Vajon miféle ércet teremthet elő egy ilyen földréteg?
Hogy milyen rengeteg kőtömeget kivájtak ebből az egy hegyből, azt mutatják azok a törmeléksáncok, amik a tárnák szádáitól a hegy aljáig vonulnak. Csupa apróra tört holt kő, amiben valaha arany volt, keverve hegykristállyal és ametiszttal. Ezek a törmeléksáncok teszik a mosszori várat megvívhatatlanná, mert ezekre a gördülékeny halmokra felmászni nem lehet. Hasztalan ezek ellen minden vakmerőség: aki a felhágást megkísérli, ha tíz lépést haladt fölfelé, egyszerre megindul alatta a talaj, s ledobja a hátáról, s még azután utánazúdul a felső görgeteg, s eltemeti maga alá.
Az erdők mind ki vannak irtva a hegy északi, keleti és nyugati oldaláról, egy bokor nincs meghagyva rajtuk. Csupán a déli oldalon áll az ősrengeteg, nagy gesztenyefáival, mely aztán eltakarja a további hepehupás hegyormokat, s összevegyül a warángok lakta erdőkkel.
Ezen az erdőn keresztül vezet az út egyenesen a mosszori várnak. A vár azonban oly magasra emelkedik a hegytetőn, hogy annak a falait semmi kőhajító gép meg nem dobálhatja.
A kapuhoz vezető út mély és egyenes, a lezúdított malomkő, a szeges gerenda csak úgy vágtat le rajta, ha ellenség akar vele megpróbálkozni.
A külső bástyafala etruszk építmény. Ez még a hajdani római castrum maradványa. A kapu bejáratába kétfelől be vannak falazva a márvány sírkövek, amiket egy római tribun vagy centurio ,,uxori incomparabili" (hasonlíthatlan nejének) emeltetett: ,,posterisque suis". (És az ő utódainak.) Hol vannak azok már?
A bástya kapuja öntött rézből van, s tolózárral csukódik.
A bástya párkányain roppant szikladarabok hevernek; ezek az öreg lövegek, amik az ostromlók üdvözlésére vannak szánva. S aki a római sáncot elfoglalta, még azzal nem nyert semmit.
Előtte áll az újabb vár, magas, ablaktalan falaival, mély sáncárkával, amin vas felvonóhíd vezet keresztül egy alacsony, szűk kapuig. De annál tágasabb a kapu feletti nyolcszegletű torony egyetlen ablaka, amelyből egyszerre ötven lövész zúdíthatja alá a nyilait.
A kaputól az ablak erkélyéig egy roppant nagy kereszt emelkedik, csupa emberkoponyákból kirakva. A falak köve fekete már, a koponyák megmaradtak sárgáknak. Ugyanilyen a toronyerkély párkányzatának a kerítése is. A másik oldalfalán a toronynak van egy ötágú csillag koponyákból, a harmadikon egy háromszög, közepén egy óriás fővel.
Ezek mind becses emlékek. Rabszolga fejét ily tisztesség nem éri. Ez a kitüntetés csak csatában levágott hős ellenség számára van fenntartva. A mosszori knéz egy mindezeknél nagyszerűbb monumentumhoz kezdett: egy gúlához koponyákból, ami a tornyot betetőzi; de még nincs hozzá együtt a megkívántató anyag.
Most is ott hajladozik a szélben, hosszú dárdára feltűzve három nemrég zsákmányolt fej, sisakostól, sipkástól; az egyik ősz már, a másik bajuszos férfi, a harmadik még szőrtelen arcú legény.
,,Jövel, jövel" - mondják mind a hárman a közeledő idegennek, folyvást integetve felé onnan a magasból.
Solon azoktól sem riadt vissza: bekopogtatott a nehéz rézkapun.









Jókai Mór: A három márványfej


XIII. A bogumilok
Mielőtt a mosszori várba betekintenénk, a dalmáciai bogumilok törzsfészkébe, jó lesz megismerkednünk ezzel a mesés népfajjal, melynek létezését csak azok a minden arhaeológra nézve híres sírmezők bizonyítják, amelyek Dalmácia sziklasivatagaiban itt-amott előjönnek, néha éppen a városok tövében. Ezek az egyedüli krónikái az elmúlt népeknek; mert e síremlékeket keresztyének és izlámhívők egyiránt a félelem tiszteletével őrizték meg: a várakat elpusztították, a sírokat meghagyták.
Erről a szintén ,,elhangzott" népről sok érdekes szokást jegyeztek föl a köztük élt idegenek, Minucio Minucci, zárai érsek, azután az archimandrita, Padre Paolo, Valvasor, és az amelosi De la Houssaye, akik mind írástudók voltak, a cirill, glagol és waráng betűk szerint egyaránt.
Nyelvük szerint a bogumilok szláv eredetűek voltak, a fekete szlávok közül, óriás termettel, aránytalanul kicsiny koponyával, amit a kirúgó állkapocs s az előretörő szemöldökcsontok különböztetnek meg, fekete hajjal és bajusszal; az állukat és a fejük hátulját borotválták. Csak elöl viseltek üstököt, fekete szemeiket bozontos szemöldök árnyékolta, s a bőrük olyan színű volt, mint a cserzett irha. Hanem a leányaik, az asszonyaik színe olyan, mint a hajnalodó havas! Nem is adják a bogumil leányokat ingyen. Egész lovascsapattal megy a mátkájáért a vőlegény, ha nem adják szépszerével, elragadja erővel; ha pedig szépszerével adták, útjába áll egy másik szerető, kardélre bízza az eldöntést; összeront a két szerelmes dalia, s amelyik élve marad, azé lesz a szép menyasszony. S azután élnek boldogan. Nem is lehet másképp. Az asszony két dolgot tud, az egyik az, hogy ha ő panaszkodik, akkor az ura megveri; a másik meg az, hogy ha özvegyen marad, másodszor férjhez nem viszik. Azért inkább boldognak érzi magát.
Amióta a keresztény hitet fölvették, azóta a pappal is megáldatják a házasságukat. A pap különben csak olyan ember közöttük, mint más, kivéve az öltözetét, a hosszú ujjú dalmatikát, ami a tarkaruhás nemesuraktól megkülönbözteti. Dézsmát, stólát nem kap, hanem a maga gazdaságából él; juhokat tart, s a gazdagokat megsarcolja, a szegényeknek jövendőt mond, a betegeket kuruzsolja, lakomákra, paszitákra, torokra eljár, s azokból, amennyi a dalmatika zsebébe elfér, annyit hazavisz. Házasodnia is szabad, de csak szigorú regula szerint. Szeplőtlen hajadont szabad neki feleségül venni, s ha az első felesége meg talál halni, nemcsak hogy másodszor nem házasodhatik, de soha többet húst nem szabad neki enni, de még halat, békát sem, semmi állatot, aminek vére van, csupán csigát és rákot, s mikor a nagyböjt ideje eljön, akkor még vajat sem, csak babot olajjal; a borsó és a lencse már tiltott eledelek, mert azokban meglehet, hogy zsizsik lappang, és az már húsféle! Ezért a bogumil pap nagyon megbecsüli a feleségül vett asszonyát, mert annak az életével együtt tart a jól evés-ivás.
Vagy pedig úgy tesz, mint a mosszori knéz udvari papja, akinél már a tizenkilencedik asszony járja. Tizennyolcon túladott rövid időn, azzal az alapos joggal, hogy nem feleltek meg a regulának, nem érvényes a házasság.
Templomuk nincs a bogumiloknak, sem harangjuk. Egy felakasztott kemény fadeszka, amit vaskalapáccsal ütögetnek, jelenti az ima idejét; akkor a nép a kőkereszt elé gyülekezik, melyen nincs sem kép, sem szobor. Ott elénekelik mélázó, búskomor dalhangon a reggeli és esteli áriát a pap után.
A reggeli ima így szól: ,,Oh te öreg apánk, aki az égben ülsz, és mindeneket látsz, küldd el mihozzánk Péter és Pált. Amit ezek a jó emberek tesznek, azt követjük mi is. Amen".
Az esteli imádságuk már határozottabb jellemű, s így hangzik: ,,Szent úr, mi aludni megyünk, éjszaka van. Téged hívunk segítségül. Kiáltásunkra leszáll az égi király a völgybe, ahol a pásztorok a birkákat legeltetik. A birkák nem ismerik őt meg. Azért pokolra fognak jutni, s onnan majd szomorú leveleket írogatnak haza. Alleluja! Alleluja! Segíts rajtunk szent Vasárnap. Vezess bennünket Szent György vitéz a zöld gyepre, meg a meleg vízre, ahol a Szent Mária fehérre mossa a kezeinket, felfrissíti fekete szemeinket, megitatja szomjú szíveinket. Amen".
A ,,Miatyánk" és ,,Ave Mária" még ismeretlenek előttük. Az óhajtott vasárnapon aztán, a várudvar közepén levő kereszt előtt misét tart a bogumil pap: a szabad ég alatt. A férfiak körös-körül térdelnek, a homlokaikkal érintve a földet. A nők és leányok is jelen vannak. Minden családnak megvan a maga kijelölt helye, a nagyapjának a sírköve mellett. Mert az első ősöket, akik a mosszori várat felépítették, mind az udvaron körös-körül, a fal mentében temették el, fegyvereikkel, ékszereikkel, kancsóikkal együtt. Mindeniknek sírhelyét egy-egy roppant nagy, egyenes kőkolonc jelöli, amelynek faragatlan oldalában pogány runák, majd később glagol betűjegyek vannak bevésve. Legfelül mindegyiken ott van durva dombormű-faragásban a kakukkmadár: a bogumilok szent halálmadara. Ezeket az ős sírköveket térdepli körül az asszonynép, amíg a pap a misét tartja.
A szertartáshoz elővesz a pap egy ostyát, aminőt szüntelen kell a zsebében hordania több példányban. Nem törik az ott össze, mert savanyított kovászból van keményen gyúrva és megsütve: legjobban hasonlít a debreceni mézes lepényhez. A bogumilok úgy híják ezt, hogy a ,,peti klebi" (ötös kenyér); öt pecsét van belenyomva, mindegyikben több betű, amiknek az összeállításából ez a mondat jön elő: ,,Jézus Krisztus a keresztségben megkereszteli Ádámot". Ezt az ostyának nevezett lepényt magasra emeli a kereszt előtt a pap, amíg a hívek az imádságot éneklik, s egy hegyes késsel kivágja belőle a középső pecsétet. ,,Ez magáé a Jézusé!" Azután a második pecsétből kivág egy háromszegletű darabot. Ez a ,,Bogarodizáé". A Bogarodiza a Boldogságos Szűz. Majd a harmadik pecsétre kerül a sor, abból kilenc háromszöget szurkál ki: ez a ,,devet khorán angelszki" (a kilenc őriző angyalé). Ekkor a negyedik pecsétből annyi morzsát farag le, ahány élő embert lát térdepelni maga előtt; ezek a ,,szjuiké" (az élőké). Utoljára az ötödik pecsétből, ahány sírkolonc van körül az udvaron. Ez szól a ,,mersnik"-nak (a halottaknak). Ezeket a darabkákat és morzsákat azután mind egy kehelybe teszi, és szomorú éneklés hangja mellett beszenteli.
A pecséteitől megfosztott ostya maga azután új nevet kap; ,,nafóra" lesz belőle: ez a Krisztus jászolkája, amiben születésekor bölcső gyanánt hevert. A nafórát a pap beleaprítja egy nagy ezüstmedencébe, apró csipetekként, s azt leteszi a kereszt talapjára. Mikor aztán a népet megáldotta, s kimondta, hogy az ,,Úr veletek!", akkor fog egy kanalat, s megkeverve a tálba aprított csipetkéket, hangosan kiált a népnek: ,,Durie tás, hogyie szem." (Aki józan, idejöhet.) S minden hívének ád a szájába a kanálkával egy darabkát, amit annak rágatlanul kell lenyelni.
És ehhez a szertartáshoz a bogumilok éppen olyan buzgón ragaszkodnak, mint akár a rómaiak, akár a bizánciak a maguk pompás ceremóniáihoz, zsolozsmáihoz, liturgiáihoz.
S az egyszerűség jobban hódít, mint a pompa. Arra, hogy valaki a bogumilok közt pap lehessen, nem kell elébb a kolostorban, vagy a szemináriumban agyontanulni magát; csak jól kell neki érteni a Peti klebi elkészítéséhez.
Ez volt a főoka az üldöztetésüknek.
Mert az, hogy rablónép voltak, kegyetlenkedtek, az mind csak vitézi tempó, hanem hogy az ostyát kovászos tésztából gyúrták: az manichaeusság.
Pedig sokat lehetne a mentségükre felhozni. Történetük abba a korszakba esik, amikor még a poroszok az ősi pogány vallást követték, s egész Német- és Franciaország nem volt képes minden fegyverhatalommal rábírni őket, hogy a bálványisteneiket a szentháromsággal felcseréljék. A dalmáciai népkáosz között jött-ment, vándorolt a sok hazátlan istenség. Mythrász-imádat, nap-hold vallása, faragott szörnyetegek, Astaroth, Mylitta mind végmenedéket találtak a Balkán hegyei között, s aztán valamennyi fölött, mint eszményi hatalom terjeszkedett ki a görög-római mítosz Olympvilága. Jupiter, Juno, Venus fánumai emelkedtek fel a halmokon; nimfák szentélyei jelölték meg a forrásokat. Mikor aztán a klasszikus Róma dicsőségének terhe alatt összeomlott, a romjai felett kiemelkedő kereszt foglalta el az Olymp helyét. De a régi emlékek azért megmaradtak. A tűzisten ünnepe átváltozott a szentivánéji tűzszenteléssé, a Kaleda istennő szent tivornyáit örökölte a farsang utolsó napja, s a fiatal Badnyák istengyermek eljövetele átváltozott karácsony ünnepévé. De azért a régi neve csak megmaradt ,,Badnyi vecser". (A vendég estéje.) S a hajdani Saturnaliák napja, azért hogy háromkirályok ünnepévé lett elkeresztelve, csak megtartotta azt a régi szabadalmát, hogy ezen a napon szabad volt mindenkinek a más leányával és feleségével úton-útfélen összecsókolózni.
A karácsony ünnepnek még a pogány időkből való alakja a ,,Badnyák" ötszáz évvel később is megmaradt ezen a vidéken. Egy fiúgyermek, idegen földről való, megjelenik a házakban, fején repkénykoszorúval, egyik karján kosár, zöld illatos levelekkel, azokkal van betakarva egy kenyér, a másikon egy füles korsó, tele borral; a korsó is körülfonva repkénnyel. Minden háznál tárt ajtó fogadja: ,,Jön a Badnyák!", az erdőből támadt szentfiú, aki áldást hoz a házhoz: minden embernek ád egy csókot, egy szeletet a kenyeréből, egy kortyot a borából, és az mind szerencsét, egészséget hoz. A badnyákot az asztalfőhöz ültetik, adnak neki tejet, mézes búzát, tojást, hagymát, minden gazda egy ezüst pénzt, a pénz bele van dugva egy vadalmába; talán azért, hogy a zsiványok az erdőn agyon ne üssék érte a gyermeket: a vadalmáért, ha tele kosárral viszi is, nem bántják. Mikor aztán odább megy a badnyák - a karácsonynak négy ünnepnapja volt akkor -, ismét megtölti a gazda a korsóját borral, a kosarába ád új kenyeret, úgy bocsátja más házba, más vidékre.
S a badnyáknak sok hivatala van. Amelyik leánynak egy szál haját a karjára köti, annak kérője akad a jövő farsangon, amely asszonynak gyertya hamvával keresztet húz a homlokára, az keresztelőt várhat; amely házban egy gyékényszálat eléget, attól távol marad minden nyavalya; rossz sömör elmúlik, ha a nyálával bekeni; avult seb begyógyul, ha a kosarában hozott lapukat rárakja.
Frater Aktaeon jól betanítá a waráng királyfit a badnyák szerepére. A gondjaira bízott pincéből kikereste a számára azt a felséges ciprusi bort, amit mázos korsókban, ólompecsét alatt szállítanak tengeren át a velencei nobilik asztalára. A papok is ebből veszik ki a maguk dézsmáját; a warángoknak az mindegy. Gyógyhatású és ellenmérgű növényeket is szedett a számára, s megtanítá, melyiket minő talajban, milyen lankán, lapályon, mocsárparton, sziklarepedésben lehet otthon találni. Ott volt az a csodagyökér, amiről azt írják, hogy még a fazékban fövő húst is képes összeforrasztani (fekete nadálytő), meg az a másik, amitől a bor mámora egyszerre eloszlik; azután meg az álomhintő, a nyelvbénító füvek, amiknek titkait csak a kolostorokban tudták.
Mikor aztán a bogumilok karácsonyja közeledett, útnak ereszté Frater Aktaeon a Solom fiút.
Ez volt a rendes időszak, amelyben Tvartimir és a válogatott vitézei zsákmánykalandra ki szoktak menni a várból.
A bogumiloknál december közepén tartották a karácsonyt. Így számították ki az ő asztronómusaik. Ez is egyik eretnekségük volt. A raguzaiak már elfogadták a római pápa által megállapított napot: a december 25-ikét. Ellenben a bizánci kereskedők még tartották magukat a régi szokáshoz, s egy héttel előbb ünnepeltek. És így idejük volt az árucikkeiket vásárra vinni Raguzába a saját karácsonyünnepeik után. Viszont pedig a bogumiloknak legkedvezőbb idejük volt a görög kalmárokat terheiktől megszabadítani.
Az egészet pedig Frater Aktaeon számította ki legjobban a maga csendes sziklaodújában; senki sem sejtette, hogy ő milyen merész kézzel nyúl bele a világ rendjének a szokott folyásába.
A mosszori vár kapuja megnyílt a jövevénygyermek karácsonyi énekére. Már a toronyból látták őt közeledni, s amint belépett a kapubolt alá, egész csoport hajadon fogadta.
,,Bokszics! Bokszics!" kiáltó a vendéggyermek a szüzeknek, mire azok közrekapták, sorba csókolták: egyik a másik karjába dobta. A warángoknál utálatos szokásnak tartják a nyilvános csókot. Az náluk halálos megbántás.
Salomnak tűrnie kellett ezt mind. Ez még az édese volt a csóknak, a mézízű, a tejillatú, a csillagtüzű csókok, szűzleányok ajkáról. De következett azután a többi, a vackorízű, a hagymaszagú, a csalánégetésű csókok; ráncos képű boszorkányok, borostás állú férfiak szájáról. Azoknak is azt kellett mondani: bokszics, bokszics; s visszacsókolgatni őket.
Nagy örömmel vitték fel a vendéget a palotába a knéz fia pitvarába, kiabálva: ,,Itt a Badnyák!"
A knéz legkisebb fia, a Szlón (az elefánt) ott hevert egy halom birkabőrön, amik drága bokhara szőnyeggel voltak leterítve. Nagyon jól találta, aki ezt a nevet adta neki, mert a knézfi, akinek még csak most ütközött a bajusza, már úgy el volt hízva, hogy a nyaka elveszett a két válla között, a tíz ujját nem bírta egymásba dugni a kövérségtől, s a lábait nem tudta meghajtani térdben. Nem is szeretett mozogni, csak hevert, és azt kívánta, hogy mindig a keze ügyébe rakják az ételt, italt. Fogadásból meg tudott enni egy borjút, s egy egész kecsketömlő bort minden fogadás nélkül elfogyasztott egy fekvő helyében.
- Honnan jössz, badnyák! - kiálta a vendégifjúra, olyan hangon, akár egy vízilóé.
- A paradicsomból - felelt rá a badnyák.
- Milyen bort isznak a paradicsomban?
- Olyant, amely a napsugárból van sajtolva, mézharmattal édesítve, gyöngyvirággal illatosítva. Szent Péter maga adott belőle egy korsóval.
- Hadd lám!
Solom lecsavarta a görög amforáról az ólomzárt, s elébb, rendes szokás szerint, maga megkóstolta a bort (lássák, hogy nincs megmérgezve), azután ráköszönté a Szlónra: ,,Szállok hozzád".
A Szlón elébb gyanakodva ízlelte meg a bort; de az első korty után karikára nyíltak fel a szemei, s addig húzott a korsóból, amíg a lélegzete elfogyott; csak akkor vette le a szájáról, s nagyot fújt utána.
- Hüjh! Ez az a másvilági ital! Egyszer hozott belőle az apám egy korsóval; de nekem csak egy kupicával adott belőle. Megbánta aztán a herceg nagyon, hogy úgy eldicsérte a badnyák borát; mert a főrendei nekiestek, kiragadták a kezéből a korsót; mindenik meg akart felőle győződni, hogy igazán paradicsomi bor-e az. A Szlón a fejükhöz dobált mérgében mindent, ami a keze ügyébe akadt, tálat, kupát, utoljára a papucsait is: felugrani mégis rest volt; a sorba kóstolás után a körömpróbáig üresen került vissza hozzá az amfora.
Sírt mérgében a nagy elefántgyerek.
- No ne sírj, cimbora - vigasztaló őt Solom. - Ahol ez volt, ott több is van. Odavezetlek a pincéjéhez.
- De köszönöm! Én Szent Péterhez nem megyek. Én az égbe nem repülök. Nem arra való a testem.
- Hiszen nem az égbe vezetlek én, hanem a warángok pincéjéhez, amelynek én tudom a rejtekútját. Ott van sok bor. Még ennél jobb is. Annyi bor van ott, hogy tavat csinálhatsz belőle. Keresztülúszhatol rajta; úgy ihatol belőle, s ezt én mind neked adom; mert rászabadított a Szent Péter.
Ezzel a szóval csodát mívelt a badnyák: talpra állította a Szlónt. Felé rohant, szétvetett lábakkal, ahogy a kétesztendős gyerek szokott futni, aki most tanulja a járást, s alig várja, hogy megint négykézláb lehessen, s mikor nyakába borult Solomnak, ugyan jól kellett ennek állnia a lábán, hogy le ne rántsa megával a földre, s olyanokat csókolt rajta, mint egy békaugrás cuppanása a pocsolyába.
- Mikor megyünk oda?
- Várj sorára. Tudod, hogy én a badnyák vagyok. Jó izenetet, gazdag áldást kell vinnem minden házhoz. Azért töltesd meg a korsómat a magad borával, hadd vigyem a szomszédba. Ma az én napom van: a ,,badnyi vecser", holnap lesz a ,,Boxiohu" napja (karácsony). Holnap délben a warángoknál az a szokás, hogy minden ember a házában marad; csillag feljöveteléig ki nem mozdul. Ezalatt én a junákjaidat elvezetem a pincéig.
- De én is veletek megyek. Van nekem két öszvérem, aki elbír. Meginnák a gödények a legjobb bort.
- Van ott elég. Csak ti legyetek hozzá elegen.
- Ha kell, kétszáz legény is akad.
(Kétszáz legény! Ez egy kissé sok, gondolá magában Solom. Mégis sokan maradtak itthon.)
- Holnap mind legyenek készen. Most vezettess a süvedhez.
- Jaj, kedves badnyákom. Azt ne kívánd látni. A Verblud nem olyan jó gyerek, mint én. Az nem ismer semmi badnyákot; mert az a fekete hegyek knéze. Az nem issza meg a borodat, mert ha bort iszik, még jobban ordít a sebes lába miatt. Ahhoz ne menj. Mert az, ha idegent kap, levágja a fejét.
- Mégis oda megyek; mert az ő számára is hoztam áldást. Ha szeretsz, jöjj oda velem.
- Én menjek fel a Verbludhoz? Nem tudod, hogy a Verblud a toronyban lakik? Nem hisz senkinek: még az apámnak sem, oda vette be magát a sebesült lábával, a feketesipkás hívei vannak körülötte; ott tanyáznak a toronyban, ahonnan messzire ellátni, hogy nem jön-e valami ellenség. A Verblud nem alszik soha. Engem oda a toronyba fel nem visz egy öszvér.
- Felviszlek én - monda Solom, s letérdelt a knézfi előtt. Két mázsás teher volt a kövér fiú, de olyan könnyen fölemelkedett azzal a badnyák, mikor a nyakába ült, mintha csak magaforma suhanc lett volna.
- Ej ha! Ilyen ló kellene nekem, mint te vagy.
Még azután a korsóját és a kosarát is felvette Solom, s a vállára vett Szlón igazgatása mellett feltalált a tekervényes folyosókon, a szűk kőlépcsőkön át a kaputoronyba a Verblud tanyájára.
A toronynak három oszlopon nyugvó boltozatos erkélye egyetlen nagy tornácot világított be, amiben ötven ember elfért. A tornác hátterét vastag, egymást támogató gerendák képezték, amelyeken a nehéz, rézzel fedett tetőzet szarufái nyugodtak. Egy ilyen gerendák és szelemenfák által képezett zugban volt felütve a Verblud tanyája. Medvebőr fekhely, kockás, talitarka gyapjúszőnyegek, amik a szarufákról lecsüggtek, s a fekhely előtt kárpitot képeztek, hátul pedig a vacok superlátján drága fegyverek csoportja, egy nagy kerek ezüst pajzs körül s azon keresztül fektetve.
A többi gerendazugokban a knéz fegyvertársainak a sátorai voltak felütve; lótakaró, nyeregszerszám, puzdra, pajzs díszítéssel. Tizenketten voltak mellette, félnaponkint felváltva.
Mikor a badnyák felérkezett a toronyba a Verblud tanyájára, ennek a junákjai éppen nagy játékban voltak. A hosszú toronyerkély igen alkalmas volt tekepályának.
A tekebábok is, meg a golyó is emberkoponyákból teltek ki.
Derék játék volt! Az elgurított koponya hányat üt ki a társai közül?
(Ezt a mulatságot még a napóleoni háborúk alatt is lehetett látni ezen a vidéken.)
Mikor a Szlónt meglátták a vitézek, abbahagyták a mulatságot. Solom letette a válláról a knézfit, s attól nagyot rendült a torony padlata. Erre a dobbanásra-e, vagy hogy a megszokott tekegördülés abbamaradt, félrehúzta a nehéz gyapjúszőnyeget a fekhelye elől a medvebőrön heverő Verblud, s kidugta a nyíláson a fejét.
Vén, ripacsos ábrázat volt, himlőritkította bajusszal, szakállal, melynek még visszataszítóbb kifejezést adott a kedélyén uralkodó nehéz indulat, a gyanú, irigység, bosszúvágy, kegyetlenkedés. Ezeknek mind volt egy-egy ránca, amiben meghúzta magát, s azt még mélyebbre véste. És mindannyit fokozta még a testi kín, amit az elmérgesedett seb okozott.
- Mit akartok? - rivallt a látogatókra, onnan a vacokból.
- Nono! Csak meg ne egyél - mondta neki a Szlón. - Nem látsz? Én vagyok itt: a süved.
- Süve vagy az ördögnek! Mikor még a szakállamat sem dörzsölhettem a nénéd arcához, úgy elkapták az ölemből.
- Majd visszakapod még, Jovó. Ne káromkodj. A badnyi vecser napján.
- Kukulj meg! Én nem hiszek a ti badnyákotokban.
- Pedig higgy benne; mert itt van. Engem hozott fel ide a vállán.
- Téged? Szlón? Kövér állat. Akkor csakugyan derék fickó lehet. Jöjj ide, badnyák. Jöjj ide egészen közel hozzám.
Solom odajárult a knéz elé; aki egészen elhárítá maga elől a kárpitot, hogy most már az idomtalan termete is meglátszott. Felemelkedék fél könyökére, úgy nézett a fiú szeme közé fürkésző tekintettel.
- Hát te csakugyan a badnyák vagy? Az égből jöttél? Szent Péter küldött azzal a korsóval a paradicsomból?
Ha erre a Solom a szokott babonás választ adja, úgy leüti a fejét tréfából hátulról a Katovszki (nyaklevágó), hogy észre sem veszi, mikor esett meg rajta; hanem szerencséjére feltámadt benne a nemesi büszke lélek, s azt a fenyegetett szép főt dacosan magasra emelve, azt felelé:
- Nem vagyok az! Nem vagyok én badnyák. Hanem vagyok a waráng fejedelem fia; azért jöttem ide, hogy téged meglássalak.
- Ahán! Igazat mondasz - szólt a Verblud. - Tudtam én jól, hogy ki fia vagy. Ha hazudtál volna, bizony a lábadhoz tetettem volna a fejedet. Különben így is levágatom előbb-utóbb.
Ez ellen sietett tiltakozni a Szlón.
- Azt ugyan nem teszed, amíg nekünk meg nem mutatja, hogy hol van a warángok borospincéje.
- Hát majd később. Mondd el, mi hozott ide énhozzám! Mi bámulni való van rajtam?
- Engem megkorbácsoltak otthon a nép előtt.
- Hallottam hírét. Vesd le a palástod. Mutasd a hátadat. Jól van. Csakugyan te vagy az a megvert. Hát most bosszút akarnál állni a magad fajtáján ugye? Hát mit vétettél, amiért megkorbácsoltak?
- Megloptam a warángok borospincéjét.
- S most ezért bosszúból elárulod a bogumiloknak az egész pince titkát?
- Nemcsak azt. Nekem vérért vér kell. Én szolgálni akarok te alattad a warángok ellen.
- Én alattam? Nem látod, hogy sánta vagyok?
- Azt is tudom. Azért jöttem, hogy meggyógyítsalak.
- Te béka! Engem akarsz meggyógyítani? Mikor senki sem bír vele. Hát nem itt volt már a jajcai derjacsnik, aki a bizánci barátoknál tanulta ki a mesterségét, adtam neki hat lovat meg száz birkát, amért idejött, itt hagyott egy varázskopját szent fából, olyant, amilyennel megsebesítették a lábam. Azt mondta, ezt kell beledugdosni a sebbe. Ördögöt sem használt, még rosszabb lett utána. Hát aztán nem elhozattam a Narentából a híres pustolovica boszorkányt? Adtam neki egy vég posztót, egy füzér klárisgyöngyöt. Azt javasolta, hogy eleven ember felvágott hasába dugjam a lábamat, attól meggyógyul. Ez sem használ. Csak azt nyerem vele, hogy ketten ordítunk egyszerre. Én jobban, mint a felhasított bélű rabszolga. S te akarsz most lábra állítani? Te obesiána!
- Én jobban tudom, mitől gyógyul meg a sebed; mert az én anyám alirumna; őtőle tanultam a módját. Füvekben van az erő. Hoztam számodra olyan leveleket, erdőről, mezőről, amilyennel minálunk a warángok hegesztik be a csatában kapott sebeiket. Engedd meg, hogy felépítselek.
- No ha te engem megajándékozol a lábammal, akkor én megajándékozlak téged a fejeddel - monda a Verblud, toportyán módra sandítva a királyfira.
- Ne úgy mondd, zsupán - szólt vissza Solom -, mert ezzel azt is értheted, hogy a fejemet majd a tenyerembe teszed. Hanem fogadd meg Szent Péterre és Pálra, hogy ha én a lábadat meggyógyítom, semmi porcikámat meg nem rontod.
- Látom, hogy nyitva van nálad mind a két ablak. Magad vagy a molnár a malmodban. No hát fogadom Szent Péterre és Pálra, hogy ha a rossz lábamat helyrehozod, a mosszori váron belül semmiféle bántódásod nem leszen.
Az óvatos királyfinak ez még nem volt elég.
- Tegye meg ezt a fogadást a knézfi is.
- Miért tegyem én is? - kérdé a Szlón. - Fáj nekem a sógorom lába?
- Azért, hogy a warángok pincéjét a birtokodba juttatom.
- Az már más.
- No hát ,,fújd ki" Szent Péter és Pál nevét.
A Szlón is megtette a fogadást, s kezet nyújtott Solomnak.
- Megálljatok - szólt közbe a Verblud -, még ne csapjatok fel! Azt hallom, hogy a warángok borospincéjéről beszéltek. Hátha azok a tömlőkbe, kancsókba elrakott borok meg vannak mérgezve, s te csak azért vezeted rá a mi népeinket, hogy elpusztítsd vele?
Solom készen volt a felelettel.
- Elfogom a rám lőtt nyiladat, zsupán. Hogy a korsókban és tömlőkben levő bor nincs megmérgezve, sem megbabonázva, s aki abból iszik, se nyavalyás, se nederes, se kórságos nem lesz, bebizonyítom azzal, hogy minden korsóból, tömlőből én iszom meg az első húzást; s aztán láthatja mindenki, hogy semmi vajákos szert nem veszek be utána, s még csak nem is tántorgok majd tőle.
- De bizony tántorogsz - mondó rá a Szlón -, ha te száz korsót sorba szívsz.
- Tettem azt már. Ennek a tanúsága a korbácsverés a hátamon.
- Ne kelepeljetek annyit! - szólt türelmetlenül a Verblud. - Mutasd meg hát, mit tanultál az anyádtól. Ha szája volna a lábamnak, kiabálna.
- No majd elnémítom én mindjárt.
Azzal a Solom lebontotta a sok köteléket a Verblud sebesült bokájáról; ecetet hozatott, azzal kimosta az eves sebet; azután elővette a kosarából azokat a sebforrasztó, ín-nyújtó tövér leveleket, amik Dalmácia szikláin otthonosak, fogaival összerágta, galacsinná hömpörgette, s azt tette rá a nyitott sebre.
Az első pillanatban nagyot ordított a Verblud, s már a handzsárjához kapott; hanem aztán csak elcsendesült, a nyilalló fájdalom megszűnt a bokájában; átment zsongító bizsergésbe, utoljára egészen megszűnt. A körülálló vitézek bámulva látták, hogy a Verblud szemei lassankint lecsukódnak, a szája felnyílik, s a vezér elkezd aludni nagy horkolással. Már régóta nem volt a szemén álom.
Most sem tart az sokáig: hirtelen felriad.
- No nézd! Elaludtam. Pedig már azt hittem, hogy örökre elvette tőlem az ördög az álmot. A te szered okozta ezt?
- Még jobban is fogsz alunni - biztató Solom. - Parancsold meg a szolgáidnak, hogy hozzanak jeget: azt kell a fájós lábadra rakni. Halálodra tört, aki azt javallta, hogy forró vérbe dugd az égő sebedet; meg hogy varázskardot dugdoss bele.
A szolgák előhozták a jeget sajtárral, a királyfi egy nagy felfújt marhabelet töltött meg azzal, s így köríté azt a Verblud sebesült bokájára.
- Szent Péterre, Pálra mondom. Jó ez! - hörgé a Verblud.
- Nálunk otthon ezt teszik a sebbel.
- No hát ez nekem jó. Neked is legyen jó. Ne maradjak adósod. Mit adjak az első jó álmomért?
- Add nekem annak a rabszolgának az életét, akinek ma fel akartad hasítani a gyomrát, hogy a lábadat beledugd.
- Legyen a tied. Hozzátok elő.
A toronynak egyik zugából előcepelték a fegyveresek az áldozatra szánt rabszolgát.
Az különben is sápadt volt a félelemtől, de amint Solom királyfit megpillantó, még jobban elképedt. Ráismert. Ő is egyike volt azoknak a szökevény rabszolgáknak, akik az elválasztott waráng menyecskékkel együtt a mosszori knézhez menekültek. Ugyan jó helyre kerültek.
- No ne reszkess - mondta neki a Verblud. - Nem eszlek meg. Itt van az új gazdád. Ennek adtalak. Ez a badnyák. A Boxiohu ünnepre jött. Eredj vele: vezesd házról házra; te már tudod a járást. Hadd vigye el a Bokszicsot minden cselédnek. Azután vezesd el a rabszolgák tanyáira is. Azoknak is hadd vigye el az áldást, hisz azok is a mennyországba jutnak; hogy a pokolba ne jutnának oda? Hát ki az ördög szolgálna bennünket, ha ők ott nem lennének? Elvezesd a badnyákot a taposókhoz, a kohókhoz, a kallókhoz, a foncsorítókhoz: ismerje meg valamennyit; a bányába is levidd.
Ezeknél a szavaknál villogni kezdtek Solom szemei. Ez kellett még neki! A rabszolgák tanyáira lejutni.
Mint született hadvezér, az első körültekintésre észrevette, hogy a kifőzött haditervének egy igen nagy hibája van. Nem fog az úgy menni, ahogy ő gondolta. Ha a jól elkészített bortól mind álomnak ejti is a fejét a bogumil had, itt marad a toronyban a Verblud, meg az ő tizenkét strázsája. A vár homlokfalán az ő összeesküdött pajtásai be nem lopózhatnak; a többi bástyákat pedig hozzájárulhatlanokká teszik a törmelékhegyek.
Hanem aztán mint hadvezér fia, rögtön készen is volt a haditerve kiegészítésével. Itt vannak a rabszolgák. Ezek a halálra kínzott, föld alatt sínlő, méreggőzökben fuldokló, nyomorgatott rabszolgák; itt vannak a warángok szökevényei, akik megbánták hűtlen elpártolásukat százszor, s annál elkeseredettebben fognak harcolni azért, hogy bűnüket és büntetésüket egyszerre leróják. Ha a waráng fiúk felülről nem hághatnak be a várba, majd előtámadnak ezek alulról a tárnákból.
Fejhajtva köszönte meg a Verbludnak azt az engedelmet.
- No már most azután, ha mindent megláttál - szólt a Verblud -, akkor válogathatsz benne, hogy melyikben szeretnél inkább ott rekedni? A bányában-e, vagy a taposómalomban, vagy az ércizzasztóban, vagy a foncsorítóban, vagy a kohóban? Mert bizony mondom neked, hogy aki idegen a mosszori várba belépett, az innen élve el nem távozott soha. Ha te megismerted ennek a várnak és bányáinak minden titkait a föld felett és föld alatt; akkor innen ugyan el nem mégy, hogy azt otthon a tieidnek elbeszéld. Hanem ha tőlünk szökni akarnál, bizony mondom, hogy amit Szent Péternek és Pálnak megfogadtam, azt híven megtartom; semmi porcikádban kárt tenni nem hagyok; hanem odaküldelek azokra a helyekre, amelyekről, hacsak madár nem vagy, hogy elrepülj, hacsak kígyó nem vagy, hogy, elcsuszamodj, soha elő nem jössz többet.
- Én pedig fogadom neked valamennyi szentekre - viszonza a királyfi -, hogy ha minden kaput nyitva hagyatsz is előttem, de ha még kergetnél is magadtól, el nem hagynálak tégedet és a mosszori várat, amíg csak én élek és te élsz.
A Verbludnak tetszett ez a válasz. A dölyfös agyával nem is gondolt arra, hogy ebben a mondásban még vakmerő fenyegetés is van.
- Majd visszajövök hozzád reggel, amikor új írt kell tenni a sebedre. Addig neked is Bokszics!
Most azután még nyalábra kellett fogni a Szlónt, hogy levigye a toronyból; mert lefelé meg éppen nem tud a lábaitól lépegetni.
- Ugyan hengerítsétek le a hágón! - kiálta utánuk a sógor. - A medve is úgy szokott alágörögni, ha lejtőre jut.
Amint az udvarra lejutottak, a nép körültérdepelte a csodatevő badnyákot, aki még a Verbludot is meg tudja gyógyítani, s vitte aztán nagy zsolozsmaénekléssel házról házra, nyavalyásokat gyógyítani, áldást, bort, kenyeret osztogatni.
A mosszori vár egy roppant nagy négyszögre épített bástyaalkotmány volt, melynek felső tornácaiban lakott a knéz és testőrserege.
A négyszög belsejét lakóházak foglalták el. Ez volt a hajdani dalmata városok mintája. A házak mind fából vannak.
A leghátulsó északi bástya istállókat rejt, melyekben a paripák tanyáznak: ezúttal kevés van belőlük otthon.
A keleti bástya boltozataiban van a felhúzógép, melyet a rabszolgák hajtanak; és a foncsorítóműhelyek.
Egy óriási bodon képezi a taposómalmot, mely körös-körül hágcsókkal van ellátva: a sorba állított rabszolgák folyvást lépkednek ezekre a hágófokokra, azok a lépés terhe alatt lesüllyednek; akkor a következőre kell lépni, aki a gép alá kerülni s összemorzsoltatni nem akar, s így forog szünetlenül, szakadatlanul az örök mozgású henger, az egyik láncot alábocsátva, a másikat felemelve a két korongján. Ebbe az örök egyformaságba meg lehet őrülni.
De van rá gond, hogy a rabszolgák egymást fölváltsák. Mikor már a malomgázolást megunhatta a rabszolga, akkor beleültetik a bivalybőr tömlőbe, mely a zúzott érckását fölszállította, s leeresztik a bányába. Ott azután változatosabb munkát talál. Ott nincs se nappal, se éjszaka, csak hét órákra felosztott munkaidő, két órai alvásidővel közbe-közbe. Kap egy csákányt, amivel a sziklát vághatja. Majd beletanul, hogyan kell a sziklaporlasztó máglyát szítani anélkül, hogy megfulladjon a folyosóba rekedt füst miatt, amíg megtanulja átkozni édesanyját, aki a világra szülte, s azt a másik édesanyját, a földet, aki az aranyat szüli.
Akkor megint változtatnak a sorsán.
Nem tetszett a föld alatti örök sötétség? Változtatnak a munkakörön. A rab kijut a völgybe.
Ott aztán láthatná az Isten egét, ha el nem takarná az örök füst, mely az ércizzasztók kupacaiból, a kohók kéményeiből felszáll. Egy folytonos kék színű köd üli el a völgyet, kén- és mirenykigőzölgésből, melynek undorító szaga émelyít, kínoz, kétségbe ejt. Itt már csak két órai időközökre van felosztva a munka: többet emberi testalkat meg nem bír az óriási fűtőkemencék pokoltüzénél, a katlanokból kifolyó ércsalak, a kemenceszájból szétlövellő ércszikra zápora között. Ha soká tart, inkább beleugrik a kínzott rab az égő kohóba. Változtatnak rajta. Ha a kohók izzó legét nem állhatja, odább viszik az ércmosókhoz, a kallókhoz, ott azután más munka vár rá: a jéghideg vízben, derékig állva szűrni, szitálni, szapulni az ércpépet, kimerni dézsákba. Ezt a gyötrő munkát legkevesebb ideig állja ki; az ércmosóból visszakönyörgi magát a pokolbűzű izzasztóba, a gyehennába; onnan megint a bányák föld alatti sötétségébe; míg aztán, ha nagyon jól viselte magát, ha szépen, engedelmesen szót fogadott, nem zúgolódott, akkor megkegyelmezik, hogy újra felvontassák a tömlővel a várba. Ott vár reá az utolsó munka: a foncsorítóban dolgozás. Itt aztán elvégzi. A kéneső gőze, amit kádakban emberkézzel kevernek (a hordókban foncsorítást még nem ismerik), megszállja minden zsigereit, beveszi magát a csontjaiba, nyomorékká lesz; kínlódik és belehal.
Ez a mosszori rabszolgának az életszekerkéje.
Solom királyfi sorba látogatta valamennyi telepeiket, a karácsonyi bokszics-osztás örve alatt. Ráismert közöttük a warángoktól megszökött jobbágyokra. Meghallgatta keserves panaszaikat. Leszállt hozzájuk a bányába, a kohókhoz, a kallókhoz; úgy fogadták mindenütt, mint égből jövő követet.
- Holnap meg fogtok szabadulni. - Ezt súgta azoknak a fülébe, akiket ismerősekül felfedezett. Szerzett magának hadsereget.
Csak az első kis csapat meglegyen: majd nőni fog az, mint a hógörgeteg. Éjszakára ismét visszatért a várba a Szlónhoz, s rábeszélte, hogy keljen föl a helyéből, s amint a hold felkel, induljon el az ő vezetése mellett a vitézeivel együtt a warángok rejtett bortartó-barlangját fölkeresni. A Szlón szomjas volt a jó ciprusira, amibe már belekóstolt, s nem veszett nála kárba az unszolás; fellármázta a híveit, fegyverbe öltöztek, a Szlón számára két öszvért hoztak, azok két rúdon egy nyerget cepeltek: arra ült fel a köpcös fejedelemfi; egy ló el nem bírta volna.
A várból kivonuló csapatot az erdők mélyén a farkasok vonítása fogadta.









Jókai Mór: A három márványfej


XIV. A hypnopoie
Azok nem farkasok voltak; hanem a Solom pajtásai.
Kémeik folyvást ott ólálkodtak a mosszori vár körül, meglapulva a bozótban, lehasalva a sziklák közé, elbújva faodúkba; s állathangok jeladásával értesíték a távolabb levőket. Minden kivolt főzve közöttük ravaszul. Frater Aktaeon terve volt az egész.
A warángok borospincéje nem természet alkotta odú volt. Valami kezdetleges bánya volt az; tán még a liburnok idejéből, akik ottan rezet ástak, s aztán, hogy az ér elvetélt, abbahagyták. Most a warángok ezt használták a zsákmányul elfoglalt borok pincéjéül. A bor igen jó szószóló. Azt ajándékba osztogatták olyan szomszédoknak, akiknek a jó barátsága becses volt előttük. A Cadmaei-öböl remetéje volt a pincének az őre. Annak a nyílására akkora szikla volt hengerítve, hogy egy ember fel nem emelhette. De mikor ketten voltak a királyfival, akkor megtehették. És akkor valamennyi kancsót és tömlőt elkészített Frater Aktaeon pharosi módon.
A pharosi mód olyan mesterség volt, hogy ugyanabból a korsóból és tömlőből egy ember ihatott úgy, hogy meg se részegedjék tőle, az utána következők pedig mind meg lettek mérgezve.

Disputa
Kritikus. Ugyan hogy juthatott az anachoreta méreghez és méregölőhöz itt ebben a világon kívül eső magányban? Egész patika volt a keze ügyében?
Szerző. A méregcsinálás a római császárok korában egész tudomány volt, s innen származott át Dalmáciába Diocletián alatt. A hírhedett Locusta volt ennek a nagymestere. Volt olyan méreg, mely lassan, fokozatosan ölte meg az embert; ezt használták türelmetlen örökösök, szívós életkedvű gazdag rokonoknál, azért volt ,,kleronome" a neve. Egy másik méreg, a ,,gelotine" ellenben folytonos kacagással kínozta halálra az áldozatát; a ,,parafera" vérengző dühvel tölté el a vérét az embernek: ezzel vesztették el Masaniellot is; az ,,achaemenidion" ellenben a legbátrabb férfi szívébe olyan gyávaságot öntött, hogy reszketett, mint a gyermek; a viadorokat szokták vele megrontani versenytársaik. Tudták, mikor kell használni a ,,truféroszt", ami az aszkéta remetéből is szatírt, s a félénk apácából bacchánsnőt képes átvarázsolni. Csalfa nők, akik a szabadságot akarták élvezni, megitatták férjeikkel az ,,oneirosz"-t, ami olyan álmot hoz a szemre, hogy azt semmi zaj el nem űzi. De valamennyi méreg között a legrejtélyesebb volt a ,,hypnopoie", mert ennek a hatása alatt ébren maradt az ember; nézett, karikára felnyílt szemekkel, hunyorítás nélkül, de nem azt látta, ami előtte áll, hanem azt, ami nincs: valami képzelt látványt; beszélt egyre, de nem érthető szavakat; hallott hangokat, amik a túlvilágról jönnek, angyali zenét, ami elandalító, oroszlánordítást, ami elrémíté; megitta a forró vizet, s azt hitte, hogy nektárt iszik, az édes falernumit pedig undorodva prüszkölte ki orrán-száján, azt ordítva, hogy ez bürök; majd mozdulatlanul elmeredt, s azt hitte, hogy most repül, küzd, óriásokat ver le, majd meg a szúnyognak könyörgött, hogy ne ölje meg azzal a hosszú gyilkos dárdájával, marokkal tépte a haját, s azt állította, hogy üdvösséget érez, csókokat osztott a semminek, s istennőnek nevezte, aki csókját visszaadja. Ezzel a méreggel voltak megvajákolva a bogumilok számára elkészített borok.
Kritikus. Truférosz, oneirosz, gelotine, kleronomosz, parafera, achaemenidion, hypnopoie! Hát ennyit mindnyájan tudunk akik a görög nyelvből ,,elégséges" kalkulussal húztuk ki a szandáljainkat, de hát hol vehette ezeknek valamelyikét Frater Aktaeon?
Szerző. Említők, hogy a szerzetes a raguzai aranyfiatalság tagja volt, amely az ilyen titkokban járatos. A méreg előállításához való anyag pedig ott terem a tengeröbölben, a sziklák között; egy csiga, melynek népies neve ,,tengeri nyúl", tudós nyelven ,,aplisia depilans". A latin melléknevét (hajvesztő) azért nyerte, mert aki puszta kézzel megfogja ezt az állatot, annak minden haja kihull az érintés mérgétől, a népies neve pedig azért ragadt rá, mert a színe, a szőrös teste, és két hosszú füle feltűnően hasonlóvá teszi a mezei nyúlhoz. Ennek az állatnak a bűze, ha a hullám a partra kiveti, képes egy völgyet elundorítani, s egy csepp ennek a nedvéből rögtöni halált idéz elő. És ennek a bűzét és a gyorsan ölő mérgét tudták a hajdani méregkeverők úgy átfinomítani leszűrések által, hogy mind azok a fentebb elősorolt csodahatású szerek ebből kerültek ki, és mind-valamennyi azzal a kellemes ámbraillattal dicsekedett, amely a bornak, ami közé vegyült, virágszagú zamatot ád, s még jobban itatja magát.
Kritikus. No hát ez jó lesz a bogumiloknak; de hogy szabadul meg tőle a Solom királyfi?
Szerző. Nagyon furfangos módja volt annak. Akik ez alattomos mérgeket feltalálták, azoknak az ellenmérgeit is ismerték. A hypnopoiénak az ellenóvszere fel volt fedezve abban az apró festvénytermő bogárkában, ami a kermeszfajhoz tartozik, s mely akkoriban (mint Abbate Alberto Fortis bizonyítja) valóságos plágája volt a dalmáciai fügefatelepeknek, (éppen úgy, mint most a filoxéra a szőlőknek). Ahol ez meglepte a fügefa ágát, ott abból gyümölcs alakú gubicsok nőttek ki, tele annak a bogárnak az ivadékával. Ez volt az illó méreg megölője. Ha olajban megfőzték e gubicsokat, az piros lett tőle, mint a bor. Ebből a gyógyerejű olajból azután egy makktoknyit a megmérgezett borral töltött korsóba vagy tömlőbe töltöttek. Az olajnak már akkor is az a szokása volt, hogy szeretett fölül úszni. És így az, aki a korsót, tömlőt felnyitotta, maga bátran ihatott belőle, az ellenmérget szíva ki az első húzásra, s aztán adhatta tovább a korsót. Neki magának a mérgezett bor meg nem ártott. A többiek mind elveszhettek, az első, aki a bort rájuk köszönté, ép testtel maradt.
Kritikus. Remélem, hogy mai napság nincs már se hypnopoie, se fügefakermesz-gubics.
Szerző. Becsületére legyen az emberiségnek, a mai kor erkölcsei mellett, az első nincs divatban már, s az utolsóra nincs szükség.
Kritikus. S aki mindezt el nem hiszi, fizet egy obolust.
Szerző. Sok obolusból telik ki a talentum.









Jókai Mór: A három márványfej


XV. Bogumil menyegző
A pincerablás igen jól sikerült, könnyen is ment, ahol maga a kincs is el akarja lopatni magát.
A tömlők és korsók egy részét Frater Aktaeon titkos jegyekkel látta el, azok nem voltak megmérgezve. Abból a célból, hogy ha a zsákmányolók áldomást akarnak inni, ne a megvahorászott borokat fogyasszák; azok a holnapi általános lakomára valók.
A zsákmányfogás után nagy riadallal tértek vissza a hősök a mosszori várba. Solom királyfi most már egészen kedvence lett a bogumiloknak.
Ezeknek az Istentől elrugaszkodott patarénoknak azonban még a barátsága is veszedelmes. Összebeszéltek, hogy ők a badnyákot holnap, karácsony napján, összeházasítják egy szép mátkával. Solom még nem volt tizenhárom éves.
Felöltöztették a fiút pompás, arannyal, ezüsttel kihímzett ruhákba, amikben az úgy érezte magát, mintha börtönbe zárták volna; eddig soha öltözet nem volt rajta, amíg hazulról a megvert testére a rabinget rá nem dobták. Most aztán azt a sok posztót, prémet mind fel kellett vennie. Nagy megtiszteltetés volt rá nézve. Azért királyfi a neve.
Karácsony napjára pap is jött a várba. Ezt Jajcából küldték ide, amióta a patarénok megtértek, hogy tartsa meg őket a hitben. Tudott olvasni, de csak glagol írást: abból olvasta a misét (templom még nem lévén, ősi keresztyén szokás szerint a juhakolban, ahol a jászol volt az oltár). A nagy könyvén kívül volt neki bő ujjú dalmatikája, meg egy karikára tekert végű pásztorbotja szőlővenyigéből. Ez a három elég volt egy hajdani diakónusnak ott a hegyek között. Ez ott maradt az ünnep mind a négy napján. Az első nap esketett, a második nap keresztelt, a harmadik nap temetett, a negyedik nap gyóntatott. Így volt neki meghagyva a püspökétől.
Az esketéshez ott volt a badnyák, meg a számára kiszemelt menyasszony; a többi bogumil nem barátja ennek a ceremóniának; náluk a menyegző egészen más szertartásokkal jár, mint a keresztyén híveknél, de valakin végre kell hajtani ezt a sacramentumot, arra való az idegen badnyák. A második nap a kereszteléshez megint kötéllel kell fogni az ifjakat; nem mintha a szentségtől, hanem a víztől félnek, náluk csak akkor szokták megmosdatni az embert, mikor meghalt, eleven embernek iszonyat az! A temetéshez könnyebben akad vállalkozó; a két első karácsonyéji tivornyán minden bizonnyal agyonütnek egynehány cimborát. A gyónáshoz azonban okvetlenül mindenki odajárul; mert addig nem adja ki a pap a zapizát. A zapiza pedig minden igazhívőnek szükséges. Ez egy háromszögletű irhabőr, melybe tűszúrásokkal van beírva egy-egy védszent neve. Azt a bogumil a süvegéhez varrva viseli. S az megvédi őt minden kelevénytől, dobroctól, mirigytől és gutától, szívesen megfizeti ezüsttel, arannyal. S aki nagyon bőkezű akar lenni a pap iránt, az még a petizákból is kaphat. Ezek a Szent Ilona pénzei, voltaképpen magyarországi dénárok, a patrona hungaraei képével. Csodaerejük a nyavalyatörést elűzi. Ezt a bogumilok, még mikor későbbre mohamedánokká lettek, mint az amuletot hordták a nyakukban fűzve zsinóron.
Hanem még ezzel nincs vége a gyónás ceremóniájának. Az itt ezen a vidéken igen praktikus befejezéssel jár. Mikor a bűnbánó lélek mindvégig meggyónta a papnak lelke terheit, akkor a pap markába kapja azt a görbe végű szőlővenyige botot, s olyan sort ver vele a hátára, amilyent bűneinek értéke szerint megérdemelt. Egy hát sem marad ott kék és veres kereszthúzás nélkül. Ezzel végződik a sátoros ünnep.
Kritikus. (Nyugtalanul toppant.)
Szerző. Kérem, ne tessék ellenem hegyezni a plajbászát; ezt mind így írta le egy kegyes apátúr, Alberto Fortis, aki maga látta az ilyen szertartást.
Amint másnap reggel a kalapácskótogás a keményfa deszkán elhangzott (ez a bogumilok harangja), a pap elkezdte a misemondást a juhakolban; vénember, vénasszony ahány volt, mind azt hallgatta, a fiatalok pedig elmentek menyasszonyt hozni. Mikor a szent szertartásnak vége volt, már hozták a mátkát lóháton a ,,szuátok". Elöl jött gyalog a ,,parvinác", selyemzászlót lobogtatva a kezében, utána a ,,ciájus" hosszú virágbokrétás pálcával, a régi pogány istenek neveit kiabálva sorban. ,,Breberi, Davori, Dobra, Frichia, Jara, Pikó!" Hátrább a menyasszony mögött következett a két ,,komorgia", cifra ládában cepelve a menyasszony nászkelengyéjét, bezárta a menetet a ,,sztari szuát", az öreg vőfély.
A vár belső tornácának feljáró gádora előtt állt a menyasszonyt fogadó ,,diveri" és a ,,kuma".
Legelőször az ő kezükbe kerül a mátka. A kuma a násznagy, a diveri a sógor.
Csak ha ez a kettő elég szépnek és engedelmesnek találta a menyasszonyt, akkor hívatják elő a vőlegényt.
A menyasszony elég szép volt, csaknem olyan idős, mint a vőlegény, tehát még gyermek, hanem ezen a tájon a leányok korán férjhez menendők.
Világoskék morankája feszesen simult karcsú termetéhez, elöl kihímezve üveggyöngyökkel, tarka kagylókkal, derekát széles bőröv szorítá át, ezüst sodronnyal kiverve, fején veres süveget viselt, amiről füzérei lógtak alá az arany- és ezüstpénzeknek, vegyítve ezüst és réz félholdakkal, csigákkal és baltácskákkal; e füzérek egész a válláig hulltak, eltakarva álla alatt átkötött két hajfonadékát, s folytatásukat találva a nyakán elkezdődő s fél melléig érő kláris-, üveggyöngy- és kagylófüzérekben; a sok csengő-bongó csülleng csilingelt, ahányat mozdult a fejével.
A kuma lesegíté a nyeregből a menyasszonyt, mire az letérdelt az első lépcsőfoknál, és azt megcsókolta. Ez az engedelmesség jele. Erre egy öregasszony egy kis fiúcskát tartott eléje, a menyasszony azt karjára vette, s összecsókolgatta. Ez a szeretet kifejezése.
Most azután a kuma és a diveri megcsókolják az arát, s ezzel be van fogadva a házhoz.
Most lehet előhozni a vőlegényt.
A Szlón fertelmes jókedvében volt ma.
- Hívjátok elő a badnyákot!
Solomot elővezette a két szuát. A cifra vőlegényi jelmez fölé még egy földig érő skarlátveres köpönyeg is volt rajta, aminek az alsó szélén rézbolondságok csilingeltek, gyűrűk, holdak, láncszemek.
- No nézd Solom, dicső királyfi, én veled szövetséget akarok kötni. Neked adom feleségül a húgomat, a Darinkát. Legyen szövetség a két fejedelmi család között. Az apáinktól nem kérdezzük, beleegyeznek-e? Hát tetszik-e neked a menyasszony?
Solom ránézett a leányra, s a szívében sajnálkozás kelt miatta. Arra gondolt, hogy ha a következő éjjel ezt az egész népet le fogják ölni, ennek a nyomorult gyermeknek is a többiekkel együtt kell majd meghalni.
- Kár érte! - Ez a szó szaladt ki a száján.
- Miért mondtad, hogy ,,kár érte"?
- Hogy olyan gyermek még.
- Elég idős lesz az teneked; csak te légy majd elég legény őmellette. No hát elveszed-e?
- Elveszem.
- De nem addig van ám az, hogy csak ,,elveszem". Egy knézleányt! Azt meg is kell érdemelni. Le mered-e tenni a hármas vőlegényi próbát?
- Csak tudjam, mi az?
- Hát legelőször is egy piros almát le tudsz-e lőni a dárda hegyéről?
- Az nem nagy vitézség. Csak tegzet és nyilat adjatok hozzá.
Úgy eltalálta az almát nyíllal, hogy a torony tetejéig repült.
- A második próba, hogyha ezt az öt lovat egymás mellé állítják, amin a menyasszony, a szuátok, a sztari szuát, meg a Buklia jöttek, keresztül tudsz-e rajtuk ugrani egy szökéssel?
- Azt is megteszem, csak hadd vetkőzöm neki.
Solom levetette a köpönyegét a válláról, az opánkáit leoldta a lábairól, s könnyedén, mint az evetke egyik fáról a másikra szökött keresztül az egymás mellé állított öt paripán.
- No de most jön a harmadik próba. Fölismered-e majd a menyasszonyodat, ha hetedmagával jön eléd, lefátyolozottan? Előre megmondom, hogy ha mást találsz kiválasztani, az olyan meggyalázás lesz a törzsökömön, amit a véreddel mosok le. Ha nem az én húgomat választod, a fejedet leüttetem rögtön. Még most visszaveheted a szavadat, akkor futni hagylak, hanem korbáccsal kísértetlek.
- Vállalom a próbát.
Erre a Darinkát félrevitték, s nemsokára ismét visszahozták hetedmagával, mind egyforma termetű lyánka volt, tarkótul talpig letakarva fehér lepellel.
- Válaszd ki hát, melyik a tied?
Solom leteríté a kerek köpönyegét a földre, maga odaállt a közepére, azután lehúzta az ujjairól a gyűrűit (minden ujján volt kettő), s odaszórta maga körül a köpenyre.
- Aki szeret, szedje fel! - kiálta a hét leánynak.
Nosza mind a hét leány ugrott a gyűrűket szedni! Hanem ekkor Solom hirtelen kirántá a handzsárját, s megvillantá a feje fölött.
- De ha más nyúl a gyűrűimhez, mint a mátkám, tőbül levágom a kezét!
Amire hat leány ijedten visszahőkölt, csak a hetedik térdelt le a gyűrűket felszedegetni.
- Íme, ez a menyasszonyom! - kiálta Solom, lekapva a leplet a leány fejéről. Valóban az volt Darinka.
- No, te ravasz róka vagy. Bizony ,,falosnyi" a neved, nem más. No hát tied a menyasszony. Csak meg ne bánd. Hozzátok elő a lovát!
A bogumilok lóháton esküdtek a szabad ég alatt; vőlegény és menyasszony nyeregből tették a fogadást, egymás kezét tartva, maga a pap is lovon ült, úgy mondta ki rájuk az áldást, ami látható jelben is ki volt fejezve, egy nagy koszorú alakjában csupa pávatollakból, amit a pap a menyasszony süvege fölé helyezett. Ez az a koszorú, amit a lakodalom estején a vén kuma egy kardcsapással fog leütni a menyecskévé leendő ara fejéről.
Akkor aztán az örömanya (valami vénasszony) egy kosarat nyújtott fel a menyasszonynak, az tele volt mandulával, mogyoróval, azt ő azalatt, amíg a szuátok körülvezették zabláján fogva a lovát, marokkal hányta a vállán keresztül a násznép közé, hogy nagy legyen az áldás. Így kerülték meg a belső várost nagy üdvriadallal, amiben több volt a csúfondárosság, mint a tisztesség. Ez már szokás a bogumiloknál, hogy a fiatal párt csintalan tréfákkal bosszantják.
S a pajkos dévánkodás még folytatását találja, mikor az ifjú pár a ,,domachin" házába vonul. (Valami nagyon vén harcos adta ki magát örömapának.)
A domachin és a diveri versenyt gúnyolódtak a vőlegénnyel: ,,No te ugyan beleválasztottál magadnak a feleségbe! Hisz ez egy lusta, renyhe, szófogadatlan cefre! A kórság járja holdtöltén. A pofája ki van festve. Ha kenyeret süt, szalonna van mellette. Délig aluszik, estig nyújtózkodik. Ördögökkel táncol. Söprűn lovagol. Hét szeretője volt már, mind a hét otthagyta. Csupa halpikkely a bőre!"
Az efféle ingerkedés mind nemzeti szokás. Solom tudja, hogy mit kell erre felelni.
- Hát hiszen ha hét ördög van is benne, majd kiverem én belőle! - mond a vőlegény, s olyan mozdulatot tesz a tenyerével, ami hasonlít a pofonlegyintéshez; néha meg is érinti az ujja hegye a menyasszony orcáját.
- No hát most már jöjjenek a csimpolyások, s kezdődjék el a lakoma! - parancsoló a Szlón a Bukliának. (Ez a vendégség rendezője.)
- Megálljatok még! - szólt Solom. - Nekem egyéb dolgom is van, mint vőlegénynek helytállni. Tudjátok, hogy odafenn a toronyban fekszik a süvünk, a Verblud; az nem jöhet ide a sánta lábával, hogy velünk táncoljon; sőt inkább engem vár, hogy új balzsamot tegyek a sebére. Ezt addig hadd végzem, amíg bort nem ittam. Boros fővel el találnám téveszteni a füveket, s baj lenne belőle.
- Jól van, badnyák! Hát eredj fel a Verbludhoz, addig hagyd itt a mátkádat.
- Bolondoknak! - mondó Solom. - De bizony magammal viszem, tőlem el nem marad. Meg is kell mutatnom a süvünknek az ő ángyfikáját.
- Vigyed, vigyed! - kacagott a Szlón; s valamennyi junák segített neki a nagy röhögést növelni. Hogy a badnyák oda viszi a Darinkáját a Verbludhoz, bemutatni azt, mint a dölyfös fejedelem ángyikáját. Olcsó lesz ott a dárdanyél!
Solom azonban, alig hogy kiszabadulhatott a kacagó bogumilok társaságából, a torony lépcsőjénél megállítá a Darinkát, s erősen a szemébe nézve, azt mondá neki:
- Te nem vagy knézleány, hanem rabszolgáló!
Az ara elnevette magát.
- Hát ezt honnan találtad ki?
- Onnan, hogy mikor feléd legyintettem a kezemmel, mintha pofon akarnálak ütni, te ahelyett hogy, amint szabad nemes leány szokta, a kezedet az arcod elé emelted volna, egyszerre mind a két kezedet a hátad mögé dugtad. Erre a rabszolgaleányokat tanítják, hogy a pofonütést hátratett kézzel kell fogadni.
- Én nem is mondtam neked soha, hogy knézleány vagyok. Meglehet, hogy az apám knéz volt, de az anyám rabnő. A többi hat is az volt.
- Ne nevess rajta. Mert te sem tudod, hogy hát én ki vagyok?
- A badnyák.
- Én nem vagyok a badnyák; hanem a halálmadár. Én megölök mindenkit, még ma éjjel, akiben élő szív dobog e falakon belül.
Erre a szóra a Darinka elkezdett reszketni.
- No ne remegj - szólt a Solom. - Teneked mégis megkegyelmezek. Megszerettelek, el nem hagylak. Itt várj reám a legalsó kőfokon, amíg visszajövök. Őrizd a lerakott cifra ruháimat. Én megint felveszem a rabingemet, amiben idejöttem, úgy megyek fel a Verbludhoz. Mikor visszajövök, újra felöltöztetsz a cifra köntösbe, s aztán lemegyünk a násznéphez. Lesz nagy eszem-iszom. Én is részt veszek benne. Valahány korsót, tömlőt felnyitnak, abbul mind nekem kell húznom a legelső kortyot, azután töltik meg vele a nagy ,,butikarát". Te ott maradsz mindig mellettem, s aztán - tudod, hogyan itatja a galamb a fiát? úgy lesz. Te másként nem iszol, mint amit az én számból kapsz. Ez jól illik a mátkapárnak, aki egymást nagyon szereti. No hát tégy úgy, mintha nagyon szeretnél.
- No azt bizony könnyen megtehetem.
- Azután elhozod magaddal a guzsalyodat, s a devernya alatt ott fonsz rajta.
- Hol veszem hozzá a kendert?
- Az én gondom lesz az, hogy mit fonj és miből. Te csak hozd el a guzsalyod. Azután ne félj semmit. Megtartalak. Urad leszek. Nagyasszonnyá teszlek. Hanem nekem engedelmeskedjél, mert különben egyet lehelek rád, s meghalsz.
Mikor a toronyterembe betoppant Solom, a Verblud éppen akkor riadt fel az álmából.
- Megfoglak! Nem eresztelek! - motyogá félébren, a két kezével kapkodva a levegőben. Valamit látott álmában, s azt akarta megfogni. Dühös is volt aztán, hogy elszalasztá ébren. Ahelyett ott látta maga előtt a badnyákot.
- Minek ébresztettél fel! Fakutya! Mindjárt levágom a fejedet!
Solom nem ijedezett tőle.
- Ne vesződjél te az én fejemmel, hanem a magad lábával. Fáj-e még nagyon?
- Rúgnám ki vele a kutyafogadat! Az is fáj; de jobban fáj, hogy nem álmodhattam végig, amit elkezdtem. Olyan szép volt. A menyasszonyom, a szép Milenka ült mellettem, otthon a magam várában; ő töltötte a bort a serlegembe: az a serleg pedig annak a fickónak a koponyájából volt, aki elrabolta őt tőlem. Szomjas voltam, de mégsem akartam a serlegből inni, amíg ő nem iszik belőle - s ekkor, te bolond, fellármáztál.
- Lásd, mért nem ittál hamarább? Nem volnál szomjas. Most pedig bort nem kapsz, hanem nyírvizet. Nyújtsd ide a lábadat, de meg ne rúgj, mert az neked fog fájni. Azt a szép álmodat az én balzsamfüveimnek köszönheted; ha újra bekötöm velük a sebedet, megtalálod folytatását az álmodnak, szép menyasszonyt, koponyaserleget, édes bort.
- No jól van. Ha te énnekem az álmomat visszaadod, háládatos leszek érte. Majd adok én teneked olyan jó álmot, hogy végigálmodhatod alatta a zsidók történetét.
Solom kibontotta a knéz lábát; a seb tegnap óta erősen javult, megszűnt a tüzessége. Ismét bekötötte azt a gyógyfüvekkel, s azután elmondta a junákoknak, hogy a vezér lábát csak szorgalmasan borogassák jégbe mártott lepedőkkel.
- Beszélhetsz ezeknek, vakapád! - zsémbelt a Verblud. - Hisz ezeket éjszakára más tizenkét fickó fogja felváltani, azok pedig részegek lesznek, mint a kecske szüretkor a törkölytől, ma karácsony napja van. Hanem magadnak kell ide feljönnöd éjszakára, te fogod szépen a lábamat az öledbe, s kergeted rólam a szúnyogokat.
- Csak be tudjak jönni hozzád a toronyajtón.
- Hát vedd ki a kulcsot az övemből, aztán tartsd magadnál; aztán majd te ereszd ki ezeket a junákokat, s bebocsátod a másik csapatot.
Azzal elővette az ásítás a knézt, elnyújtózott, s rögtön elkezdett horkolni.
Solom magához vette a toronyajtó kulcsát, a junákokat felbiztatta, hogy lesz estére nagy lagzi, aztán visszament a Darinkához. Újra felszedte a cifra köntöseit, s visszatért vele a násznéphez.
Ősi erkölcs szerint külön teremben volt a férfiak, külön az asszonyok számára terítve, a vőlegénynek nem adtak kést, neki ezen a mai ,,kötés" napján semmit sem szabad elvágni, ha felhozzák óriási fatálon az egész vadkant vagy ürüt, abból a kuma szel le a számára egy darabot, az is metéli fel apró falatokra. A menyasszony pedig éppen nem ül egyik asztalhoz sem, hanem oda kuporodik le egy zsámolyra a vőlegénye háta mögé, s azt kapkodja el, amit az dobál oda neki.
A bogumiloknál megfordítva járják az étekfogások. Legelőször jön a sajt meg a gyümölcs, legutoljára maradnak a mindenféle levesek, amiket kanállal kell enni, a lében úszkáló koncokat ellenben divat három ujjal kihalászni. Erre aztán a menyasszony kötelessége körülhordozni a mosdómedencét és vizeskorsót, s a vendégek kezeit leöblíteni és megtörülgetni, amiért ki-ki tartozik egy ezüstpénzt dobni a medencébe.
Az ivásnak annál nagyobb a ceremóniája. Minden korsó bort előbb ráköszöntenek egy régi istenre, vagy egy újabb szentre, a távollevő atyafiakra, az örömapákra, azután a vőlegényre, a kunvára, a deverire, a szuátokra, s akkor az első húzást a vőlegénynek kell tenni a korsóbul, így jár az sorba a vendégek karéjában.
Ezt a szokást Solom még azzal is megtetézte, hogy a szájába vett borból egy gyűszűnyit a menyasszonyának engedett ízlelni. Azt mondta, az ő nemzeténél ez így szokás. Legyen neki az ő hite szerint.
Az az első korty volt a kermesszel telített olaj. Ővele azért itatták azt meg, hogy bizonyosak legyenek felőle, hogy a zsákmánybor nincs megmérgezve.
- Ittál már valaha bort? - kérdé Solom Darinkától, mikor megitatta, mint galamb a fiát.
- Sohasem, hiszen még pártás vagyok.
- Édes-e?
- Mint a méz.
Az pedig keserű volt, mint a tárnics - a kermeszbogártól.
Hanem Darinka azt mégis édesnek találta.
Tíz, húsz, harminc - ötven korsót, tömlőt kellett Solomnak sorba köszönteni a násznépre. S ugyanannyiból meginni egy kortyot. Ha tiszta bor lett volna, ittasan kellett volna ledűlnie a székéről. Így kiállta. A keserűséget lenyomtatta egy falat haricskakenyérrel, s együtt dalolt a víg társasággal.
Egyszerre azt mondá neki a Darinka:
- Hallga csak! Milyen összevissza megy ez a danolás. Minden ember más nótát fúj.
- Majd mindjárt vége lesz annak - súgá neki Solom. - Te most eredj, hozd elő a guzsalyodat.
A Darinka felkelt, s visszakerült a rokkájával. Már ekkor az egész társaság össze-vissza beszélt.
Hiszen szokás az jól bekapott embereknél, hogy ki-ki magára kiabál, s a szomszédját nem engedi szóhoz jutni; de ezek úgy kiabáltak mint a hagymázosok, egyik sem ügyelt a másik szavára, s a kezeik nem mozdultak hozzá, a szemeik mereven kidülledve néztek; az egyik vigyorgó arcot csinált, a másik rémledezőt; olyan is volt, amelyik kéjt mosolygott, mintha a hetedik paradicsomban volna.
A kuma a nagy bukkarával ütötte az asztalt, kiabálva:
- Bort! Bort! Görög bort! Tengert iszom ma!
- Eredj oda, tölts neki - mondó Solom Darinkának. A Darinka felvette a ciprusi kancsót.
- Nem abból, te! - kiálta rá Solom. - Hanem ebből a jóból.
S azzal fogta a piszkos vizet a medencéből, s azzal töltötte tele a bukkarát színig.
A kuma felhajtotta körömpróbáig a kupát.
- Királyi ital volt! - hörgé utána. - No még eggyel.
Darinka bámulta, nézte, mit csinál az ő vőlegénye. Hisz ez boszorkányság.
Ellenben a sztari szuát oroszlánölő kedvében volt, mind a két öklébe handzsárt kapott, s ordítozott, hogy neki elefántot hozzanak, hadd öli meg!
A Solom pedig kihúzott egy hosszú szalmaszálat az ágyból, s annak a kalászos végével megcsiklandó a vérengző hősnek az orrát.
Arra a sztari szuát bátorsága egyszerre az inába szaladt, reszketve dobta el a fegyvereit, s fogvacogva könyörgött:
- Jaj, kegyelmes bögöly! Irgalmazz, kegyelmezz, ne szúrj agyon a fullánkoddal! - s elbújt az asztal alá, onnan dödörögte dideregve: - Jaj megöl az a nagy dongó.
Ezen még jobban elbámult Darinka. Bűbáj van ezzel a fiúval! Majd meg azt tette, hogy a holtmereven bámuló Stacheónak ráfújt az arcára, s arra az elkezdett kezével-lábával rángatózni, vihogott, sikongott, hogy őt az ördögök csiklandozzák.
Minden férfinak valami szokatlanul el volt változva az ábrázatja; de valamennyi között legcsodálatosabb volt a Szlóné, aki azt hitte magáról, hogy ő repül, azzal az idomtalan kövér termettel; tündérországba repül, ahol bájos arák veszik körül; csókot ád jobbra, csókot balra. Ahhoz hozzálépett Solom, s adott neki egy pofont jobbról, egyet balról, csak úgy csattant.
A Szlón gyönyörittasan mondá rá: köszönöm, szőke tündérkém, köszönöm, barna tündérkém! Azt ő csókcsattanásnak vette.
- Jaj, te mit csinálsz? - szörnyűködék a Darinka.
- Te fogd össze a lepcsest. Ülj a guzsalyodra, és fonj.
- Ugyan mit fonjak? Gyapjút vagy lent?
- Mindjárt kapsz, amit fonj! - szólt Solom, s kihúzva a görbe kést a kuma öve mellől, levágta vele annak a két hosszú üstökét, ami befonva csüggött a vállára. A kuma engedte, pedig ez a legnagyobb csúfság egy bogumilra, ha az üstökét levágják. Aztán sorba vette valamennyit, mindannyinak lenyiszálta a hajfonadékait.
- Nesze medveszőr, nesze oroszlánsörény! Fond össze kötélnek.
Darinka azt gondolta, hogy az ő vőlegénye maga az ördögök nagymestere. Megtette, amit parancsolt neki.
- Mit csinálsz? Mit csinálsz? - kérdezé rebegve.
- Mit csinálok? Ítélet napját csinálok. Nem látod, hogy ezek mind meg vannak már gárgyulva? Méreg volt, amit ittak, csak mi ketten nem vettünk benne részt. Annak köszönd, hogy az én szájamból ittál.
- De a Verblud meg annak a junákjai még megvannak a toronyban. Azok nem ihattak a méregborból.
- Jó helyen vannak a toronyban, nálam az ajtójuk kulcsa. Majd eljön az ő soruk is. Ha a köteled készen lesz, leereszted a bástya fokáról, s a fehér fátyoloddal jelt adsz. Ott rejtőznek az én bajtársaim; felmásznak a kötélen, s akkor kiszabadítjuk a taposómalomba meg a foncsorítóba zárt rabszolgákat, azok csak arra várnak, hogy a jeladó kürtöt hallják, elő fognak rohanni, s akkor aztán megfizetünk mindannyian, ki mivel tartozik a házigazdájának. Csak te jó erősre fond azt a kötelet, csomókat köss rajta, hogy jól lehessen benne megfogózni.
A másik gyermek szót fogada a vakmerőnek, s fonta a kötelet hosszúra. Az egész násznép hagymáz-álomban őrjöngött már, senki sem látott és nem érzett semmit, ami vele történik. Beszéltek embertelen szavakat, s verték fejeiket a falba, a sztari szuát a nagy fakupát, a bukkarát rágta a fogaival, s ette, mintha mézeskalács volna; a Szlón az égő fáklyába nézett, oly közelrül, hogy a szemöldökét elperzselte nála, s azt dadogta: milyen sötét van; a vőfély a földön hevert és úszott, azt hitte, a tengerben van, s fújta a szájába tóduló hullámot, és kiabálta: segítség!
Egyszer csak berohan a terembe az a rabszolga, akinek az életét megváltotta Solom, s akinek a dolga volt az udvaron levő nép között a tömlős bort kiosztani, s ha aztán mindenki el lesz kábítva, felnyitni a taposómalom kapuját, s kibocsátani a rabszolgákat.
- Végünk van! - hebegi a rabszolga. - Itt jön a Verblud a junákjaival. Hogy te nem küldted a felváltó csapatot, kitörték az ajtót.
- Bocsásd ki a rabszolgákat! - kiáltó neki Solom.
- Nem lehet, a Verblud junákjai elállták a hozzájuk vezető kaput, nyolcan. Ő maga idetart negyedmagával.
- Darinka! Fuss a bástyára! - szólt erre az arához fordulva Solom.
A menyasszony felkapta a guzsalyat, a fonott kötelet, s elmenekült a terem hátulsó ajtaján.
A Solom is elfuthatott volna azon a résen, de neki más gondja volt, nem a futás. Útjába állni a Verblud dühének addig, amíg a társai felmásznak a falra.
- Te vesd magad az asztal alá, s tégy úgy, mint a többi bolond! - utasítá a rabszolgát. Az meg is fogadta a szót.
A Verblud recsegő hangja már ott hangzott a tornácban, éktelen káromkodásokban nyilatkozva.
A waráng királyfi érezte, hogy most nagy próbát kell kiállnia. Ha ebben helyt nem áll, az egész terve dugába dűlt. Holnapra ezek kialusszák a mámort, s azontúl a méreg hatása is enyészni fog. Nyugodtan kellett szembenéznie a veszéllyel.
Eléje ment a Verbludnak.
Az, jobb kezében a kelevézét tartva, s a fájós lábát azzal támogatva, jött sántikáló lépésékkel; utána négy junák, kivont karddal és a balján pajzzsal. Mindenféle rossz indulat rítt ki a tekintetéből. Szerteszét nézett, elbámulva az őrjöngő atyafiakon, s aztán egyszerre a dárdája hegyét a Solom mellének irányozva rárivallt:
- Megállj, kölyök.
- Én állok. De te ne állj, hanem ülj le, mert megrontod a lábad.
- Ne legyen neked gondod az én lábamra, hanem a magad kutyafülű fejére. - Te badnyák! - Ej de cifrára fel vagy öltöztetve!
- Fel bizony, mert most vőlegény vagyok. De mihelyt leteszem ezt a gúnyát, megint a badnyák leszek, s a te csontodat hegesztem.
- Nincs annak már semmi szüksége rád. Ebcsont beforr. Ha fájna, nem jöhettem volna ide. Hát te csak vőlegény vagy most? Hol a menyasszonyod?
- Mindjárt itt lesz, csak a kontyát felfőkötőzzék a nyoszolyó asszonyok.
- Hát a násznépeddel mi történt itt?
- Látod. Vígan vannak.
- Nem értem, hogy mit beszélnek.
- Nem bizony; mert görög borokat ittak, s azoktól az ember görögül beszél.
- Hazug babuka vagy! Méreg volt a borban, amit ellopattál velük a warángok pincéjéből, attól lett az egész vár népe mind kórságossá.
- Én magam együtt ittam velük egy korsóból; magam ízleltem meg minden bort legelőször, s látod, semmi bajom.
- Mert az ördög szereti a magáét. Neked nem ártott az meg. Jó szerencse, hogy én meg a tizenkét vitézem nem ittunk belőle. Hát ezeknek a bogumiloknak hova tetted az üstökeiket?
- Azok bizony fel lettek áldozva a keresztyén vallásnak. Tudod, hogy az üstökfonás pogány szokás. A pap rábeszélte őket, hogy vágják le.
- Hamarább elhiszem, hogy a medve azért nem visel farkat, mert a fogadása tartja. Te csúfítottad őket így el. Te vágtad le a kontyaikat.
- Ugyan hová tettem volna?
- Eladtad anyádnak, a pusztolovicának, hogy fonjon olyan kötelet belőle, amin fel lehet kapaszkodni az égbe. Nem mégy oda. Az én lábam meggyógyítottad. Látod, járni tudok rajta. Ezt neked köszönöm. Hát meghálálom. Hazaküldelek az apádhoz. Ördög volt az apád, odaküldelek hozzá a pokolba.
- Nem félek én a te ijesztgetéseidtől, zsupán! Te megesküdtél, hogy énnekem semmi porcikámat nem engeded bántani, s ez a te esküvésed engem jobban betakar, mintha a láthatatlanná tevő tündérpalást volna rajtam.
- Ezt jól mondtad, bagoly! Nem is bántja senki semmi ízecskédet. Semmi tagodat el nem szakítjuk, sőt még jobban hozzád ragasztjuk. Egy darabban hagylak. Csakhogy éppen megförösztelek egy jó kis forró szurokban. Hogy fog tetszeni?
Solom nagyot kacagott erre a szóra. S a nevetés egész természetesen jött magától az ajkára. Az villámlott a fejébe, hogy a szurok felforralásához idő kell, s ha időt nyer, életet nyer. Még ő kapja majd a halál kaszájának a nyelét a kezébe.
- Hahaha! Hisz ez meg éppen gyönyörűség nekem. Otthon a tündéranyám mind abban fürösztött. Majd meglátod, hogy úgy jövök ki belőle, fehéren, mint a hattyú. Csak egyre kérlek.
- Akármit kérsz, ráadásul a szurokfürdőre, a tied.
- Azt, hogy a menyasszonyom is hadd fürödjék meg velem együtt.
- A forró szurokban? A bizony úgy is illik. Ki-ki párjával. Badnyák a mátkájával. Junákok! Készítsétek a fürdőt. Hétféle füvet hányjatok bele, hogy illatos legyen.
A nagy ivóterem végében volt az óriási kandalló, aminek a kürtőjéből vastag vasláncon csüggött alá a roppant nagy kondér, amiben egyszerre egy egész tulkot vagy vadkant szoktak vetrencének főzni. Annak a ma estére való tartalma már kifogyott; csak a fenekén rotyogott még a zsíros, borsos lélötty. A tűz égett alatta.
Ez jó lesz most szurokfőzésre.
Amíg a junákok a szurkot a tűzön forralták, a Verblud sorra járta az atyafiakat, rázogatta, költögette. Az mind másról beszélt neki, csak azt nem akarta tudni, hogy felébredjen.
- Ilyen pokolbeli varázst hozni a házhoz! - agyarkodék a Verblud. - Rám néz valamennyi, s az egyik menyecskének néz, a másik sárkánykígyónak. - Hát te rabszolga itt az asztal alatt! Te is bort ittál?
S a kopjája nyelével nagyot lökött a rabszolgán, aki a Solom híve volt.
Az azt mondta rá, hogy ,,köszönöm az áldást".
- Ki vagy te? - rivallt rá a Verblud.
- Hát csak ismered a királyodat? - dörmögé a rabszolga.
- Ez abban van, hogy ő a bosznya király! Hát engem kinek tartasz?
- Te vagy Chrysostomus archimandrita.
- No már ahhoz csakugyan hajazok. S aztán mit hoztam neked?
- Az aranyrózsát hoztad el a pápától.
- No már azt Isten úgyse megkapod!
S azzal fogott egy szurokfáklyát, annak az égő kanócát odaszórta a rabszolga kinyújtott tenyerébe.
A rabszolga arcán egy vonás sem rándult félre a fájdalomtól, amíg a kanóc a tenyerét égette.
- A Szentháromság Isten fizesse meg ezt neked százezerszer - mondá álomjáró hangon.
- Bakfitty! Vadszamár! - dörmögé a Verblud, s odaköpött a fickó markába, hogy a kanócot eloltsa. Ez az áldás szeget ütött a fejébe.
A kandallóban fortyogó üst okádta már a fekete füstöt a benne fövő szuroktól, amit a junákok dárdáik nyelével kavartak.
- No királyfi, kész a fürdőd! - mondá gonosz nevetéssel a Verblud.
- Mindjárt megyek - szólt a királyfi - csak a gúnyámat vetem le.
S elkezdett vetkőződni. Azzal is készen volt.
- Hozzátok elő azt az üstöt.
A négy junák két rudat dugott keresztül a nagy üst négy fogantyúján, s leemelte azt a tűzről; odatette a terem közepére.
- Mindjárt ugrom, csak a menyasszonyomat várom.
- Kiálts neki, hogy siessen.
- Héj Darinka! Darinka! Hol vagy? Jöszte már sebtiben! - kiabált a Solom.
Egyszer aztán felhangzott a Darinka szava onnan a feljáróról, ami fel a bástyára vezetett.
- Jövök, vőlegényem!
- Repülj hát. Nézd, de nagyon várlak!
- Itt vagyok, ragyogok! - kiálta a leány, a hágcsóról nagyot ugorva a terembe; kezében forgatta a guzsalyszárat a körüle csavart kötéllel.
- Hahaha! - nevetett a Verblud. - Ez ugyan derék menyasszony! Éppen hozzád illik. Egy királyfi meg egy rableány! Panka! Vetkőzzél szaporán! Most én vagyok a kuma.
(A bogumiloknál az a szabadalma volt a násznagynak, hogy a menyasszonynál a nászéjen ő teljesíté a szobaleányi szolgálatot.)
- Jaj, szégyenlem - mondá a Darinka. - Ne nézz ide, kérlek.
- Hogyne néznék? mikor nézek!
- No hát vakuljon meg a jobbik szemed!
Erre a szóra egy íjhúr pendülése hangzott valahonnan a magasból, s abban a pillanatban egy sivító nyílvessző állt meg a Verblud jobb szemében, s arra mintha az égből potyognának alá, rohantak elő a hágcsóról a waráng suhancok, nagy rivallással.
- Ne hagyd magad, Solom!
A királyfi párduci gyorsasággal ugrott az egyik alvó férfihoz, s kirántá annak az öve mellől a handzsárját.
- No hát Verblud! Most már én viszem el a te koponyádat a menyasszonyod szeretőjének. Jó lesz neki imádságoskönyvet támasztani.
De a Verblud még nem adta meg magát. Olyan volt, mint a megsebesített medve; végpercében a legfélelmetesebb. Nem vesződött a szemébe lőtt nyíllal, hanem két kézre kapta a nehéz dárdáját, s úgy rohant a királyfira. Őrajta láncból font páncél volt; az pedig mezetlen, mint Dávid a Góliát előtt.
Hanem rohantában elkapta valaki a Verblud lábát. Éppen azt a sebesült lábát, amit a Solom már félig meggyógyított. Az alvást színlő rabszolga volt az.
A Verblud egyet nagyot ordított a fájdalomtól, s térdre bukott. A második kiáltás már nagyon rövid volt, mert a Solom egy csapással leütötte a fejét; s aztán felkapta azt az üstökénél fogva, s úgy mutatta fel a magasba.
- Ilyen magas volt valaha!
A waráng fiúk rézszekercét villogtatva rohantak a vezérükhöz, míg a menyasszony diadalmasan borult a vállára.
A négy junák pedig rémületében elejté a cepelt üstöt, a szurok feldűlt, a füstje lángra lobbant a tűztől, s akkor aztán a szétfolyó pokolsár, mint a tűzokádó ürüléke terült szerteszéjjel, lángnyelveket lövellve a magasba. A junákok az égő szurkon keresztül rohantak az ajtónak, felszedve az opánkáikon a lángoló degetet, s úgy szaladtak ki az udvarra, minden lépésüknél lángnyomokat hagyva maguk után, kinn levő társaik nagy rémületére.
A waráng suhancok pedig a hátulsó hágcsón keresztül menekültek el a királyfival, Darinkával, meg a hű rabszolgával együtt fel az oszlopos erkélyre, otthagyva a pokol módra égő termet, elkárhozottul ordító lakóival.
Az udvaron nagy riadal támadt: a nyolc junák otthagyta az őrzött kapukat, s futott a várkapu felé, hanem a waráng fiúk nyilai utolérték őket, hírmondónak sem futott el egy is.
Erre aztán a rabszolgák népe kitört kínzó műhelyeiből, s megkezdődött a gyilkos bosszúállás, aminek a magja emberöltő időn át el volt vetve.
A bogumilok még védni sem tudták magukat, álmukban, dicstelenül rabszolgafegyver ölte le őket.
Mikor a hold feljött a hegyek mögül, csak elbámult, hogy hova lett az éjszaka? A mosszori vár lángja messzire bevilágított hegyet, völgyet és csillagos eget.









Jókai Mór: A három márványfej


XVI. Az ostrom
Tvartimir knéz ezalatt igen jó fogást csinált a bizánci úton, s azzal a nyert zsákmányt öszvérestül, tevéstül hajtva maga előtt, nagy sietve igyekezett hazafelé, hogy legalább az ünnep utolsó napjára otthon legyen. A gyónást nagy kár lett volna elmulasztani. Biz az ilyen vitézi kaland nem megy végbe némi áthágása nélkül a tízparancsolatnak. A legényfiúk is igyekeztek haza a kedveseikhez, ámbár az esketési napról el is voltak késve.
Amint azonban az égbe nyúló Dinára hegyszakadékából kibukkantak, megdöbbentő látvány tárult fel egyszerre a szemeik előtt. Mintha az átelleni gömbölyű hegy mögül akarna feltámadni a nap: nem is a nap, az északi hajnal inkább, az egész ég tűzvilágban lángol, az ős tölgyfaerdők feketén csipkézik ki a lángpalástot.
Azon az erdőn túl van a mosszori vár.
A bogumilok most már nekieresztett kantárral vágtattak előre, Tvartimir és fiai elöl a csapat élén, a prédát hátrahagyták, nem törődtek vele, utat sem kerestek, hanem keresztül erdőn-bozóton törtettek hanyatt-homlok a sűrűnek, a tűzvilág a fák között is átcsillámlott, jó vezér volt. A híres dalmata paripák, hosszú bozontos sörényeikkel, széles homlokú fejeikkel, földet verő farkaikkal, amint a vészt megérezték, annál jobban rohantak előre; amitől más mén megijed, az éjjeli tűzvilág, az őket dühbe hozta, vad nyerítésük volt a trombitaszó, amivel egymást ösztönözték.
Az égő vár nappali fényt árasztott maga körül, mikor a knéz csapatja az erdőből előtört, úgyhogy a bogumilok bronzsisakjai s a tüszőik boglárai ragyogtak benne.
Tvartimir ordított a kétségbeeséstől. - Fiam! Szlón! Feleségem! Vőm! Váram! Kincseim! - Pedig még nem tudta, hogy mi történt.
Megsarkantyúzta a lovát, hogy sebesebben kaptasson fel a várhegyre vezető úton. A közfalon nem látszott rés; a kapu nem volt betörve: nem lehetett azt gondolni, hogy a várat ostrommal vette be valaki. Talán csak véletlenül támadt tűz gyulladt ki ott benn, a faházak égnek, még azokért nem kár.
Ámde amint fele útján járt, egyszerre csak hall három ismeretes füttyentést a légben, s arra egy nyílvessző a sisakján koppan nagyot, egy második a tüszőjét fúrja keresztül. Jó szerencse, hogy tele volt arannyal, abban eltompult a hegye. A harmadik nyíl azonban a lova nyakában akadt meg, s arra a paripa elkezdett ágaskodni, hánykolódni, majd ledobta a lovagját a nyergéből.
Azután egy egész kardala hangzott a süvöltő nyilaknak, s mintha óriások hárfáját vernék, úgy pengett a vár bástyáján a sok tegezideg.
- Ellenség van a várban! - kiálta Tvartimir a fiainak.
- Talán a rabszolgák lázadtak fel! - mondó Tirimir, a legidősebb fiú.
- Tíz rabszolga nem ér fel egy bogumillal.
- A mieink bizonyosan részegek voltak. Múlt éjjel Boxiohu ünnepe volt. A Szlón rest barom s a Verblud sánta kutya, azok miatt felfordíthatták a várat.
- Majd mindjárt meglátjuk, hogy ki van a várban.
A knéz rögtön parancsokat osztott a vitézeinek. A bogumilok mindenféle stratagémával jártak: várostromhoz is értettek. Egy részük leszállt a lóról: azoknak hosszú, teknő alakú pajzsaik voltak, bivalybőrrel bevonva. Ezek a rövid, egyenes, kétélű kardot a fogaik közt tartva, a jobbjukban a kelevézt szorítva, mint egy zárt palánk haladtak előre: hegynek fölfelé. Azalatt a többiek lóháton nyomultak utánuk, lovaik fejére legörnyedve s kézíjaikat felajzottan tartva, s amint a bástyafalon egy fő, egy emberderék felbukkant, jól célzott nyilaikkal egybe üdvözölték.
A bástyatetőről azonban most már nem nyilakkal lőttek, hanem nehéz köveket hengerítettek alá; a robogó szikla egy-egy rést ütött az ércpalánkon; de azért fel nem tartóztatta azt: a pajzsok ismét összezáródtak, s az ostromló fal nyomult előre rendületlenül.
A bogumilok elértek a bástya alá, dacára a kőzápornak. Ők nem használtak lábtót a bástyaostromláshoz. Egyik sor harcos a másik vállára lépett; az alsók pajzsaikat a fejük fölé emelték, s mikor négy-öt sor harcos, mint egy lépcsős lejtő, a bástya párkányáig fölért, akkor a hátul maradt lovasok egyszerre leszöktek a nyergeikből, s bal karjukon a kerek pajzzsal, jobbjukban a kétélű karddal, egy futamodásra felrohantak a pajzstetőzeten, mintha házhiúra futnának fel; s onnan szilaj ordítással szöktek fel a párkányra az ellenség közé.
Az ostromlottak csak ekkor mutatták meg, hogy mit tudnak. Egyszerre csoportostul álltak fel a bástyafokra: buzogány, szekerce, nehéz pöröly, faltörő vasrúd volt a kezeikben, amik ellen nem oltalmaz meg a kerek pajzs és a pikkelypáncél, amit a bogumil visel. Ők maguk csupa félmeztelen alakok, aminők a bányák üregeit lakják, darócrongy, irhabőr lóg a csípejükön; de a vezérükön még az sincs, az egész meztelen. De még szakálla sincs, sima képe azt vallja, hogy gyermek, csakhogy a két keze mást mond: mind a két öklében egy-egy szekercét forgat, sújt jobbra, sújt balra, s ahová üt, pajzs hasad, koponya törik, vér kiomlik; olyan mint egy valódi hadnemtő. S aközben szavával, csattanó hangjával biztatja a népét, s mikor a füle mellett egy-egy nyíl elsivít: ráfúj, mintha szúnyogot fújna el.
A bosszúálló rabszolgahad és a waráng legények visszaverték az első rohamát a knéz harcosainak; s akkor egy nagy vaskondérból égő ként zúdítottak alá a falig emelkedő öt sor pajzsos vitézre. Arra a pajzstető egyszerre kezdett roskadni. A lecsorgó kén elkábította a vitézeket. Az egész testudo felbomlott, a támadóknak hátukra vetett pajzsokkal kellett tovamenekülniük; s amint aztán megkezdték a futást a lejtőn lefelé, addig meg sem álltak, míg az erdő széléhez nem értek. Egy-egy utánuk lódított malomkő gázolva taposta el a menekülőket.
Tvartimir, mikor a visszakerült vitézei homlokán meglátta a sebeket, pajzsaikon a hasadásokat, azt mondá:
- Ez nem a rabszolgák keze szennye! Ez a warángok szekercéinek a köszöntése. Ismerem a szavajárását!
A warángok vannak a várban.
Az ő csatadaluk az, ami a visszavert ostrom után felhangzik. Hősi rohammal, bogumil módon, ez a vár be nem vehető.
Ezt csak görög módra lehet elfoglalni. Visszahúzódni az erdőbe s ott maradni lesben, lappangva. A lovakat azalatt leviszik a völgybe, hogy a nyerítésükkel el ne árulják a megszállók ittlétét.
A vár és a város porig fog égni, a bennlevőknek ott nincs maradása. A vereskakas lángfarka már a kőfalak ablakain is kezd kilobogni, s a főtorony rézteteje sem állja sokáig, hogy ott rázza a válláról a ráomló zsarátnokot, a gerendázata majd meggyullad az izzó burkolattól, s akkor az is beomlik. A várban levő ellenség kénytelen lesz kijönni az elpusztult omladékok közül s az erdőn menekülni. Akkor aztán belejut a kelepcébe, ahonnan egy sem viszi el a fejét. Vagy pedig leszorulnak a bányaüregbe, ahol azután maguk magukat fogják meg, mert a búvó folyam völgyéből nincs kijárás. Az egy csapda: farkasverem. Vagy pedig jön egy éjjeli zivatar, melynek palástja alatt észrevétlenül lehet megközelíteni a bástyafalat, s mielőtt az ostromlottakat az álmos őrök fellármázhatnák, bennteremnek a bogumilok a várban.
Kedvezett a szerencse.
Még két napig égett a vár: utolsó volt a nagy torony, mely kigyulladt belülről; mikor a nehéz réztető lezuhant, az egész hegy megrendült az omlásától, s aztán lángolt ott magában a főóriás, mint egy rengeteg pogányoltár. A falba beépített koponyaábrák úgy vigyorogtak a messziről néző bogumilok szeme közé.
A második nap éjjelén megfordult a szél, s a füstöt úgy leverte, hogy az egész völgy megtelt vele. Nagy gomolyogva jött az erdőt nyövő dalmata forgószél onnan a Dinára hegy felől. A puszta légnyomás kioltá egyszerre a tüzet a toronyban, a füst közül csak az izzó gerendák világítottak még elő. Azután nekieredt a hófergeteg, amely úgy ontja a havat, hogy ilyenkor a pásztornak folyvást körben kell hajszolni a juhait, kecskéit, hogy szérűt tapossanak maguk alá, különben reggelre pakulárostul együtt el vannak temetve.
Ez volt a lesben állóknak való idő.
Se eget, se földet nem lehetett látni. Egész a bástyafalig felnyomulhattak a hózivatar alatt, senki sem vette őket észre.
Nagy bámulatukra még a bástyakaput is nyitva találták. Még csak a kolonc sem volt rajta. Bemehettek akadálytalanul az udvarra.
Az egész bástyán egy őrt sem találtak.
A tűz mind kialudt már a romok között, a szakadó hó kioltotta az utolsó zsarátnokot is, csak a torony pinceboltjából emelkedett még ki, mint egy halott vár kísértete, valami fehér gőzfelhő, ott még a megolvadt réztető lávája forr.
A torony kapujának kettős szárnya pedig ki volt fordulva a sarkából, és azok is félig elégve. Be lehetett menni a várba.
A vitézek óvakodva hatoltak előre, magasan tartva a pajzst, hajításra készen a kelevézt, fogaik között a kardot: cselvetéstől lehetett tartani. Sehol sem ütköztek élő ellenségbe. Ellenben a földön heverő hullákba minden lépten-nyomon, amiket már nagyban eltemetett a hó, csak egy megmerevült kar emelkedett fel itt-amott a hófúvás alól.
Az ostromlók maguk is alig láthattak a nagy förgetegből a dárdájuk hegyénél odább. Csak megbotló lábuk tudatta velük, hogy itt egy háznak a tanórkapuja volt, amely földig égett, emitt egy mestergerenda a nagy őrdúcból. Itt volt valaha a város!
Itt nem volt kit keresni; a kőépület lépcsőgádorán siettek fel: ott már nem hordta a szél a szemükbe a havat, hanem annál sötétebb volt. Rátaláltak a nagy ivóteremre. Ott még volt valami világosság. Abba a gödörbe, amiben a fekete dalmata bort szokták tartani, mind összefutott a nagy tűzben megolvadt réz, cin, arany, ezüst, vas; serleg, kondér, sisak, az még most is izzott, s veres fényt kölcsönzött a pokolsötétnek.
Visszatoppantak az ajtóból. Egy csontház volt ott, feketére égett embermaradványok. Csak a koponyák hiányzottak belőlük. Hát azokat hová tették?
Felkutatták a rom minden zugát: az ellenségnek csak a keze nyomát találták mindenütt, de a lába nyomát sehol. Hová futhatott el?
A bástyáról jelt adtak a knéznek, kürtszóval, hogy a vár el van foglalva, s az rögtön nyomult utánuk egész hadával.
- Le ne öljétek őket! - ordítá messziről. Ő akarta a meglepett ellenséget szemenkint halálra kínozni.
Nagy volt aztán az elbámulása, mikor a toronykapuhoz érve, semmi csatazajt sem hallott, s a kapuban állongó őrök azt mondták neki, hogy az egész várban egy élő lelket nem találtak sehol.
- Egy élőt sem? - hördült fel Tvartimir. - Hát az enyéim? Hát a leányok? Hát a gyermekek?
Senki, senki!
Mint a kölykevesztett medve, mint az oroszlán, mint a behemót, úgy rohant ordítva végig a puszta folyosókon, kedvesei nevét kiabálva, ha egy holttestbe botlott, felkapta karjánál fogva, s még fájdalmasabb sikoltással ejté ki kezéből. Nem volt annak feje.
Felfutott a kőlépcsőkön abba a lakosztályba, ahol saját hozzátartozói laktak. Az is ki volt égve.
- Hová lettetek? Hová lettetek?
S aztán sorba kiáltozta a neveiket.
- Te Marinka! Te Szlón fiam! Te Verblud vőm!
Egyszerre csak felszakadt a hófelhő, a szél kettérepesztette, s a sötétkék égen előtündökölt a tele holdvilág.
S arra száz meg száz férfiajak kiáltása csendült fel egy egyetemes jajszóban, amilyen egy szíven talált férfinak a jajkiáltása. A leégett város helyén, aminek a négyszögű határát még jelölte a szerteszétdúlt, félig elégett palánk, ott éppen a piac közepén, ahol azelőtt a kereszt állt, volt egy iszonytató gúla emelve - levágott emberfejekből; a legfelső koponyákon nem volt már emberi ábrázat, ezek az ivóteremben úgy összeégtek; csak a gúla zárköve, a legfelül tett fő volt ép és ismerős: az volt a Verblud feje, a vőlegényé, a szemébe lőtt nyíllal, amit a Solom levágott és magával hozott.
Tvartimir knéz onnan a folyosó magas erkélyéről csak egyenesen levetette magát arccal az udvarra, ha társai fel nem fogják a karjaikkal, bizonyosan nyakát szegi.
A koponyapyramidon még volt valami nevezetes; de azt csak később értette meg az ember, hogy mi az. Egy hosszú guzsaly szár volt odatűzve a csúcsába, s azon lobogott a sok levágott üstök, mint valami lenköteg, mint a rokka bábja.
Tvartimir odarohant a rémséges gúlához, s lerántotta annak a csúcsáról a Verblud fejét, s két kezébe fogta, nagy zokogva.
- Óh te hősöm! Te dicsőségem! Házamnak fényes világa! Kioltott ki téged? Ki tudott tégedet megölni? Hah! Gyáva nyíl döntött le!
S a koponya szemébe lőtt nyílon megismerte a waráng betűket; küldőjének a rovásnevét.
- Hol a többiek? Az öregek? A gyermekek? Szólj! Mondd meg! Verblud! Dicső fiam!
Az nem mondta meg; hanem a szélben lobogó zászló megmondta neki. Kezébe akadt a guzsalyszár.
Azon aztán felismere a levágott kontyokat.
- Ez a komám üstöke volt, ez a fakó! Ez az ősz a legvénebb kapitányomé, ez a szénfekete volt a pandúré. Ez a guzsalyszár a bosszúállás a waráng királyné felcsúfolásáért!
S azzal odavetette magát a koponyahalomra, és sorba csókolta valamennyit. Mind az ő kedvesei voltak.
- Kelj fel apám! - kiálta Tirimir, a legidősb fia. - Nyomára akadtunk az átkozott gyilkos hadnak.
- Hol vannak? - hörgé feltápászkodva az apa.
- Itt vannak a föld alatt, alattunk. A bányába menekültek le a gyávák.
A harcosok a taposómalmot felkutatva, annak a gépezetét még elrontatlan találták, más minden műhely össze volt rombolva, kádak széttörve, hajtókerekek szilánkká hasogatva; de a felhúzógép megmaradt. Természetes, hogy a legutoljára leszállók nem ronthatták azt el.
S hogy csakugyan ezen az úton szöktek ki a várból, és hogy mi szándékkal tették ezt, azt sejteti a padlaton elszórt rozs és árpa. Ezek az élelmiszereket is levitték magukkal a bánya üregeibe, s hosszú ellenállásra készülnek.
Onnan a bányából ugyan nincs hová menniök többé, mert a tárnakijáratok mind a Bludár völgyébe nyílnak, amelyből nincs szabadulás; s ha a bogumilok az aknalejáratot befalazzák, akkor azok oda alant elénekelhetik a saját halotti zsolozsmájukat: el vannak temetve eleventen.
De az ilyen temetés nem oroszlánok szája ízéhez való. Ők a vérét akarják az ellenségnek inni. Igenis, meginni. Serlegbe öntve, ahogy a görög történetírók festik a ,,vérbulcsút".
- Utánuk! Le a föld alá!
Ez volt az általános riadás.
Hat ember fér csak el egy bivalybőrtömlőben, mely egyszerre alászáll a taposómalom korongján. Ennek a hatnak az egész ellenséggel kell megütközni és viaskodni addig, amíg a másik tömlő új csoportot szállít alá. A küzdtér szűk, egy bányafolyosó: karddal, szekercével vágni nem lehet ott, mert a sziklapadmaly alacsony, csak két ember küzdhet egymás ellen. Azok közül az egyiknek meg kell enni a másikat.
Ki legyen az első hat, aki alászáll?
Mindenki tódult a leszálló tömlőhöz, mindenki első akart lenni.
- Félre innen! - kiáltott Tvartimir, az öreg. - Én leszek az első.
- Eressz engem inkább - szólt Tirimir, visszatartva az apját.
- Lódulj! Neked nem volt feleséged, se fiad, se vőd, akikért bosszút állj.
S azzal beugrott a tömlőbe. Még öt vitézt választott ki maga mellé.
Az öklébe fogta a jazditot, a végső harc fegyverét. Ez olyanforma, mint egy kengyelvas, a végén háromszögletű tőrrel. Ezzel csak taszítva harcolnak, mikor már a sűrű sokaságban se kard, se buzogány nem dolgozhat, hanem ennek az ütésétől aztán se pajzs, se vért meg nem védelmez. Ilyen kell a föld alatti harchoz.
- Eresszétek a bodont! - kiálta a knéz, s még aztán azalatt, hogy a tömlő alászállt, elővette az oldaláról a kürtöt, és belefújt háromszor. Hallják meg azok a vakondok oda alant, hogy érkezik, és álljanak vele szembe!
*
Disputa
Kritikus. De már ez mégis erős dohány, amivel a szerző az olvasó pipáját megtölti. Ilyen pogány vérontás, pusztítás, betlehemi gyermekgyilkolás, vérbulcsú, koponyapyramid egyhujjában! És mindezt miért? Azért, hogy a waráng király feleségének egy guzsalyszárat küldtek prezentbe. Tudom előre, hogy mit akar rá a szerző előhordani. Hogy ez a kegyetlenkedés mind az akkori elvadult erkölcsöt jellemzi. Az ótestamentumban is találunk ilyen vérfürdőket. Dzsingisz kán is emelt a bokharai pusztán koponyapyramidot, mégpedig negyvenezer fejből, s a törökök által épített koponyavár Nis mellett még nemrégiben is látható volt. Ez mind historice megáll. Sőt az is nemezisnek vehető, hogy az állítólagos mosszori vár homlokfala olyan szépen ki volt rakva ellenséges koponyák architectonikai ábráival, és így csak a kölcsön lett nekik visszafizetve a saját várukban - azonban itt a regényíró jön bírálat alá, nem a historikus; amit megtehetett Dzsingisz kán, Józsué és Kara Musztafa, azt nem teheti meg egy tizenhárom esztendős fiú, ha még úgy oroszlántejet szopott és sárkányvért ivott is gyerekkorában; egy kezdődő regényhős, akit a szerző a közönség rokonszenvével akar megajándékozni, de akitől aztán arra a hírre, hogy ez a nemes érzésekkel teljes királyfi képes volt az ellenséges törzs asszonyait, leányait, gyermekeit mind halomra gyilkoltatni, nemcsak az olvasó fordul el iszonyattal, de még magam is, aki különben flegmatikus ember vagyok, képes volnék a papírvágó kést kezembe ragadva, együtt szállni alá az öreg Tvartimirral, s ha meg nem kapjuk ezt a ribanc kölyket, és ki nem fordítjuk a bőrét, hát a szerzőt négyelem fel ezzel az ollóval!
Szerző. Bocsánat. Hátha nem ölette le a királyfi azokat az ártatlanokat?
Kritikus. Akkor hová tette őket? Ahá! Ezt magunk is szeretnők tudni. Így tehát nagy vigasztalás az olvasóra nézve, hogy most következik egy olyan fejezet, amiről még a szerző sem tudja, hogy mi mindenféle lesz benne.
*
Az öreg knéz nem várhatta, míg a tömlő földet ér; előre kiugrott belőle, jó szerencse, hogy a nyakát ki nem törte.
Még akkor is belefújt a kürtjébe, hogy kihívja a tusára ellenségeit.
Azonban a kürtszó végig visszhangzott a sötét tárnafolyosón, s nem felelt rá semmi nesz.
- Nem vártak be itt a szorosban a gyávák! - agyarkodék Tvartimir. - Pedig tudták, hogy hatnál többen nem jöhetünk le egyszerre! Nem tetszett nekik a tusa ököl ököl ellen! Bizonyosan a nagy templomban gyűltek össze, ahol nagy sokaságban harcolhatnak rendes fegyverekkel. Keressük ott őket!
A junákjai le akarták beszélni, hogy hatodmagával ne rohanjon neki egy egész tábornak, de nem vett be semmi tanácsot. Addig azonban mégiscsak türtőztetnie kellett a haragját, amíg a vitézek előkeresték a tűzszerszámot, hogy fáklyát gyújtsanak, mert anélkül az ember a bányában falnak rohan, gödörbe esik. A kova, acél, kénfonál minden régi harcosnak ott volt a tüszőjében, még ha eltemették is, vele ment a másvilágra. Nemsokára égett a két fáklya, egyet elöl vittek, másikat hátul.
Az a nagy templom pedig nem azért neveztetett így, mintha abban a föld alatti istenek számára lett volna felállítva valami kárhozatos oltár, hanem csupán az alakjánál fogva. Egy roppant átmérőjű körterem, magas kupolával, hasonlatossá tette egy dóm belsejéhez, s az oldalfalakból kimeredező sziklacsompók könnyen elnézhetők voltak szobroknak. Ez azonban egy régi római bánya ürege volt, amit egészen kivájtak a nemes érc végett; ez időben a bányamunkások közös alomhelyének volt használva. Itt volt a pihenőjük, ahol nem mondhatni, hogy éjszakáztak, mert éjszakájuk volt mindenütt és örökké.
Tvartimir knéz csodálkozva állt meg a folyosó végén, mely a templomba vezetett: meglepte a nagy üresség. Itt sem talált semmi élő teremtést.
- Még tovább szöktek! Keressük meg őket a kriptában.
De itt mégis engednie kellett a kísérői okosabb szavának. Ez a bánya nagy labyrinth, annak a tekervényes katakombáit egy csoport be nem járhatja; jobb lesz bevárni, míg a többi vitézek is alászállnak, s akkor aztán terv szerint kell felosztani a kutatást; minden csapat más-más tárnafolyosót járjon be, s utoljára úgy jöjjenek össze valamennyien a kriptánál.
A kripta egy szédítő mély örvény volt, az is a régi római bányamívelés emléke. Két vagy három olyan egymás fölé vájt dóm, mint a nagy templom, valami katasztrófa alkalmával egymásba omlott, s azután egy mély üreget képezett, melynek a fenekét be nem járta a fáklyavilág. Csak ha égő szalmakoszorút bocsátottak alá, annak a világánál lehetett kivenni, hogy ott a fenéken valami tó van. A későbbi tárnafolyosók mind ide vezették le a vizeiket; azoknak a szádái látszottak körös-körül, mint a partifecskefészkek a Balaton partjaiban. Egy sziklába vágott karzat futott körül a kriptán háromnegyed magasságban, ami mellvéddel volt ellátva.
A junákok nemsokára olyan nagy csapatban voltak együtt a bányában, hogy nekiindulhattak az ellenség keresésének. Keresték kürtölve, kiabálva, szidalmazva. Az nem jött elő sehonnan. A folyosók egyik vége a szabadba vezetett. De arrafelé ember számára nem volt mód a menekülésre. A sziklafal meredek, a kihordott kőtörmelék csúcshalma száz lábnyira van az üregszádától. Bejárták az alsó, felső, legalsó bányákat, a tüzelőszerek raktárait, a fáskamrákat, az ecettartó ciszternák kamaráit: sehol sem találtak elbújva senkit. Utoljára valamennyien kibukkantak a kriptához vezető fecskefészkek szájain, s amint alább, följebb meg-megjelent egy-egy fáklya a tág sziklaüregben, úgy tetszett, mintha a pokol égboltozata kezdene megtelni csillagokkal.
Ellenséget nem hozott magával egy sem.
Az öreg knéz ki volt fáradva a dühtől, mikor legutolsónak megérkezett a kivilágított nagy üregbe.
,,Sehol sem találjuk őket!" Ezt hallá mindenünnen.
Kihajolt a mellvéden, s lekiáltott harsány hangon a mélységbe:
- Hej ti gyáva cenkek! Hová bújtatok? Jertek elő!
Az örvénynek nevezetes visszhangja volt, tizenegyszer adta vissza a belekiáltott szót; a vége felé úgy tetszett, mintha egész embersokaság kiabálna odalenn. Csak a sziklák kiáltottak.
Az üregbe égő szalmakévéket hajigáltak alá. Azoknak a lángjánál sem lehetett felfedezni senkit.
- No, ha itt nincsenek, akkor odakinn vannak a völgyben - mondá Tvartimir. - Ott megkapjuk őket.
S ha azt tették a lázadók, hogy a bányaüreget elhagyva, a hegyoldalba épített kohókba, ércpárolókba és a még alantabb fekvő érczúzókba vették be magukat, akkor a legveszedelmesebb menedéket választották, mert felülről az ellenfeleik sziklákkal verhetik őket agyon.
Azok a faépületek ellent nem állnak az aláhengerített csompóknak.
A vezértárna folyosója kivezetett a völgybe.
Azonban itt következett még csak a nagy meglepetés.
Az egész völgy mentén nem volt se egy pajta, se egy gunyhó, ami fából készült, a kohóknak kőfalai álltak, kialudt kemencéikkel, de azokból is hiányzott a fűtésre felhalmozott tölgyfa. S ami még élő fa volt a völgyben, az mind ki volt vágva.
Odább haladtak a völgy szorosán, ahol rendes hidak vezettek az árkon keresztül. A hidak is eltűntek.
Mikor aztán a Bludár partjára leértek, alig ismertek a helyre. Nemrégen még egymást támasztotta egyik faépület a másik után, érczúzó, gubakalló, őrlőmalom. - Nyoma sincs már. - Hát azok a hatalmas gátak, az erős zsilipek, amik a Bludárt szolgálatra kényszeríték, hova lettek? Simára eltisztítva minden.
De hova lettek azok, akik mindezt elkövették? A rombolók, a gyilkolók, az égetők!
Ki nem futhattak ebből a rabok völgyéből, mert ennek nincs több nyílása, mint az az egy odafenn a várban.
Ég vette fel, pokol fogadta be őket? Denevérekké lettek-e? Gyíkokká változtak-e?
- Hová lettetek, ti átkozottak? - ordítozá tomboló dühében Tvartimir, a Bludár szikláit rugdosva.
A Bludár pedig nagy harsogva, zúgva tört elő a szédítő sziklafal egyik oldalából, s bömbölve omlott be az átelleni oldalán a mély pokolüregbe; beszéd volt az, csak érteni kellett.
Csak nem tették azt talán, hogy annak a bujdosó folyamnak a hátára üljenek, hisz ez elviszi őket a hegyek világtalan mélységébe, s soha az Isten napját meg nem látják többet.









Jókai Mór: A három márványfej


XVII. A Bludár
A waráng királyfiban egy második Hannibál veszett el. Mint az a púni hadvezér, leleményes a tervezetben, gyors a kivitelben, a lehetetlenségek megoldásában szerencsés.
Miután a bevehetetlen mosszori várat, melyet a bosnyák király összes seregei hasztalan ostromoltak az elmúlt években, ravasz csel által elfoglalta, s a nemzetén ejtett gyalázatot megbosszúlta, nem kapta el a diadal mámora. Jól tudta, hogy minő tüzet rakott. El nem olthatja azt - tehát szítania kell.
Rögtön a vár felgyújtása és az álomitaltól elkábult bogumil harcosok legyilkolása után elfuthatott volna bajtársaival együtt, a rabszolgákat is hagyhatta volna szétszaladni, még akkor senki sem gátolta. - De hová futni? - Haza, a maga nemzetéhez, a warángok közé? A felszabadított rabszolgák oda nem fogják követni, hogy újra rabszolgák legyenek, s még büntetést is kapjanak régi uraiktól, akiknek nyájait elhajtották, s elvált feleségeiket elvették. - De a waráng fiúknak sem lesz tanácsos a saját városuk piacán most megjelenni, mert az valóságos lázadás volt a waráng király ellen, amit most elkövettek. Megrohanni egy szomszéd nemzet várát; azt elpusztítani, vérfürdőt csinálni benne, teljes béke idején, a Jehova parancsa ellen, a római pápa és a magyar király és a raguzai köztársaság tilalmával dacolva. Emiatt Dávid király minden bizonnyal le fogja üttetni a hőstett elkövetőinek a fejét, legutoljára hagyva a saját édes fiáét; vagy pedig ellenkező esetben, ha pártul fogja a mosszori hős fiakat, akkor háborúba keveri a waráng nemzetet a bogumilokon kívül még Raguzával és a bosnyák királlyal is, s abban az ő megfogyott nemzetének el kell pusztulni.
Tehát haza még most nem mehet. De itt sem maradhat. Tvartimir knéznek, ha a vazalljait összehívja, egész hadserege van, s annak ő ezzel a rabszolgahaddal, a rommá lett várfalak közt ellen nem állhat.
Vagy engedje magát egyik völgyből a másikba üldöztetni, mint a futó vadat, mint a kóbor zsiványt?
Messzelátó terveket főztek ők ki Frater Aktaeonnal a remetebarlangban.
Az a sziklaodúba száműzött aszkéta onnan a vízipatkányoktól látogatott nyirkos barlangjából olyan vakmerő álmokat virrasztott meg élő valósággá, aminők ha sikerülnek, az egész világot megfordítják sarkaiban, új szenteket adnak az égnek és a földnek; megváltoztatják a társadalom alakját, az erkölcsöket, a jó és a rossz közötti különbség fogalmait, helyet cseréltetnek a fejek díszeivel, a hármas tiarát felváltja az ,,arany lánna", a tollkoszorút a főkötő s a szarvakat a cserfüzér.
*
Kritikus. Ezt értse meg ember kommentár nélkül!
Szerző. Majd kiderül ez mind a vallatásnál.
*
A mosszori vár elpusztítása csak az első feladat volt. Elrontani a félelmes fészkét a patarénoknak, akik a nagy tervnek leginkább útjában álltak, másvilágra küldeni a kolostorba zárt menyasszony eljegyzett vőlegényét, akinek a jogáért Milenkát fegyelemben tarták; de ezen túl kezdődött még az igazi merénylet. Azok a vakmerő fiúk, akik azt így merték elkezdeni, merik azt folytatni is majd a végső csapásig.
Kijönni a mosszori várból, és hová menni? Ez volt a második ugrás.
A Bludár egy olyanforma erejű folyó, mint Magyarországon a Sajó, Tirolban az Inn. A mosszori völgyben háromöles magasból szakad alá, szédítő meredek sziklafal aljából, száz lépéssel a vízesés alatt rögtön megcsendesül a rohama; mert a sziklameder fölfelé emelkedik, itt egy részét gátak közé szorítják, s zsilipekkel mérsékelve bocsátják a malmok, kallók kerekeire. A folyvást emelkedő meder mindig odább kényszeríti a folyamot tóvá gyűlni, mely az egész völgyet átfogja; ezen alul aztán, két kapu módra közel tolt sziklakolonc között, nyílsebesen vágtat a folyam alá, egy újabb zuhatagot képezve, s onnan aztán a folyvást haránt hanyatló mederben csattogva vágtat alá, félkörben körülkerítve az aranytermő hegyet, s a félkör átelleni oldalán éles padmallyal mosva alá a sziklafalat; míg végre, alig ezer lépésnyire a kiömlése helyétől ismét berohan egy barlangba, mely folytonos mennydörgést bömböl vissza az örök zuhatagból. Hová lesz azután a Bludár folyam?
Frater Aktaeon ezeket mondó Solomnak:
,,A Bludár nem vész el a kősziklák ismeretlen mélységeiben; hanem utat tör magának a tengerhez. Ahol ismét napfényre jön, távol, más hegylánc völgyszakadékában, ott már más neve van. Bizonyosan tudom, hogy a Branta folyam azonos a Bludár folyammal. Gyakran találnak a Branta-völgyi aranymosók egy-egy különös alakú merítő száphoz hasonló falapátot, amit a Branta hozott le magával. Az ilyen lapátokat csak az aranybányák érczúzóiban használják. Az tehát kétségtelen, hogy a két folyam egy, csak a neve lesz más. Azonban a Branta mégis kisebb, mint a Bludár. Ennek megint az a megoldása, hogy a folyam valamely barlangi tóban kétfelé szakad, s a kisebb ága valahol másutt tör magának folyosót egy más völgy felé. Ez az én patakom itt. Nemrég egy nehéz sulykot találtam a patakban, aminőt a cölöpök beveréséhez használnak, a nyelébe billoggal volt beleégetve a mosszori knéznek a címere, egy keresztbe fektetett kard és kalapács. Ez is onnan jött hát. - A folyam nagyobb része a Branta-völgyi sziklaamfiteátrumból tör elő. Az is egy olyan félkerek, bezárt völgy, mint a mosszori vár völgye. A különbség csak az, hogy a Branta kitör a völgyből, s a három tüzes szentek kolostora mellett elzuhogva, aláomlik a völgybe. Az a kolostor tehát semmi oldalról meg nem támadható, egyedül a Branta folyam szádán keresztül. Ezzel szemben van a sziklaablak, melynek üregéből a kisebbik anyád, Bravalla őrjöngő üvöltése verseng a habok csattogásával. Most csak egy olyan ember kell, aki a lehetetlenséget kineveti.
- Az vagyok én - monda Solom. - Bízd rám a többit.
S azzal nekiindult a ,,lehetetlenség" legyőzésének, mint a mesék sárkányölő vitéze. Igazi ,,Hüvelyk Palkó".
Mikor a Tvartimir csapata megjelent a vár előtt, már akkor nem volt más választásuk a várat elfoglalt lázadóknak és warángoknak, mint életre-halálra védelmezni magukat. Az első rohamot a kétségbeesés erőfeszítésével visszaverték.
Ez első diadal után azonban megmondá a királyfi társainak, hogy tovább itt nem védelmezhetik magukat; gondoskodniok kell az elmenekülésről. Tanácsot tartott, s abba meghívta a felszabadult rabszolgák legvénebbjeit, s mint okos vezető először az alsóbbaknak engedte magukat kibeszélni, nem futott előre a maga tervével, hadd jöjjön elő ki-ki a maga bölcsességével.
A legöregebb bányász azt ajánlotta, hogy követet kell küldeni a knézhez, és tudatni vele, hogy az asszonyok, leányok, gyermekek életben hagyattak; ha a knéz a várbelieknek szabad elvonulást enged, s hitével fogadja, hogy nem üt rájuk, akkor ezt a népet élve megkaphatja; ha ellenben nem áll rá az alkura, akkor itt a szeme láttára fogják az asszonynépet, a gyermekekkel együtt, a bástyafalakról aláhajigálni. Ezért volt nagyon üdvösséges, hogy a királyfi nem engedte a nagy vérengzés alatt az ártatlan asszony-, gyereknépet leöletni, hanem maga bezárta őket a föld alatti raktárakba.
- Úgy beszéltél, ahogy vén rabszolgához illik - monda neki Solom. - Én azonban nem tudom könyörgésre összetenni a két kezemet, amikor az egyikben kard van. S inkább bízom a pajzsomban, mint a bogumilok fogadásában. Ezek istentagadók, se Istent, se bálványt nem tisztelnek. Esküvésüket kijátsszák. Nemde nem ígérte-e meg nekem esküszóval a Verblud, hogy semmi porcikámat sem hagyja megsérteni, levágni? Aztán bele akart mártatni a forró szurokba. Ezzel az esküje nem lett volna megszegve, mert egy darabban maradok. - És aztán - én nem akarom a bogumiloknak sem az asszonyaikat, sem a gyermekeiket visszaadni.
- Hát mire akarod őket tartogatni?
- Azt is tudom.
- Tehát akkor törjünk ki egy éjjel zárt csapatban - mondá a waráng fiúk legidősebbike. - Középre fogjuk a magunk asszonyait, s keresztül rontunk a megszálló ellenségen.
- Rossz tanács - felelt rá Solom. - Nem hallgattatok-e rá, hogy odalenn az erdőben folyvást fűrészelés nesze hangzik. Itt úgy szokták a várbul kirohanó ellenséget fogadni. Az erdőben átfűrészelik a szálfákat, s mikor a mi csapatunk az erdő közepén lesz, egyszerre ránk döntik az erdőt. Beszélt nekem ilyen dolgot az apám. Mikor a tengeren túl harcoltak a görög császár zsoldjában, a ravasz szeldzsukok így rontották meg a warángokat; ha akkor annyian ott nem vesznek a rájuk dűlt erdő alatt, most nem laknánk mi itten.
Átlátták, hogy bizonyára erdő ellen nem lehet harcolni, ha az is beleártja magát a csatába.
- No hát mit tudsz te?
- Elmenekülünk a Bludáron.
- A Bludáron! - szörnyedt fel e szóra apraja-nagyja a volt rabszolgáknak. - Nem azon! Az a poklokba visz alá. Soha ember, aki annak az útján elmegy, a napvilágot többet meg nem látja.
- S én azt mondom nektek, hogy a Bludár nem megy a poklok mélységébe; se a föld alatt nem vész el, hanem előtör egy más völgyben, ahol boldogabb világ van: jobb emberek laknak. Ezt nekem egy szent ember mondta el.
- Ha szent volt, bizonyosan igazat mondott - erősíté az öreg rabszolga. - De gondold meg, vezér, hogy a Bludár itt a szabadban is hogy végzi folyását. Egy helyen megáll: az ember azt hinné róla, hogy valami sima tó az, pedig dehogy az, csak tükre sima, alul orsó módra csavargó örvény az, melybe ha valami beleesik, mint a csiga úgy sodorja alá, s a fenekét nem találni sehol, majd megint nekilódul, s akkorát esik, mint egy torony. Bizonyosan a föld alatt is ilyen utat követ. Ki merne erre tutajjal rászállni? S ha volna is belőle kijárás, más ország-világban: annyi sok nép mivel élne odáig? A hegy nem terem kenyeret, csak követ.
- No hát majd lemegy valaki közülünk hírmondónak a Bludár barlangjába, s az elmondja, hogy mit látott, mit tapasztalt - mondá Solom.
- De hogy jön az vissza? Még a pisztráng sem tud a zuhatag ellenében felfelé úszni, nemhogy ember tudna.
- Hát én megmutatom, hogy tudok. Ki jön velem segítő útitársnak?
Erre a szóra mind elhúzódtak mellőle. Még a rabszolgák vénje sem tartotta magát eléggé vénnek erre a vállalkozásra.
- Inkább a knéz húzasson karóba, úgy haljak meg, mint hogy a sárkány barlangjába leszálljak. A vasorrú bába lakik ott a két leányával, akiket vaslovakká változtat.
Senki sem akart társul menni vele.
Solom a háta mögé nézett. Ott kuporgott becsülettudó némaságban az ő esküdt hitestársa, Darinka, a rabnő.
- Te csak eljössz velem?
Darinka felugrott erre a kérdésre, s odaborult a királyfi vállára.
- Bizony veled megyek én, ha a vízi hüvelvényekkel kell is viaskodni.
- No hát kísérőm már van, akitől izenetet küldjek vissza. Halljátok meg a módját. Egy tutajt készítünk négy darab fenyőgerendából; két vaskarika lesz a két végében, amikben meg lehet fogózni. Ezt hozzákötjük egy hosszú kötélhez: annak az egyik végét megerősítjük a parton a cölöpzethez. Viszünk magunkkal egy kecsketömlő borsót; annak nem árt, ha megázik: abból táplálkozunk. Azután szurokfenyő hasábokat, amikből fáklyákat hasogatunk, hogy a sötétben világunk legyen. Ti idekünn a kötelet bocsátjátok, amíg mi a tutajjal elérjük a barlangszádát, akkor hurkot vettek rá, s nem eresztitek odább. Mikor aztán egyikünk vissza akar jönni, azon a megfeszült kötélen víz ellenében is szépen felkapaszkodik a parton állók segítségével.
- Hát aztán ha a tutajt elhagyod, hová fordulsz? - kérdé az öreg.
- Az az én eszem dolga. Láttam én már több olyan barlangot, amin keresztül folyik valami víz. A folyam mély medret mosott abban, s nem tölti meg a padmalyáig. Aztán vannak keményebb kövek, amiket nem tudott kimosni, azok kimerednek belőle, partokat, hidakat, gázlókat talál az ember. Bocsássatok utánunk egész szál deszkákat, azok majd fennakadnak a sziklák közt; s azokat mi kifogjuk, magunkkal visszük. Ahol a folyam zuhataggá törik, ott áthidaljuk a deszkákkal, úgy kerüljük meg a veszedelmes helyet. És azután, ha egyszer egy olyan helyre találok a barlangban, amely elárulja, hogy ott már jártak valaha emberek hajdani időkben, ott én hátramaradok, s a Darinkát visszaküldöm a tudósítással. Ha a régi emberek járni-kelni tudtak a föld alatt, akkor mi is tudunk.
Ez a biztatás egészen felmelegíté a rémülettől elhűlt szíveket. Mindenki emlékezett rá, hogy hallotta valaha hírét nagyapáitól kőfejszékkel harcoló embereknek, akik barlangokban laktak.
- Az alatt ti készüljetek el a vándorútra, ami meglehet, hogy soká fog tartani. Ami gabonát, hüvelyest kaptok, mind bőrtömlőkbe tegyétek, ökrök, birkák húsát felfüstöljétek. Ha mindez elfogy, még akkor sem vész a nép éhen. Tudjátok, hogy a Bludár tömérdek pisztrángot, potykát hord magával, a csendes tavaiban teknősbékák tanyáznak. Ezeket odalenn is megtaláljuk; mert hiszen ide is kész felnőtt nagyságban kerülnek a sziklából kiömlő vízzel együtt. A Bludár maga eltart bennünket, ha minden egyéb kárba vész is. Mindent azonban, ami csak fából van, a bányákban, kallókban, malomban, még a cölöpöket is vágjátok ki s eresszétek el a víznek. A gerendák meg fognak torlódni egy-egy szűkebb sziklatorkolatnál, s ott megtaláljuk őket. Majd hasznát vesszük. Azután készítsetek apró tutajokat, amelyek csupán két-három, legfeljebb négy ember számára valók, hogy azokon fekve is elférjenek, ha meredeken rohan alá a víz, vagy alacsony padmaly alatt tör keresztül. Kötél legyen elég, amivel egyik tutaj a másikhoz legyen fűzve kellő távolságban, hogy egymáson segíthessetek. Aztán ami aranyat, ezüstöt zsákmányoltunk, azt öntsétek meg, s formáljatok belőlük karpereceket az asszonyok és leányok számára; a férfiaknak pedig készítsetek sárgaréz kösöntyűket, hogy mikor egy új országban ismét megjelenünk, lássa az idegen nép, hogy szabad emberek vagyunk és nem űzött szökevények.
Ez az utolsó szó adta meg az igazi lelkesedést. Karperecet viselhetni a csuklókon, ahogy szabad emberek szokták. A rabszolga a nyakán viseli az örvöt. Egy ilyen cifra bohósággal rá lehetett őket venni, hogy úgy viseljék magukat, mint nemesemberek: kövessék a fejedelmüket híven, s ne féljenek se földi ellenségtől, se föld alatti rémektől.
- Oszd ki a parancsaidat. Vezess, ahová akarsz.
Solom legelőször is csapatokra osztá az embereit: a bányászokat, a kohómunkásokat, az érczúzókat külön csapatokba. Mindegyiknek más-más feladat jutott. A bányákból minden cölöpzetet kihordani, az épületeket szétszedni, tutajokat elkészíteni; mások dolga volt fegyvert kovácsolni, faltörő eszközöket készíteni, aranyat, ezüstöt, rezet megönteni, köteleket fonni, láncokat egybeforrasztani. Még az asszonyoknak is akadt dolga: az eleség elkészítése az ő feladatuk volt. Solom kiszámította, hogy meddig kell az élelmiszereknek kitartani.
- Ma Boxiohu ünnepe van: a páska ünnepére el kell jutnunk a föld alatti úton abba a másik völgybe, ahol új világ van. Lehet, hogy hamarább is odaérünk; de akkor is várnunk kell és meghúznunk magunkat a föld alatti rejtekünkben, amíg az ünnepnap el nem érkezik. Így ígértem meg annak a szent embernek.
A rabszolgák vénje a fejét rázta erre. Öreg volt. Több esze volt, mint a gyerekeknek szokott lenni. Másként nem is hítták, mint a ,,nagyfejű". Hiszen neveik nincsenek a rabszolgáknak: azokat csak úgy szólítják, hogy ,,te ripacsos, te csámpás, te kancsi, te finta, te suta!", az asszonyaik neve, amíg fiatalok: ,,te kis szuka!", ha megvénülnek, ,,te vén banya!".
Tehát a ,,nagyfejű" ezzel a bölcs észrevétellel akasztá meg a Solom királyfit.
- Az ám, uram. De hogy tudod te meg odalenn a föld alatt, hogy hány nap múlik el fölötted? Nem virrad ám ott meg soha. Nincs ottan toronyőr, aki elkiáltsa magát: ,,Hajnal van, szép piros hajnal!"
Csak nevetett erre a királyfi.
- De van ám olyan őr, aki az éjszakát megjelenti: ,,Éjjel van, szép sötét éjjel!", ott vannak a denevérek. Ott lógnak egész rajszámra, lábaikkal egymásba fogózva a barlang padmalyán, amíg a nappal tart, s mikor jön az éjszaka, akkor felbomlanak, kirepülnek a szabadba. Nekik akkor áll a világ. A sötét éj az ő pártfogójuk. És amint a hajnal első kacagása feltűnik az ég alján, jönnek nagy visítozva vissza a föld alatti sötétségbe: ,,Jön a fény!, a csúnya, rút napvilág!". Ezek lesznek a mi napszámlálóink.
A ,,nagyfejű" csak elbámult ennek a fiatal legénykének a bölcsességén. Bizonyosan lidérce van ennek!
Azonnal hozzáfogtak hát a munkához. Fenn a még folyvást égő várban csak a waráng fiúk maradtak, őrködni, hogy a megszálló ellenség alattomos rohammal el ne foglalja a bástyákat. Nehányan közülök éjente kilopóztak az ellenséget kikémlelni. Úgy tudtak hasmánt csúszva előrehatolni, mint a gyík. Azzal a hírrel tértek vissza, hogy az ellenség a túlsó völgyben táboroz, s nem készül az egyszer megkeserült roham megújításához. Lehetett odalenn folytatni a menekülési előkészületeket.
Solom királyfi azonban, amint a dolgozó csapatoknak a saját vezéreik által kiosztá a munkát, a maga eszével összekötözte erős fűzfagúzzsal a négy rövid fenyőgerendát, mellyel a barlangszádáig le kellett ereszkedni. Nem vitt magával más útitársat, mint a Darinkát. Nem tudom, a mai világban melyik menyasszony állna rá az ilyen nászutazásra, ha a vőlegénye híná.
A tutaj a vízen hánykódott már. Oda volt a hátuljára kötözve a kecskebőrtömlő a borsóval, sok napra való élés. Azonkívül még szurokfenyőhasábokat vittek magokkal. Két szekerce és két vashegyű rúd, a túlsó végén keskeny lapátvéggel, volt az úti készülékük, amaz az övbe dugva, ez a kézben. Minden öltözetük egy combtakaró bőrkötény.
Solom elébb megmérte a barlang távolságát az érczúzó gátjától, ahonnan el kellett indulniok. Kitalálta ő a mérnöki tudományt is furfangos eszével. Hosszú fonalat kötött egy nyíl vesszejére, s ezt ellőtte a barlang nyílásáig. Akkor aztán a fonállal visszahúzta a nyilat, s megmérte singgel a fonalat. Éppen ilyen hosszú kötélre lesz szükség, amely a tutajt a folyam beömléséig ereszti; azt a kötelet az érczúzó kelepének a korongjához kötötték, amely aztán egészen a folyam sebessége szerint gombolyítja azt le a tutaj után.
A vakmerőknek nem kellett még elbúcsúzniok társaiktól, hisz még a visszatérésre van mód a kifeszült kötélen, mely a tutajt tartja. Mostani merész leszállásuk az ismeretlen világba csak arra való, hogy hírt adhassanak az ittmaradtaknak afelől, hogy a folyamásta labyrinth mentén lehet-e emberjárható utat találni? Hátha korábbi ottlakóknak is akadnak még valami emlékére?
Solom és Darinka rászálltak a keskeny tutajra.
- Te állj az elejére - monda Solom a másik gyermeknek -, a csáklyával igazíts, ha sziklának futunk, én kormányozok.
S azzal nekiereszték a gyarló járművet az árnak.
A Bludár harsogva, csattogva zuhogott alá a sziklapadok lépcsőin, s tajtékzó hullámgerinceket vetett, ahol magasabb csompók állták útját, egy-egy kimeredő kőszörnyeteg hátán kétfelé szakadt, s aztán a túloldalon ismét egymásba omolva a két ág, mély forgatagot képzett, az a kis forgácsszilánk ott a közepén azzal a két ember alakú hangyával csupa játékszer volt a halhatatlan istenségek egyikének.
Egy kanyarodónál hirtelen ledobta a hátárul a felzökkenő tutaj a Darinkát. Hanem a Solom gyors kézzel kapta el a víz alá merült gyermek kontyát, s egy lökéssel visszadobta a tutajra, mint egy macskát.
- Egészségedre, parányim! - szólt a prüszkölőnek nevetve. Ez is megvolt. Többször is lesz ez így.
Ő maga már bele volt tanulva ebbe a játékba. Az ő hegyeiknek is voltak rohanó folyamaik. Hányszor megjárta ő azokat az anyja sütőteknőjében, amit hazulról ellopott. Csakhogy ő már úgy úszott a víz alatt, mint a vidra. A waráng fiúkat már a születésük órájában beledobják a hideg vízbe, s ki kell nekik belőle kapaszkodni, mint a kiskutyának, s amelyik kétesztendős korában nem tudja felhozni a folyam fenekéről a beledobott kis pénzt, abból nem lesz megélni való ember.
Aztán nevettek mind a ketten ezen a kis kalandon. Azontúl Darinka jobban vigyázott magára.
A kötél hosszabbra volt mérve, mint a folyam útja a kallótól a föld alatti torkolásig, a tutaj a két utazójával eltűnt a sziklaüreg sötétjében az utána néző bajtársak elől, s azután nemsokára megfeszült a kötél, mely visszatartá: azok ott vagy kikötöttek, vagy leestek a mélységbe.
Csak a kívülről betekintőnek sötét az a barlang, aki benne van, égszínkéknek látja azt, minő a nápolyi kék grotta, s a folyam megtörő cseppjei olyanok, mintha kék tűz szórná szerte a szikráit.
A beszakadásnál meredek zuhatagot képez a folyam; ott tehát a tutajt magára kell hagyni, hadd táncoljon alá; Solom és Darinka kiugrottak egy sziklára.
Az a szikla egy rengeteg nagy bazaltkolonc volt, mely a barlang bejárata előtt keresztben feküdt.
Solom figyelve nézett körül. Éles szemmel, éles ésszel rögtön felfedezett valamit, ami biztató tájékozás volt ránézve.
Az a víz fenekén keresztben fekvő kolonc fekete volt és nyolcszögű prizma alakú, a barlang egész kőzete pedig szép fehér márvány, haránt cikázó veres erekkel, kívülről feketének látszott a szikla a tengő tarjagoktól és szürke a zuzmóktól; de belül ragyogó fehér volt, melyet a csodálatos optikai színtörés kék zománccal festett.
Ez a nagy kőkolonc tehát nem eshetett ide a márvány közül. Azt emberkéz szállította ide - messziről. - Micsoda emberek lehettek azok! Talán óriások.
S miért volt ide téve az a bazaltoszlop?
Ez volt a sarkantyú, mely a barlang útjait megvédte, hogy a Bludár alá ne mossa azokat. Az örökké futó hullám üregeket nyaldos a mészsziklába, a márványrétegekbe, de a bazaltot nem bírja megolvasztani.
Ez tehát annak, aki az eszével is tud látni, útmutató a sötétben.
A barlangban széthasogatta Solom a magokkal hozott szurokfenyőhasábokat vékony karókra, s acéljával tüzet csiholva, fáklyát gyújtott belőlük.
Amint széttekintett maga körül, azt mondá: ,,Itt emberek jártak valaha".
Arról a szikláról, amelyen ő állt, kivehető lépcsőfokok voltak vágva lefelé is, abba a mélységbe, ahová a Bludár alázuhog, meg fölfelé is a barlang oldalfalába, de hogy ezek hová vezetnek, azt az egy fenyőszilánk fényénél nem lehetett kivenni, a sötétség, mint egy kárpit, úgy takarta el a távolt.
Azok a lépcsők fél embermagasságnyira következtek egymás fölött, mindegyikre kapaszkodni kellett, ami annál nehezebb volt, mert a sziklák csúszósak voltak a denevérek guanójától. Ez a barlang dermesztő hideg volt a zuhatagtól.
- Megfagyunk itt! - rebegé Darinka fogvacogva.
- Majd találunk még olyan helyet is, ahol melegünk lesz - buzdítá Solom. - Csak jöjj utánam a fáklyával.
Amint az óriások lépcsőjén fölfelé haladtak, egy sziklafal állta útjokat, annak az alja kapubolt nyílást engedett, amelyen keresztül a folyam eltűnt a föld alá.
Azonban Solom felfedezte, hogy a nagy lépcsőzet nem végződik zsákutcában, egy sziklagúlát megkerülve, előttük tátong egy folyosó nyílása, mely tovább vezet.
Hanem ebbe a folyosóba már nem lehet fennállva előrehatolni. Eleinte csak meggörnyedve mehettek előre; utóbb már csak négykézláb mászva. Itt a fáklyát is el kellett oltani. S sötétben haladni előre. Egy kötelet hozzákötöttek a mindkettőjük derekán levő övhöz, hogy ha valamelyik a sötétben valami mélységbe találna lecsúszni, a másik felhúzhassa.
A folyosó hosszú volt, csak a mindig jobban felhangzó dübörgés jelzé, hogy a végéhez közelítenek, ahol ismét tág üreg nyílik. Lassankint újra felemelhették a fejüket, anélkül, hogy a padmalyba csapták volna, a folyam harsogása újra felhangzott a mélységből.
Itt Solom újra meggyújtotta a fáklyát.
S most már nagyobb volt a világosság, mint az elhagyott barlangban. Annak minden fala koromsötét, ezé pedig tündöklő fehér.
Egy cseppkőbarlang volt az, roppant kupolával, melynek boltozatáról óriási csapok csüggtek alá, míg alant bástyákat, tornyokat képezett a ragyogó stalaktit, másutt szörnyetegeket és kővé vált szenteket mímelve az élő kő, mely fantáziája képeit előteremti. Egy csoportban csupa óriási csigák medencéi voltak, olyan egyformák, mintha az igazi kagylós állat alkotta volna őket, azok is a kőtündér kezemunkái, azokat is folyvást vájja és tágítja a felülről leeső meszes vízcsepp.
Alant pedig az óriási alabástrom terem fenekét elfoglalja egy kerek tó: felülről nézve egészen tejszínű a boltozat kristályos fényétől, s miután e tó lassú, körben forgó örvényt képez, közepén behorpadó köldökkel, annálfogva az egész visszatükrözött képet még nagyobbá teszi. Ezt a tavat a Bludár képezi, mely rézsút nyomul bele alulról fölfelé, fentebbi nyomástól erőszakolva. Ezen a tavon hát se úszva, se tutajjal keresztülhatolni nem lehet, mert ami ennek a sodrába belekerült, az onnan partra nem szabadulhat, a víztölcsér alásodorja ismeretlen mélységbe.
Hanem azért van rajta keresztül út. Egy hatalmas márvány ívboltozat hidalja át az egész termet: valóságos ördög hídja. Hogy az ős barlanglakóknak ez lehetett az átjárójuk a tó egyik partjáról a másikra, azt bizonyítják a híd felszínébe vágott haránt csatornák. Arra valók ezek, hogy a boltozatról lecsepegő mészvíz lefolyjon rajtuk, ott ne tömörüljenek stalaktit csövekké, melyeket mezítláb járni nem volna üdvösséges.
Ez volt a második jel, mely emberkéz munkájára mutatott. Solom megfogta Darinka kezét, hogy le ne szédüljön a keskeny ösvényről, úgy vezette át a túlsó partjára a tónak; a hídról ismét durván ábdált lépcsők szabálytalan fokokban vezettek alá egész a vízig.
A lég itt is fagyos volt, a tó szélén vékony jégkristályokat lehetett látni.
- Innen nekünk tovább kell hatolnunk, mert különben itt megfagyunk - mondó Solom.
De merre?
A tó partján kivehető volt a hajdani ösvény, mely a sziklába volt vágva. Csakhogy az évezredek alatt, amik azóta elmúltak, hogy az ősemberek itt keresték a világ urai számára való menedéket, a körbe forgó örvény folyvást mélyebbre ásta tölcséres medrét, melyen át valahol másutt utat tör magának, s az örökké dolgozó cseppkő ragyogó alabástrom kárpitokkal takarta be a valahai barlangnyílásokat.
A tündérvilág kapuja be volt zárva a vakmerő betolakodók előtt.
- Keressük az utat! Itt kell annak lenni - mondá Solom, végigkopogtatva fejszéje fokával a cseppkő bálványokat. Egy helyen döngő hang felelt a kopogtatásra.
- Itt van!
Az ám! De singnyi vastagságú kőfal nőtt már az elé, s azt át kellene törni.
Solom megkísérté azt a fejszéje fokával. A súlyos csapásokra olyan szépen zengett a megütött cseppkőoszlop, mint az orgona, de azt mondta vissza, hogy ,,nem szabad".
- Csak a feszítővasam jönne már utánam! - sóhajtja fel Solom a hasztalan fáradság után. - Mondtam a fiúknak, hogy azt küldjék legelőször is utánunk, anélkül nem érünk semmit.
Darinka minden didergése dacára elnevette magát.
- Hát te azt hiszed, hogy a faltörő vas tud úsznia vízben?
- Ha én akarom, hát az is tud. Csak várjunk, míg felbukkanik a vízből.
Azzal leültek a tó partjára, s elnézték, hogy evickél a halak serege a tiszta zöld hullámban. Gazdag éléstár lesz ez a meneküiő hadnak. A Bludár, már mikor a mosszori völgyben kiömlik a hegyoldalból, húsz fontos pisztrángokat hoz ki onnan; lazac, potyka egész rajjal jár benne ívás idején.
Egyszer aztán valami nagyobb tárgy is bukkan fel a vízből: egy gerenda. Ezt már a bajtársak küldték utánuk.
A gerenda szépen megtette a körutat a tó kerek partja mentén a vízből sodorva. Mikor a két kalandor közelébe ért, a csáklyával kihúzták a partra.
Ebből legalább tüzet lehet rakni, ha itt rekednek.
Több gerenda is jött aztán; azokat is mind kifogták, egyet elszalasztottak, az aztán belekerült az örvénybe, s egyenesen lement a víz alá, ami különben a fának nem szokása.
- Ott jön! - kiálta egyszer Solom, magasra ugorva örömében.
- Mi jön?
Valami párjával táncoló gömbölyűség. Egy pár felfújt kecskebőrtömlő, melynek csak a háta látszik ki a vízből. Amíg a tópart mentét körülkerülik, azalatt egymással keringőt táncolnak; a fogas pisztrángok seregestül kísérik, s azon iparkodnak, hogy kikezdjék a bőrt.
- Ott úszik a vasrúd! - kiálta Solom. - Az a két kecskebőr hozza! Látod, hogy a vas is tud úszni!
S azzal elkezdett a cseppkőből letördelt darabokkal hajigálni az úszó tömlők felé, hogy a pisztrángokat elriassza tőle, ki ne likasszák, amíg ideér. Mégis csaknem belecibálták a forgóba, s annyira eltérítették az útjából, hogy mire Solomhoz ért, már csáklyával sem lehetett elérni.
- Mégis az enyim lesz az - monda Solom, s a Darinka baltáját a kötél végére kötve, utána hajító az úszó tömlőknek; a balta elfogta a szökevényt, s a kötéllel partra húzták. Ott volt a várva várt vasrúd, amit megtanítottak az úszásra. Egy anyányi angolna úgy beleharapta magát a tömlő egyik csücskéjébe, hogy vele együtt partra került; azt szívesen vették, majd jó ebédet ád! Hanem elébb a hozzá való tűzhelyt kell felkeresni.
- Hát ki vesztené el a hitét? Ha már tüzelőfát és pecsenyét kaptunk; a tűzhelyt is csak feltaláljuk.
S hozzáfogtak a kemény munkához.
A faltörő kecskeláb a kősípok közé feszült, s taszítva, rángatva egyet ki tudott törni a többi közül. Azon belül volt egy sima kárpit, egypár erélyes döfésre az is keresztüllyukadt, az a lyuk egyszerre süvölteni kezdett, s a fáklya lángját bekapta, majd eloltá a sebes légáramlat.
- Tartsd ide a kezed! Innen meleg jön ki - szólt örvendve Solom.
Darinka is érezte az ütött résen kitörő meleget.
Most azután megfeszített erővel folytatták a munkát. Még két pillért kidöntöttek helyéből az egymáshoz nőtt cseppkőzetből, azután egy katlanforma lyukat vájtak az elzáró falban, mely utoljára annyira tágult, hogy egy ember keresztülkúszhatott rajta.
Darinka bújt be legelébb az üregbe. Solom odaadta neki a fáklyát, hogy haladjon előbbre, s hozzon hírt, mit talál. Rövid vártatva visszatért Darinka azzal az örömhírrel, hogy egy tágas barlang van ideát, amiben meleg van.
Most azután Solom nekiállt a katlantágításnak, hogy az ő széles vállai is keresztülférkőzhettek rajta, s előbb beadogatva Darinkának minden magukkal hozott eszközt, s a két kecskebőrtömlőt vízzel megtöltve, maga is átbújt a felnyitott üregbe.
Azt a cseppkőbarlanggal egy alacsony sikátor kötötte össze, de az olyan tágas volt, hogy két ember egymás mellett járhatott benne. A sikátor egyre magasodott és tágult, amint a nagy üreg felé közeledett, a kitorkollásánál azonban el volt szűkítve egymásra rakott ormótlan szikladarabokkal, amik mesterségesen voltak egymásba illesztve; valódi cyclopi építés, csak a közepén a falnak volt egy kapuforma hézag hagyva. S az előtt feküdt túlnan egy nagy, nehéz kőlap, ez lehetett az ajtó.
A barlang, melybe átkerültek, még sötétebbnek látszott, mint a bejárati üreg volt. A falai koromfeketék, s ezért nem lehetett a gyér fáklyavilágnál a terjedelmét kivenni. Solom széthasogatta az utána küldött gerendák egyikét, s tüzet rakott belőle.
Melegedni is jólesett mind a kettőjüknek, ámbár ez a barlang nem volt olyan hideg, mint a többi; de a lobogó lángnál most már az egész barlang belsejét is szemügyre lehetett venni.
Egy óriási tojásdad amfiteátrumot képezett az, amihez annyival nagyobb volt a hasonlatossága, hogy három karzat futott félkörben az egyik oldalán; mindegyik több, mint embermagasságnyira egymás fölött. Azokra feljutni tornázó ügyesség kellett.
- Te maradj a tűznél - mondá Solom Darinkának -, húzd cserepcsikra a pisztrángunkat, amíg én körülnézek.
Azzal vállára vetve a vasrúdját, elindult a kémszemlére.
Az üreg valóban olyan nagy volt, hogy egy népcsalád ellakhatott benne, a boltozata oly magas, hogy még a tűz lobogványa sem mutatta meg a padmalyát; a padozatát, úgy látszott, emberi munka tette egyenletessé.
Ezt a padlatot azonban egész vastag rétegben fedte a tengeri csiga, különösen azok a tekeredett nautilus fajok, amik a fejlábúak (cephalopoda) hüvelyei.
Az áttört bejárattal szemben ismét egy olyan nagy kőtáblára bukkant Solom, mint amilyen az ide vezető folyosó előtt feldöntve feküdt, ez azonban még fennállt, s egy másik sziklakaput látszott eltakarni. Solom megpróbált a vasrúdjával mozdítani rajta, de nem boldogult vele. Ennek az elemelésére több embererő kell.
Ebben a barlangban tehát valaha a tenger lakott. - De hát akkor az emberek mikor lakhattak benne? Az a cyclopi fal pedig emberi munka. De még eddig semmi más nyomát nem találta emberi kéznek.
Egy élő állat sem volt a barlangban. Akárhogy lobogott a tűz, egy denevér sem repkedett fölötte. Pedig Solom ezt szemelte ki nap- és éjszaka-bejelentőnek. Nem mennek ezek olyan mélyen a föld alatti üregekbe. A teljes, tökéletes sötétségben a denevér sem lát. Ide pedig az elzáró cseppkő kárpiton keresztül nem is jöhettek volna.
Azonban jól gondoskodott arról a természet; megérzi az emberi idegzet egész összessége, mikor van az álom ideje, mikor az ébredésé. (Amíg a nagyvárosok idegrontó életmódja ki nem forgatja az istenadta rendjéből; átélve az éjszakát, s átaludva a nappalt.) Különben a vakok hogy ébrednének fel, akikre nézve nincs ,,szép piros hajnal?"
Mikor az éjszaka közelít, az embert föld felé húzza a feje. Tudják azt a föld alatti börtönök lakói, s az ép testű ember szeme felnyílik napfelköltekor, ha csupa sötétséget lát is maga körül.
Miután hasztalan próbálgatta meg Solom, újból visszatérve a kőajtóhoz, azt feszítőrúdjával félredönteni, lábát nekifeszítve, nekiagyarkodva, földre dobta a vasrudat, s odament a Darinkához, lekuporodott a tűz mellé.
- Elfáradtam, és éhes vagyok.
- Halunk volna, de sónk nincsen.
- Láttam én valamit. Amottan egy sziklagödörben valami fehéret. Hátha só lesz?
- Óh te golyhó! Nem terem ebben az országban só. Úgy hozzák azt ide hajóval az Óperenciáról.
- Éppen ilyen a tengeri só, ami a parti gödrökben hátramarad, mikor a víz elpárolog róla.
- Ugyan hogy jött volna ide a tenger vize?
- Odamegyek, megkóstolom.
- Nem! Nem te! Hátha méreg. Majd én kóstolom meg. - Azzal felugrott Darinka a tűz mellől, s nem hagyta magát utólérni; hamarabb ott volt a gödörnél, amelynek a fenekén látszott valami szürkés fehér por, felpattogzott kristályrétegekkel vegyest. Nem engedte Solomot hozzányúlni, maga dugta bele az ujját, s aztán halálos kíváncsisággal érteté a nyelve hegyéhez. Hátha gyilkos méreg? Tele van ilyennel a sziklák mélysége. De ő már nem fél a mirenytől. Az a völgy, amiben ő növekedett, folyvást a mireny füstjével van tele, akik azt beszívják, hozzászoknak. Némely bányász megszokott mirenyevő, apró szemerkén kezdi, s mindig többet megbír belőle, egészséges színt kap tőle: ha abbahagyja, elpusztul, összeesik.
- Ez só! - kiáltó Darinka.
Hogy megörültek a felfedezett kincsnek!
Óh te örök gyógyszere a világnak! Ami nélkül nincs szerelem, nincs bátorság, se teremtő erő, se költői láng!
Most tehát a lakomához minden megvolt. El is fogyasztották. A maradékot a tűzbe dobták, pogány szokás szerint.
A szemeiknek nem kellett se denevérszárny legyezése, se homokóra figyelmeztetése, lezáródtak azok maguktól is. Solom végignyúlt a földön, fél karját a feje alá téve. Darinka meg a Solom mellére tette a fejét, meg sem mozdultak reggelig.
Odafenn az ezer lábnyi magasban a rigók fütyülése verte már fel az erdők csendjét, mikor Solom felébredt. Darinka még aludt. Solom szép csendesen felemelte az alvó fejét, s észre ne vegye a változást, alácsúsztatta azt a lapos követ, mely a tűz előtt a nyárs végét tartotta, az még jó meleg volt. Darinka alhatott tovább. A tűzrakás hamvában még pislogott a parázs, annál újra meg lehetett rakni és gyújtani a máglyát. Solom hozzáfogott a barlang felkutatásához.
Az a hármas sziklalonka (galerie) várt reá, hogy beszéljenek egymással.
Amint a legelsőre felmászott, már akadt beszélő társa elég. Egy halom állatcsont. Többnyire őshiénák maradványai, a mostani dabózák dédapjaié. Amint felturkálta a halmot, kovaszilánkokból hasított nyilakat talált közöttük; sőt egy hiénakoponyának a szemüregébe mélyen bele volt ékelve a tűzkőnyíl hegye.
Ahogy tovább kutatott, lelt egy gömbölyű követ, amit valaha gabonadaráló malomnak használhattak, azután több gömbölyű, középen átlyukasztott követ, amik arra vallanak, hogy hálók súlyai lehettek. És utoljára rábukkant a legnevezetesebbre, egy üst alakún kivájt medencére, valami hajszállyukacsos kőből, hegyes fenékkel; ami két sziklahasáb közé volt felállítva, úgy, hogy a hegyes vége szabadon maradjon. (Az ősemberek csak nem voltak tán olyan ínyencek, hogy szűrt vizet igyanak?) Még talányosabbá tette ezt az edényfélét a vastag szélébe fúrt gyűszűnyi lyukak sora, mely körülfutott azon; s egyikébe a lyukaknak egy félig fehér, félig fekete kavics volt helyezve.
Ez már nemcsak emberi kéz alkotása volt; de egy nagy talány, feladva a késő ezredéveknek.
Solom megszámlálta a karimába fúrt lyukakat, huszonnyolc volt a szám. Mit jelent az a huszonnyolc?
Egyik holdtöltétől a másikig. Valami az eszébe ötlött.
A vacsorához, mikor jóllakának, vizet hoztak a szomszéd barlang tavából a két kecskebőrtömlőben. Az egyik tömlő még tele volt vízzel. Leszállt érte, s a vizet beletöltötte a csúcsos medencébe, amíg az a rovátkot elérte. A porózus kő rögtön elkezdett a fenekén cseppeket keresztülbocsátani, amik perceket számlálva hullottak alá.
Solom felkapaszkodott a második szirtlonkára. Az is végtül végig terítve volt olyan állatok csontjaival, aminők mai nap már nem léteznek; köztük legnagyobbak a barlangi medve koponyái, hatalmas agyaraival. Az állatkoponyák nehéz kövekkel vegyest hevertek szerteszét; a legtöbb erős zúzást viselt magán, a lábszárcsontok ketté voltak törve. Egy medvekoponyának a fogai közé oda volt szorulva a beletörött obsidián lándzsavég, amint azt kettéharapta.
De még emberi maradvány nem vegyült a csonthalom közé. A harmadik lonka pedig olyan magas volt, hogy oda pusztán kézzel-lábbal fel nem lehetett kapaszkodni. Solomnak elébb póckot kellett összehordani az ott heverő kövekből, hogy elérhesse a szikla párkányát, s aztán kezeivel és térdeivel felkapaszkodhassék rajta.
Mikor e harmadik karzatra is felkapott, a bámulat, a megrettenés elzsibbasztó a tagjait.
A lobogó tűz világánál egy messze bemélyedő roppant sziklakatlan tárult föl előtte, mely több száz embert képes volt befogadni.
S ebben az óriások alkovenjében egy egész halom volt emelve csontokból, olyan magas, hogy emberalak a tetejét el nem érte. És ez a csonthalom már keverve volt emberi maradványokkal.
Mintha valami óriási irtóharc végjelenete folyt volna le e helyen itt. Szörnyetegek, amik egymástól vitatják a világ fölötti uralmat, medvék és beszélő állatok, két lábon járók, adtak egymásnak találkozót a sziklák sötét mélységében, s marakodtak, míg egy élő maradt közölök, itt összeszorulva egy sziklaüregben, az elesettek hulláira álltak az utánuk jövők, akként nőtt a halom mindig magasabbra; most azután ott feküsznek együtt, egymással összekeverve. Melyik maradt a győztes? Egyik sem. Kiveszett mind a két faj. Az ősmedve szintúgy, mint a hosszúfejű ember.
Azok a koponyák, melyek e csonthalom közt vannak, mind hosszúkások (dolichocephalus); a homloktól a fejboltozatig kétszer olyan nagyok, mint onnan az állkapocsig, s hegyes kúpban végződnek.
Ilyen hegyes, hosszú koponyákból egyszerre hetet találtak Magyarországon a Tisza medrének szabályozásakor. Egész más emberivadék volt az, mint a mostani; ezek nem mesterségesen, gyerek állapotban hegyesre lapított fejek, hanem valóságos emeletes homlokú koponyák, aminők természet játékául sem jönnek többé a világra.
S a halomra roskadt csonthalmaz között ott lehetett látni a hatalmas kőfejszéket, a szarvasagancsból élesített dárdahegyeket, az obsidián késeket, amikkel a hosszúfejű ember fát vágott, s magát a karmokkal és agyarakkal ellátott fenevadak ellen védelmezte. Némelyik kőfejsze ott hevert a medvekoponya mellett, melyet összezúztak vele.
Solom megdermedve állott meg a lelet előtt.
Kevély, hetvenkedő, elbízott legény volt, de amikor ez óriás csontokat, e rengeteg koponyákat halomban látta maga előtt, meghűlt benne a vér. Ha ezek ismét elevenek lennének. Ha most neki is fel kellene állni annak a csonthalomnak a tetejére, s folytatni a harcot a minden oldalról rárohanó szörnyetegek ellen. Minő ordítás lehetett az, amikor azt a csonthalmot építették, minő csattogása a súlyos kőfejszéknek, minő jajkiáltás, emberi, állati üvöltés egybekeveredve.
Zúgott a két füle, e pokoli harsogás kavargott az agyában. Egyszer aztán megszólalt valami hang, attól is megijedt. Elfeledte, hogy nincs egyedül. A Darinka énekelt odalenn. Felébredt, s eszébe jutott az a dal, amit reggelenkint szokott énekelni, mint a madár az erdőben.
Madárdal a föld alatt! Pacsirtaének a csontok vermében. Ez a hang visszaidézte Solom lelkét az élő világba.
- Darinka! - kiálta a sziklakarzat magasárul alá.
- Hát te hol jársz? - kérdezé Darinka.
- A másvilágban. Jer ide hozzám.
Hanem Darinka kisebb volt, mint ő, nem érte fel a kezeivel az első párkányt sem.
Solom aztán leoldó a dereka körül tekert kötelet, s lehajítá neki. Annálfogva aztán felhúzta magához, egyik karzatrul a másikra.
Megmutogatta neki a szörnyű leletet.
Darinka még jobban megijedt, mint Solom az első pillanatban.
- Jaj! Ha ezek a szörnyek még most is élnek itt a föld alatt, s mi rájuk bukkanunk. Ezek minket megesznek.
Solom megnyugtató a remegőt.
- Ne félj tőlük. Nem maradhatott meg ezeknek az ivadéka sem. El kellett pusztulniok minden ijasfiastul. Látod ezeket a különös csigákat itt a csonthalom körül. Ezek csak a tengerben laknak. Itt valaha a tenger járt, az minden élő állatot kiölt innen, ha még olyan óriási volt is. Mi csak a csontjaikkal fogunk még találkozni idelenn.

Disputa
Kritikus. De már ennek a paleontológiai magyarázatát csakugyan szeretném megszerezni, ha drágán is. A dolichocephalus emberfajt nem akarom kétségbe vonni. Láttam magam is egy példányát doktor Lenhosséknél, a könyvét is olvastam a tudós doktornak, amit erről megírt, a tizennégy érdemrendet is láttam, amit ugyanannyi potentáttól kapott a homo dolichocephalus craneologiájáért; hanem azt nem értem, hogy mi módon került ez az ősember az ősmedve és az őshiéna társaságába, hogy a csontjaik egy rakáson vannak? Melyik hítta oda a másikat? De végképp nem értem aztán, hogy egy olyan barlangban, ahol a homo és az ursus lakott, mit kerestek a tengeri csigák? Hogy kerültek ezek oda?
Szerző. Ha türelemmel tetszett volna lenni, ugyanezzel a kétséggel akasztá meg Darinka Solomot. Ő is éppen azt kérdezte a királyfitól, hogy ugyan hát mi módon kerültek így egy rakásra a tengeri és szárazföldi állatok? Amire Solom azt felelte, hogy ,,Kis galambom! Én teneked erre most megfelelni nem tudok, mert inkább hagyom a fejemet kívülről betörni, mint hogy belülről törjem magam. Hanem én azt szoktam, hogy mikor így nem tudok valamit kitalálni nyitott szemmel, hagyom akkorra, amikor a szemem be lesz húnyva, s álmomban kitalálom szépen. Várd el a holnapot, akkor megmondom, hogy hogyan álmodtam meg."
- Így felelt Solom a Darinka faggató kérdésére. S miután az özönvíz előtt történt eseményekről még eddigelé egykorú írott adataink nincsenek, ennélfogva mi sem tehetünk egyebet, mint hogy várjuk meg, mint fogja e rejtélyes katasztrófát megálmodni a waráng királyfi.









Jókai Mór: A három márványfej


XVIII. A Solom álma
A napot (fekete, föld alatti napot) betöltötte a nehéz munka. Rést törni az átjáró üreg szájára fektetett nagy sziklaajtón, miután annak a ledöntése nem sikerült.
Időközben a testi táplálékra is kellett gondolni. Solom visszakúszott az elhagyott cseppkőbarlangba. Ezúttal igen érdekes társaságot talált ott egy rakáson. Egy csoport teknőcöt. Azok a Bludár tömpölyeinek állandó lakói, s szeretik a sötétséget. Egy párt lefülelt közölök, a többi elszaladt. Amazokat beadogatta Darinkának, aki nagyon megörült a drága pecsenyének, odahaza ezt a finom ínyencséget csak az uraság számára volt szabad halászni. A teknősbéka böjtös eledel, hús, aki úszik: tehát hal.
Íme két napra el voltak ismét látva. A föld alatt is van éléskamra. Folytatták a munkát fáklyafénynél. A sziklatörésnél jó szolgálatot tettek az őskori kőfejszék, egyet éknek, másikat sulyoknak lehetett használni. Mikor mind a ketten el voltak fáradva, az azt jelentette, hogy éjszaka van. Odafenn az első lonkán a szűrőkő medencéjéből aláhulló víz egyre pergette a lefolyó perceket. Megint úgy aludtak, ahogy a múlt éjjel; egymás mellére nyugtatva a fejüket. Hanem ezúttal nem volt a Solomnak olyan csendes álma, mint a megelőző éjjel, egyre öklelt és rugdalózott, s olyanokat ütött a Darinka hátára, hogy csak úgy nyekkent bele, amit ez igen jó néven vett; hisz férj és feleség voltak - törvény szerint, s az asszonyt ütlegelni ennél a nemzetnél a házasélet gyönyörűségei közé tartozik. Már az is nagy kegyelem, ha a férj megengedi, hogy a hitves a lábánál összekuporodva aludjék.
Mikor Solom ismét megérezte a reggelt, első dolga volt felszaladni az első lonkára s megtekinteni a szűrőkövet. Az akkor hullatta az utolsó cseppjeit a beletöltött víznek a két kolonc közé.
Most azután kitalálta Solom, hogy mire való ez a kivájt kő. Ez volt a barlanglakó ősembernek az időszámlálója. Mert annak is szüksége volt arra, hogy a napok betöltét megfigyelje. Ez a szűrőkő az őse a mi kronométereinknek.
Solom elébb megtöltötte a medencét ismét színültig vízzel, s a tarka kavicsot egy lyukkal előbbre helyezte, csak azután költé fel alvó társát, gyöngéd tenyércsapásokkal kőkemény tagjaira.
Darinka, amint az ökleivel kitörülte az álmot a szemeiből, s a pattogó tűz világánál meggyőződött róla, hogy ismét a föld alatti Isten világában van, rögtön azt kérdezé Solomtól, gyermeki kíváncsisággal:
- No hát megálmodtad-e a hosszúfejűek meséjét?
- Meg szegényt! - felelt Solom. - Kuporodj ide mellém, mindjárt elmesélem.
- Jaj! Csak borzasztó ne legyen.
Solom elkezdé az álom meséjét.
Hol volt, hol nem volt; mikor még egészen más világ volt, a ,,Zágon" Isten azon gondolkozott, hogy kit tegyen ennek a világnak az urává. Először megpróbálta a ,,nagy" medvével, az hatalmas termetű állat, két talpán jár, fára is tud mászni; derekasan ordít; de nincs semmi ész a fejében. Azután megteremtette a ,,nagy", majmot, az ,,obesiánát", ennek már esze is van, négy keze is van; de ez meg nem tud beszélni, ez nem parancsolhat a többi állatoknak. A Zágon Isten pedig olyan állatot akart teremteni, amelyik ővele beszélni tud, és őneki áldozik. De hogyan teremtse ezt meg? A sárkányt megteremti a posvány, a táltost a forgószél, a vízi hüvelvényt a tenger, a lidércet a hulló tűz; de ki teremti meg a beszélő embert? A Zágon Isten tehát készített agyagból egy alakot, kezekkel, lábakkal, jól megnyújtott fejjel, s azután segítségül hívta az üstökös csillagot. Ez az Isten lelke. Mikor ez olyan közel jön a földhöz, hogy beleütődik, akkor ez a tüzes lélek egy új teremtésnek ád életet, amilyen még eddig nem lakta a világot. Így teremtette az embert, a hosszúfejűt.
- Ezt te mind most álmodtad?
- Nem. Ezt az anyámtól hallottam. A régi papjaink beszélték ekképpen az ember teremtését. - Ez a faj aztán elszaporodott, sok családot alkotott, de csak akkor vette észre a Zágon Isten, hogy elfelejtett neki olyan körmöket és agyarakat adni, amilyeneket a medvének adott. Emiatt nemhogy az új ember lett volna ura a világnak, de ő lett az egész világ üldözöttje, egy állat sem félt tőle; bölény felöklelte, medve megtépte, vadkan megkergette; kénytelen volt az öklei számára fegyvert keresni: a kőből készített fejszét, buzogányt, azután a barlangokban keresett búvóhelyet, menedéket a porontyainak. Ekkor támadt egy hatalmas, nagy király a nemzetségből, akinek a neve volt Kaján. Ez föltalálta a nyilazás mesterségét. Hogyan lehet nagy távolból az ellenséget elejteni, gyorslábú vadat futtában megsebesíteni, erősebb állatot gyöngébbnek legyőzni. Ez a nyíl, ez a kézíj megtette őt a világ urának. A Kaján nemzetsége diadalmaskodott sűrű harcaiban a medvék és dabózák rusnya fajzatai fölött, s lehúzta azoknak a bőrét, és a saját testét takarta be vele. Ebbeli nagy büszkeségében elhatározta, hogy királya, a nagy Kaján örök emlékére egy halhatatlan művet fog alkotni, amiről azt, míg a világ világ lesz, örökké megemlegessék: egy óriási barlangot, amely egyik hegy lábától a másikig tör keresztül. Úgy törték, rakták, tágították, rovátkolták a Bludár mentében, a sziklák kebelében ezt a rengeteg nagy barlangot egy emberöltő időn keresztül. Azonban ezalatt a hosszúfejűek a hatalmukat amellyel őket a Zágon Isten felruházta, gonoszul használták. A nyilaikat nemcsak a fenevadak ellen fordították, hanem a saját embertársaik ellen is. Megölték a maguknál gyöngébbet. És miért ölték meg? Azért, hogy megegyék. Az erősebb ember megölte a gyöngébbet, azért, mert jóízű volt a húsa.
- De ezt csak álmodtad már? - kérdé összeborzadva Darinka.
- Nem bizony. Ez mind igaz; mert az anyám mondta.
A hosszúfejűek emberevők voltak. ,,Ejnye!" - kiálta fel, ezt látva a Zágon Isten - ,,ezt ugyan megbántam, hogy megteremtettem! Nem kellett volna neki ilyen hosszú fejet csinálni, abban lakik a nagy gonoszság!" S azzal fogta magát, rázúdította a tengert a földre. S az özönvízzel elseperte az egész ivadékot. Eddig az igaz történet. Ezt elhiheted. Ezt minden ember tudja, aki csak valaha pappal beszélt. Most következik az én álomlátásom, ami az éjjel a szememre szállt. Úgy jött, mintha én volnék a Kaján királynak a legkisebbik fia, tizenegy bátyámnak legifjabb öccse. Éppen nagy diadalútról kerültünk haza a királyi palota barlangtermébe, s tartottunk nagy áldomást a velünk hurcolt foglyok véréből és koncaiból.
- Huh te, hogy tudsz ilyen csúnyát álmodni?
- Azt én. Emlékezem rá, hogy én is egy ilyen szép leánynak a fehér...
- Jaj! ne mondd tovább! Félek tőle!
- Hiszen most már énnekem is a hátam borsódzik bele, ha visszagondolok rá; de mikor odaát voltam a hosszúfejű világban, csak olyan örömöt éreztem én azon, mint mikor az ember egy szép fehér hattyút lelő röptében. Az is de szép állat! Hanem azért jó a húsa! Aztán ellenség volt. Selypített. Egy egész nemzetség volt, mely az ,,r" betűt nem mondta ki, hanem ,,ly"-et hangoztatott helyette. ,,Ezért" megérdemelte bizonnyal a kiirtatást. Leöltük az utolsó gödölyéig. Aztán megettük őket. Ez nekünk gyönyörűség volt, nekik pedig dicsőség, így a vérük megmaradt embervérnek, a húsuk emberhússá vált; nem lett belőle féregabrak. - Én voltam a legszebb királyfi, nekem jutott a legszebb csemege.
- S ez azt csemegének mondja.
- De most is számban az íze.
- Ne mondj már több ilyen bolondot! Mi lett azután?
- Hát azután a nagy tüzet égni hagytuk, a nehéz kőtévőt a barlang két nyílása elé támasztottuk, s akkor elfeküdtünk a tűz körül a leterített medvebőrökre, az asszonyok a lombból vetett ágyakra, és elaludtunk. Nekem úgy tetszett, mintha az egész barlang ingana, rengene alattam, ez is jólesett, azt hittem, ringatnak. Hát egyszer csak nagy földrengető csattanás riasztja fel az egész alvó népet. Az egyik kőtevő (az amelyik most is a földön fekszik) magától bedűlt, s arra mi valamennyien úgy éreztük, mintha a barlang padlata egyszer erre, másszor meg arra hajlana lefelé úgy, hogy a tűz körül fekvők majd az egyik, majd a másik oldalról gurulnak a parázs közé. Azután meg egy nagy darab kőszikla zuhan alá a magas padmalyról a máglya közepébe, s azzal szétrúgja a tüzet, szerteszórva mindnyájunkra a parázshalmot. Erre mindannyian felugráltunk, s menekültünk az első lonkára. A barlangban szerteszét repült üszkök egy pillanat alatt meggyújtották a sok száraz almot, a medvebőröket, úgyhogy lángba borult minden. Ha az bele talál kapni a felhalmozott száraz fába, ami hasábokban feküdt toronymagasan a barlang mélyében, mind odaégünk. Éreztem, hogy süti a testemet a láng, a hajam pörkölődött.
- Jaj! Fuss hát onnan a tűz közül!
- Hiszen csak álmodtam, te golyhó! Csak az apám, a nagy király nem vesztette el az eszét. Hatalmasan ordítá el magát: ,,Arrarerrerrirrirorrorurrur!"
- Hajh te! Mit tesz az?
- Ez azt teszi, hogy szaladjon minden ember a tüzet oltani, kobakkal, kecskebőrtömlővel hordjanak vizet a külső tóból.
- Okos ember volt az a te álomapád. Vajon hogy híttak téged akkor?
- Volt is akkor nekünk nevünk. Mindenkit annak híttak, amilyen volt, ,,pirók", - ,,pufók", - ,,orros", - ,,agyaras", ,,pisze", - ,,suta", - ,,balog", - ,,kesely", az asszonyokat ,,szemők", - ,,emős", - ,,üsző", - ,,boglyos". Neve csak az egy királynak volt ,,Kaján". Meglehet, hogy azt is a jó tulajdonságaiért kapta.
- No, hát eloltottátok-e a nagy tüzet?
- De nagyobb bajunk lett annál. A tóhoz küldött embereink nagy hamar ijedten rohantak vissza, kiabálva: ,,Harraherrehirrihorrohurru!"
- Hát ez mit tesz?
- Azt, hogy nyakunkon a medvék, meg a dabózák! Hirtelen helyre akarták állítani a feldűlt sziklafedőt a barlangnyílás elé! De már nem vala idejük hozzá, mert a sötét folyosóból nyakra-főre tódult elő egymás hátán keresztül kapaszkodva a sok bozontos fenevad, iszonytató ordítással, ami még most is a fülembe cseng.
- De hát hogy jöhettek azok ide? Hisz azoknak nincs tutajuk, hogy a Bludáron leereszkedjenek.
- Hát hiszen éppen ez volt a Zágon Isten bosszúálló csodája. A tenger hajtotta őket ide. A tenger kicsapott a partokon felül, a legmagasabb hegyek tetejéig, s visszafelé hajtotta a Bludár folyót ugyanazon a barlangfolyosón át, amit az magának a hegyek alatt ásott, egész odáig, ahol a tengerbe ömlik, s erre valamennyi barlangi medve, sokatevő, halottásó vadállat, akiket a visszatóduló víz odújából kizavart, úszott az áradó vízzel együtt, amerre az nyomta fölfelé, az egymásra következő barlangokon keresztül, míg utoljára a szomszédunkban levő cseppkőbarlangig eljutott. Itt világosságot látott maga előtt, mely az égő barlangból terjengett, medvefővel azt gondolta, hogy az ott ,,napvilág", s mind odarohant, nagy dühvel, s elzárta előlünk a menekülést.
- Jaj ti szegények! Mi lesz belőletek?
- Mi felfutottunk az első lonkára, s hirtelen kézbe kaptuk a tegzeinket, lándzsáinkat, s azzal elkezdődött a végső irtóharc a két fenevad, az ember és a medve között. Alant a lánggal égő barlangban a szőrös vadak sem maradhattak, el kellett nekik foglalniok a felső lonkákat a meztelen vadaktól. Ebből támadt az ádáz haláltusa, amelynek nem lehetett addig vége, amíg valamennyi ki nem adja a páráját. Eleinte könnyű volt a védelmünk, a dabózákat kivégezni elég volt a nyíl is, s a felkapaszkodó medvének a fejét bezúzta a kőfejszénk, mielőtt a körmét, fogát a húsunkba vághatta volna. Azonban a barlang torka egyre okádta az utóbb tóduló szörnyetegeket, s azok nemsokára az elesett társaik testhalmazára hágva elérhették az első lonka szélét, úgyhogy nekünk fel kellett menekülnünk a második Ionkára. Ott újra kezdtük a védelmi harcot; de már a nyilaink elfogytak, a lándzsáink kőhegyei beletörtek a medvék agyaraiba, közelről kellett velük harcolnunk, buzogánnyal, kőfejszével, szíjon csóvált szegletes kövekkel. Ezalatt meggyulladt maga a barlang hátuljában felrakott magas farakás s nemsokára tetőtől talpig lobogott, recsegett, mint egy égő torony, magasan bevilágítva a barlang sziklaboltozatának meredező csompóit. A sütögető tűztől még dühösebbekké lettek a mi bősz ellenfeleink, a bundájukat perzselte a rájuk hulló zsarátnok. Nekik is fel kellett jutniok a védelmet kínáló sziklagádorba, ha meg nem akartak sülni. Végre kénytelenek voltunk a harmadik, a legmagasabb sziklafokra felmenekülni, ahová csak lábtókon juthattunk. Amint ezeket felvontuk magunk után, a medvék ellen nagyon erős állásunk lett; ők a sziklapárkányt, még ha egymás hátára kapaszkodtak, sem érhették el, míg mi őket felülről lezúdított kövekkel agyba-főbe verhettük. Az asszonyok hordták a köveket.
- Hát én nem voltam melletted?
- Csak te maradhass! S ne kívánkozzál oda, ahová nem hívtak. Nemsokára megjelent egy harmadik küzdő fél a csatatéren, aki mind a kettőnknek ellensége, s mind a kettőnknél erősebb.
- Vajon ki lehetett az?
- A tenger. Az alulról felnyomuló özönvíz, mely a barlangi állatokat idáig kergette, még magasabbra áradt; betöltötte a cseppköves üreget, s onnan aztán a folyosón keresztül kezdett beömleni a barlangba. Az első dolga az volt, hogy a barlang aljában égő tüzet egyszerre kioltotta. Csak a magas farakás égett még. De mi még akkor sem vettük észre, hogy a tenger jön ellenünk; mert a víz színe úgy el volt lepve állatok hulláival, hogy mi csak azt láttuk, miként emelkedik a barlang feneke, az egymáson heverő vadakkal, tengeri csigákkal, hínárral terítve folyvást magasabbra. Elébb az első lonkát takarja el, majd fölemelkedik a másodiknak a párkányáig. Ekkor már rémülve vettük észre, hogy a bejáróinknak a kapujai egészen elsüllyedtek valahová. Egyszer aztán egész erővel tört keresztül a zuhatag a folyosó nyílásán, harsogva, s arra elkezdett az egész hullatömeg sebesen forogni az örvény sodrától, ahogy annak a másik tónak a vizét látjuk orsózni.
- No ugyan nem szerettem volna ott lenni!
- Én sem mennék még egyszer oda. A vízár egyre emelkedett, s amint a második lonkát is meghaladta, az ott tomboló medvéket is felvette a hátára, azok a vízzel együtt emelkedtek fel egészen mihozzánk, amíg a párkányunkat elérték. Ekkor aztán elkezdődött a végső haláltusa közöttünk. Ember és fenevad összeszorulva abba a legfelső üregbe, ahol azt a csonthalmot találtuk. Ember és vadállat ordított, üvöltött, egyik se különben, mint a másik, a kőfejszék csattogtak a kemény koponyákon, az asszonynép sikoltott, a haldoklók hörögtek, a tűztorony recsegett, a tenger csapkodta a sziklákat, s a sziklák rázkódtak. Fogyott az élet. Egyre magasabbra nőtt a hullahalom; egyre feljebb hágott a vízár, már csak az a halom állott ki belőle, megvetve a hosszúfejűek és a medvék testeiből. Annak a tetején harcolt még egymással a két fajzat maradványa. Ott láttam magam körül eldűlni a tizenegy bátyámat, kőkéseiket a megölt ellenség szívébe merítve, ki őket is megölte. Ott roskadt össze előttem a Kaján király maga, iszonyún szétmarcangolt testtel, de még egyszer fölemelkedett fektéből, hogy a kőfejszével még egyet üssön a leterített ellenfél fejére. Azután egyedül maradtam. Minden halott volt már körülöttem. A tenger a lábamat locsolta, amint nemzetségem hulladombján álltam. Az égő farakásnak csak a hegye lobogott még a körben forgó víztükör felett. ,,Hát énvelem senki sem jön megküzdeni? Hát én mire maradtam itt egyedül?" Erre a felkiáltásomra egyszerre felbukkan a víz alul egy roppant nagy medve, nem olyan, mint a többi, ez egészen fehér, s a feje keskenyebb. Ah, ez az én párom, ez van nekem szánva. Nem kerestem se fejszét, se dárdát, puszta kézzel, kitárt mellel vártam be, s míg az engem rettentő karjával átölelt, hogy agyonszorítson, én a torkába dugtam öklömet, s megragadtam a nyelvét, hogy kitépjem.
- Jaj, hogy nem lehettem én akkor melletted.
- Hiszen ottan voltál. Mikor legjavában folyt a nehéz harcom, te meg belemarkoltál az üstökömbe, s addig tépáztál, amíg - felébredtem.
- Igen bizony, mert amit te ki akartál tépni a tövéből, az nem a fehér medvének a nyelve, hanem az én kontyom volt.
Erre aztán mind a ketten nevetésre fakadtak, szép fehér fogsoraikat egymásnak mutogatva.
Erről a fogsorról valami jutott Darinkának az eszébe.
- Te! hallod-e? Ha te annak az emberevők királyának a fia vagy, akkor én félek tetőled, hogy egyszer engem meg találsz enni.
- Bizony, mondok - hagyá rá Solom -, magam is úgy érzem néha, mikor sokáig nézek rád, hogy szeretnélek megenni, meg is tenném, ha valamit nem fogadtam volna! Elkezdeném a szádon. - A Darinka össze is szorította az ajkait azonnal.
       
Kritikus. És eszerint szerencsésen a nyakába varrtuk a jámbor Solom királyfinak az egész paleontológiai megfejtést. Azonkívül gazdagítottuk a világtörténelmet egy prehisztorikus katasztrófa adataival, a nyelvészetet pedig egy özönvíz előtti idiómával, melyben egyedüli magánhangzó az ,,r" betű.
Szerző. De kérem ,,h" betű is volt benne. S ki tudja, hova tökéletesítették volna még a nyelvüket, ha az akadémiájukat felállíthatják?
       
- De már most lássunk a dolgunk után, elég volt a mesemondásból. Hozd a fejszét, én meg a vasrudat.
S hozzáfogtak egyesült erővel a kőlap továbbtöréséhez. Délig rést törtek benne, akkorát, hogy át lehetett rajta bújni. Ki mondta meg nekik, hogy dél van? Bizonyára a gyomruk; nincs olyan toronyóra, amely annál pontosabban elverje a déli tizenkettőt.
Amint kipihenték magukat, összeszedték a szerszámaikat, élelmiszereiket, s átkúsztak az újon tört résen.
Hosszú, haránt lefelé hanyatló sikátor nyílt meg előttük, mely messze elvezetett zegzugos futásban, jobbról is, balról is oldalnyílásoktól megszaggatva, melyek a járatlan kutatót könnyen megtéveszthetik. A hajdan járt utat azonban meg lehetett ismerni arról, hogy a falai kormosak voltak, az itt járó-kelők fáklyái füstjétől. Ez jó vezető volt.
A napszámláló követ nem volt szükség magukkal hozniok, mert hiszen a felvilágban levő társaiktól majd megtudják, ha megint összekerülnek, hogy hány nap múlt el föld alatt járásuk óta, arra az eszközre majd csak akkor lesz szükségük, ha mindnyájan idelenn lesznek.
A tekervényes sikátor messze elvezette őket a hegyek belsejébe, siket, hangfullasztó odúk tömkelegébe, ahol egészen elvesztették a Bludár föld alatti zúgásának neszét.
Darinka aggódott, hogy el talál fogyni a szurokfenyő hasábjok, s akkor hogy találnak vissza? Vékonyabb szilánkokra hasogatták azonnal a fáklyáikat. Az élelmiszerük is fogytán volt már, csak a száraz borsó járta.
Egyszer aztán úgy tetszett Solomnak, mintha, a földre fekve, távoli morajt hallana.
- Közeledünk hozzá. Mindjárt megkapjuk a Bludárt, s ott aztán lesz fa is, meg tekenőc is, majd sütkérezünk, vendégeskedünk ott.
A moraj egyre hallhatóbb lett, a folyosó, mely eddig szikkadt volt, elkezdett nyirkossá lenni, a tetejéről lecsüggő cseppkő a fejeiket fenyegette, egy éles szögletű kitérőnél aztán megcsapta a füleiket egyszerre a mennydörgő zuhaj, amit a Bludár támaszt odalenn.
Milyen örömrivallással üdvözölték a keresett jó ismerőst! Futottak feléje, hogy minél elébb meglássák. S hogy megijedtek tőle, amikor meglátták.
Nem egy barlang; egy egész föld alatti tájkép tárult fel előttük, szétnyílt sziklafalak, egymásba illő csompókkal és vápákkal, bércszigetek, félredűlt tornyok, s azok között a zuhogva, harsogva vágtató szilaj folyam.
Mindjárt a völgy elején volt egy kerek tómedence, miként az első barlangban; csakhogy ez nem képezett körülforgó örvényt közepén bemélyedő orsója köldökével, hanem inkább magasra felbuggyanó dombot. Egy hegy, egy gúla - vízből.
Amint a felülről nyomott folyam sziklabörtönéből egyszerre kitör elemi erőszakkal, s két ölnyi magasra túlemelkedve a medrén, a tó közepéből szétküldött hullámgyűrűit egymás után paskolja a part szikláihoz, alámosva azokat egyre mélyebben, s azután egy keskeny teknőbe szorulva, a kilőtt nyíl sebességével vágtat odább, iszonyú zuhajjal omolva alá fenekét látni nem engedő mélységbe.
- Te, galambom! - mondá Darinka, amint a bámulattól magához tudott térni -, ezen a folyón emberek át nem kelhettek soha.
- Rajta nem, de alatta talán? Szálljunk csak le a mélységbe.
Az őslakók gondoskodtak lépcsőkről, egymásra hengerített sziklák: nem lépegetni, de felkapaszkodni valók, egész addig a völgyfenékig vezettek alá, amelyet a magasból alárohanó folyam tajtékká tört habjaival elborít.
És Solomnak jó sejtelme volt. A százlábnyi magasból alárohanó folyam a kirúgó sziklapárkányról ívtöredékben omlott alá, messze elválva a meredek sziklafaltól. Ámde az egész völgyfenéket alatta sűrű köd takarta a porrá tört víztől.
Ki mer e félelmes ködbe leszállni, hogy az átjárót keresse? Nem fölötte, hanem alatta a haragos folyamnak; fittyet hányva az ő egész felséges haragjának!
- Gyújtsunk most két fáklyát - mondó Solom. - Te az egyikkel maradj itt a parton, én a másikkal leszállok a ködbe, s keresem a gázlót.
S azzal fogta az egyik fáklyát, s nekiment a láthatatlannak. A fáklya percegett a ködtől, amint leszállt bele, de nem aludt el. Csak annyit látott mellette, amennyit egy lépéssel átgyőzhet: egy-egy fekete követ, mely a vízből kiáll; hanem azt megtalálta minden lépésnyire: rakott ösvény volt itt, ,,Temzetunnel". Egyszer csak azt vette észre, hogy a köd elhagyja, s a túlsó part sziklái merednek fel előtte. Átjött a vízesés boltozata alatt.
Most aztán inte a fáklyával Darinkának, hogy ő is jöjjön utána.
A Darinka is megtalálta az utat.
- Jaj te! Olyannak láttalak! - szörnyűködék Darinka, amint Solom felsegíté a sziklapartra. - Ha én azt el tudnám úgy mondani! Mikor a fehér ködben, a víz mögött jártál. Mintha valami tündér volnál; mintha fényes holdudvar vett volna körül, s annak a közepett szivárványos volt az arculatod azután, hogy bementél a vízboltozat alá, s azt a fáklyáddal bevilágítottad. Talán ilyen lehet a templom, amiben az Isten lakik.
- Hát én éppen olyannak láttalak téged, mikor te jöttél a vízesés alatt keresztül.
S aztán, hogy mind a ketten olyan tündér formának látták egymást, összeölelkeztek.
- De már most siessünk. A fákat kell megtalálnunk, amiket társaink odafenn a folyón leúsztattak. Azoknak valahol fel kellett itt akadniok, a fa nem marad a víz alatt.
A Bludár kanyarulata miatt csak a balparti sziklákon lehetett továbbhatolni. A folyam csupa zuhatagokban esett alá.
A völgy aljában aztán a tágas barlang egyszerre két részre vált. A boltozatról egy bástyaszerű oszlop nyúlt alá a sziklafenékig, s az a Bludárt kétfelé osztotta. A bal ágnak jutott a keskenyebb szakadék, a jobb ágban maradt a folyam testesebb része. Ezért a baloldali ösvény kínálkozóbb volt. Azt már meg lehetett győzni könnyű tutajjal is; annak a mentén lehetett gázolva követni a sziklafolyosót.
- Ez nekünk baj! - mondá Solom -, mert ha idáig jutunk a népeinkkel, azok mind kapni fognak rajta, hogy a könnyebb járatú ösvényen jussanak ki a szabadba. Ez a sekély víz pedig nem oda vezet, ahova én akarok eljutni; ez a remete barlangjának a völgyébe visz. A nagyobbik ága a Bludárnak a Branta folyó: az vezet engem a ,,tüzes szentek" kolostorához. És én megesküdtem, hogy addig nem nevezem magamat férfinak, se mástól nem hagyom annak neveztetni, amíg a kisebbik anyámat börtönéből ki nem szabadítom. Addig tacskó legyen a nevem! S a férfi, akit tusára hívok, az asszony, akitől csókot kérek, azt felelje: ,,Eredj kölyök! Törüld meg az orrod!"
Már erre a fogadásra a Darinkának is át kellett látni, hogy a folyam szélesebb ágának a futását kell nekik megtalálniok. És fát még mindig nem találtak, hogy a fogytán járó szurokfenyő fáklyáikat pótolhassák vele.
Mégiscsak átgázoltak a sekélyebb ág vizén a szélesebb barlang torkolatába.
Ott aztán a legelső kanyarulatánál a vízmosta üregnek nagy örömmel kiáltának fel egyszerre: ,,Itt a gerendák!"
A barlangüreg e helyütt lapos volt, de széles; az egész üreget azonban úgy eltorlaszolta az egymás hegyére-hátára tolt mindenféle fatömeg, hogy azon keresztülhatolni nem lehetett. A felbugyogó hullám egyre hányta ki magából az elnyelt cölöpöket, s a vágtató vízhát hordta őket a többihez. Azok odafent ugyancsak hozzáláttak a takarításhoz.
Megvolt tehát a fődolog: a tüzelőnek és fáklyának való.
- Az sem lett volna baj, ha a fáklyánk elfogy is - biztató Solom Darinkát -, az oldalamra tekert kötél földi gyantába van itatva: ez eltartott volna a visszafelé való útban. Nem indultam vaktában a veszedelemnek. De most lássunk utána, hogy mi tartja fenn ezt a sok úszó fát? Mert minekünk át kell jutnunk a folyam túlsó partjára megint.
Az pedig ez idő szerint lehetetlenség volt, a gerendatorlasz a barlang padlásáig elzárta az átjárást; a folyam alatta zúgott el, s ha egy gerendát elvettek a torlaszból, jött helyette a víztől hajtva kettő.
- Neked innen vissza kell térned a népünkhöz - mondó Solom. - Hanem elébb szerezzünk ennivalót az utadra.
Volt abban válogatás: csak meg kellett bolygatni a köveket, csoportostul jöttek elő azok a hatalmas dalmáciai rákok, amiknek akkora az ollója, mint egy kisgyerek-kéz.
Nagy hamar tüzet raktak egy szikladöbörben, s belehányták a rákokat, azok szép pirosra sülve jöttek ki a tűzkeresztségből; egypár napra ismét el volt látva a hercegi pár istenadta apanázzsal.
- Te most végy magadhoz négy szál fáklyát, annyi eltart a Bludár szádáig - utasító Solom a Darinkát -, kapaszkodjál át a kötélen, s mondd meg a népeinknek, hogy jöhetnek utánunk bátran: itt elférnek valamennyien; de ugyan siessenek ide hozzám; mert az a sok gerenda, deszka, cölöp, amit a Bludárba hánytak, itt ennél a szűk torkolatnál mind egymásra torlik, s ha ezt itt elzárja, akkor úgy járunk, mint a hosszúfejűek jártak, hogy a Bludár megtölt lassankint minden üreget, s itt fulladunk benne. Hát csak siess.
A Darinka elbúcsúzott a királyfitól, s nekiindult magában megtenni a nehéz föld alatti utat visszafelé.
Most aztán Solom egészen magára maradt.
Amint elgondolkozott az állapotján, rájött lassankint, hogy nemcsak az a veszedelem fog abból származni, ha itt a mosszori telepekből leúszó fák elzárják a víz lefolyását, hogy a felső barlangok megtelnek vízzel; hanem még az is, hogy a főágból elszorított víztömeg egyszerre mind a mellékágba fog tódulni; s akkor az a kis vidám patak, ami a cadmaei sziklák völgyében végigcsergedez, egyszerre hegyi zuhataggá alakul át, s az ő prófétáját ott remetebarlangostól együtt a tengerbe sepri.
Ezt a veszedelmet el kell fordítani.
Hozzáfogott a lehetetlen munkához: széjjelszedni az összetorlódott gerendahalmazt; szálankint, darabonkint kihurcolni a partra és rendes határba rakolni.
Sikertelen munka volt. Ha egy gerendát kiszabadított, a hullám hozott helyette kettőt. Azok odafenn egyre dolgoznak. Azok sokan vannak, ő meg egyedül. Mégsem hagyta abba a munkát.
Arra is gondolt már, hogy felgyújtja az egész fahalmazt. De akkor meg nem lesz később a tutajépítéshez való anyag, aminek szintén eljön a sora.
Más gondolt ki.
Hadd nőjön felül a torlasz; ha alul, a vízszín alatt lehet a folyamnak utat szabadítani, akkor az áradás veszélye megszűnik: hisz a víz magától felemeli majd az egész fatömeget, ha még olyan nagy is.
De miért nem emeli hát fel?
Valami akadálynak kell lenni a folyam medrében alant. Gyakorlott búvár volt, annak nevelték; nem irtózott leszállni a víz alá; pedig tudta jól, hogy a víz fölött úszó gerendatömeg magához rántja az emberi testet, úgy, hogy odatapad hozzá, s nem tud tovább úszni. Ez ellen biztosította a magával vitt vasrúd és a fejsze. Ezek lehúzzák a víz fenekére. Úszni nem lehet, járni kell a víz alatt.
Csak tapogatózva haladhatott. Sok időt nem tölthetett odalenn, mert lélegzetet venni vissza kellett térnie, s azt csak kerülővel tehette, feje fölött összezárultak a gerendák.
Ezen kellett legelőször is segítenie. Kitalálta a módját. Tüzet rakott a víz hátán úszó fahasábokon, a víz alatt azután megtalálta azt a rést, ahol a világosság az egymáshoz záródó gerendák hézagai között átszűrődött. Az éppen elég volt, hogy a felét átdugja rajta, mikor lélegzetet szívni felbukik a víz színe fölé. Így aztán meg lehetett élni.
Lábai alatt kavicstalajt érzett, ezt a folyam hordta ide. Bizonyos, hogy az egész medrét azzal töltötte meg. Talán ebben akadnak fenn a gerendák. De ki állította azokat helyükre?
Tovább tapogatózott a sötétben. A felső tűzvilág nem kísérte messzire.
Végre rátalált egy egyenesen álló cölöpre, mely egész a kavicstalajba volt elsüllyedve. Ez tartja fel a torlaszt; legalább egy részben. Itt felemelkedhetett koronkint a víz fölé, ha lélegzete elfogyott: a cölöp rést hagyott. Amint újra leszállt a vízfenékre, a fejszéjét két kézre fogta, s hozzásújtott a cölöphöz. Ki akarta azt vágni.
Mekkorát ijedt! Ütésére egy futó pillanatig világosság támadt a víz alatt. Mi volt ez? A fejsze nyele keményen megrúgta a tenyerét, mintha kőbe vágott volna vele. Ismételte a csapást. A villanó fény újra felszikrázott. A tűzkő és az acél a víz alatt is szikrát ad. De hát tűzkőből van az a cölöp? Fának látszik, és mégis kova. Az újabb ütések ismételték a pillanatra világító szikrát, s annál kivehette, hogy két ölnyire e cölöptől egy másik mered föl a vízfenékből, és azontúl ismét egy harmadik. Ezek itt hídlábak voltak!
A történet előtti korszak melyik évezredében verhették azokat itt le emberi lények, kiknek minden eszközük az élesre köszörült kő volt? Az égerfacölöp azóta maga is kővé vált a kövek világában.
Most már sietett kikapaszkodni a gerendák közül.
Úgy örült a felfedezésnek, mintha egy csatát nyert volna meg. Most már semmi kétsége sem lehetett, hogy a föld alatti tömkelegnek biztos kijárása van.
Akik ide ezeket a cölöpöket leverték, azért hidalták ezzel át a föld alatti folyamot, hogy a túlsó partjára átjárhassanak. Óriások munkája volt ez!
Most már nem törte a fejét azon, hogy az úszó fatömeget feltartóztató akadályt elhárítsa. Hiszen ezeken a kővé vált dúcokon keresztül hidat lehet majd építeni.
Hanem a fatömeg lassankint úgy elzárta az alacsony padmalyú ponort,[1] hogy a Bludár szélesebb ága túláradt a partján, s átömlött a keskenyebb ágába. Valószínű, hogy azért a fatorlasz alatt is elég víztömeg hatolhatott keresztül, mert a barlang mégsem telt meg magasabban vízzel, mint ahol a folyam kettészakadása kezdődött.
Solom most már az időszámítással sehogy sem volt. Amióta a Darinkát elküldte, semmi rend sem volt az életében. Nehéz, fárasztó munka után elnyomta akaratlanul az álom. Az is rövid volt. Amint fölébredt, ismét a munkához látott. Hány nap, hány éjszaka múlhatott el azóta odafenn? Visszatalált-e Darinka? Jönnek-e utána hívei? Hátha azóta megrohanták a bogumilok a várat, s leölték valamennyit?
Egyszer aztán következett valami hosszú idő (nap volt-e vagy éjszaka? azt nem tudta), ami alatt nem hozott a Bludár több deszkaszálat a hátán. Azért tetszett olyan hosszúnak ez az idő, mert az álom kerülte a szemeit. Annál jobban elővette a lelkét a kétség.
Vajon kiszabadul-e innen valaha?
Elgondolta, hogy azok a nagy bércek, amiken máskor vadakat kergetett, most mind a feje fölött feküsznek. Elővették az egyedüllét rémségei. Amíg a Darinka itt volt, addig nem érezte ezt a szorongást.
Dolgozni sem volt már kedve. Meghúzta magát egy odúban, s mereven bámult a sziklára, melyet a pislogó parázs megvilágított.
És egyszer aztán észrevette, hogy nincsen egyedül. Az örök sötétségnek lakosai vannak!
Két vékony cseppkő csapja nyúlt alá egy kirúgó szikláról, e két csap között egy pók fonta a hálóját. Egy fehér pók. Mit keres ez itten? És nemsokára jött egy fehér legyecske, beleakadt a hálójába, a pók elfogta, megkötözte, odújába vitte.
Hát még itten is van élet?
Ez a kis parányi állatkája a mélységes éjszakának visszaadta lelkének ércét. Hisz itten is Isten világa van!
Bódultan és gyermeteg ésszel így okoskodá ki: hogy ha az Isten itt a mélység fenekén egy pókot és egy legyet teremtett: akkor Istennek itten kellett járni, s ahol Isten járt, ott embernek is el kell igazodni az ő nyomdokain.
Kedve támadt az élethez megint. Lement a vízhez, keresgélni valami rákot vagy tekenőcöt.
És aztán kapott a vízben valamit, aminek jobban megörült. Egyet a hosszúfejű koponyák közül.
Először csak egyet, azután több is jött; a Bludár sodorta, hempergette őket alá.
Ezek a koponyák izenetet hoznak! Azt a hírt hozzák, hogy a hívek lejöttek már a barlangba, s a csonthalmokat takarítják el arról a helyről, ahol pihenőt kell tartamok.
No, hát ezek a koponyák még tovább is fogják vinni az izenetet. Majd meglátja azokat a remeteodúból az ott merengő próféta a patak megáradt vizében végighömpölyögni; s arról megtudja, hogy az a varázskabala, amit maga elé a homokba rajzolt, minden számában pontosan teljesül. Csak az utolsó van még hátra. Az lesz a legnehezebb: de az lesz aztán ,,minden a mindenekben".
Solom a feje fölött egy csillagot látott megjelenni, és egy pacsirta énekét hallotta.
Csillag és pacsirta! Ezer ölnyi mélységben a sziklák alatt! Pedig az volt. Darinka jött vissza. Az ő fáklyája volt a csillag. Az ő dala a pacsirtaének.

[1] Urát adom e szónak: legközelebb hallottam ezt Kállay Béni minisztertől, így nevezik az olyan sziklaüreget, melybe egy búvó folyam beleszakad.









Jókai Mór: A három márványfej


XIX. A föld feletti sötétség
Solom királyfit és a népét most már ne féltse senki. Ők jó helyen vannak. El is férnek benne, meg is töltik azt. Senki ott meg nem támadhatja őket. Éhséget nem szenvednek; a Bludár ellátja őket bőven. Van tüzelőfájuk elég. S az is bizonyos, hogy a bujdosó folyam mentén megtalálják majd a kivezető utat; gyakorlott bányásznép az egész: teljes életét abban töltötte, hogy a sziklán keresztül törje az utat. Ezt sem mélység, sem magasság fel nem tartóztatja. Emberész és embererő az időtlen időkben is tudott itt alkotni, hát most hogyne tudna, mikor már vas van a kézben? Talán sokáig fog tartani a kemény munka, de véget ér napjára.
Ez a nap, a húsvét ünnepét megelőző péntek: a ,,nagypéntek"!
Ha hamarább kitörhetnek is a napvilágra, ezt a napot rejtekükben kell bevárniok; mert a próféta így parancsolta.
Az a próféta pedig ott ül a tenger partján, és rajzolgatja a tengerfövénybe az apály idején a bűvös vonalakat, amik a jövendőt jósolják: a visszatérő dagály szépen betakarja azokat megint.
Amint a patak egy ős emberfőt, egy ős medvekoponyát hemperget alá, azt kiveszi a vízből, és gúlát rak belőle. Ki tudja, minő babonára való az?
Itt nem látogatja meg senki: börtöne ez a völgy. Az ösvény egyik végét a tenger zárja be, másik végét a kolostor fala. Onnan sem jön senki hozzá. Nem futhat el innen. A warángok útján a meredek sziklára felkúszhatna, ha volnának sziklamászó cövekei, mint azoknak: de azzal is mit nyerne? A waráng nép Onufriosz főpap híve: azok elfognák, s visszavinnék a zárdába.
Élelméről sem gondoskodik senki. A tenger ád neki kagylót, balánt, tengeri pókot; a föld ád hozzá gombát; mi kell egyéb egy remetének?
Egy napja van, amelyről bizonyos, a klastromi regula szerint. Nagypénteken érte fognak jönni, és elviszik.
A passiójátékban ő fogja képviselni az ördögöt. A világot elcsábító ördögöt.
Odáig készülhet a szerepére.
Ez a szerep abból áll, hogy az ördög vitatkozik az angyallal. Végül aztán az ördög természetesen legyőzetik, és kegyetlenül megkorbácsoltatik.
De hátha egyszer ő talál győzni?
       
Ha azok odalenn a föld alatt ,,láttak", annál nagyobb sötétségben maradtak mindazok, akik őket keresték idefenn.
Dávid király kereste a fiát; a hadnagyok a vele együtt eltűnt fiaikat. Tvartimir és Tirimir pedig keresték az elveszett asszonyokat, lányokat, gyermekeket, akiknek a holttestei nem voltak a várromok között.
A warángok annyit kiokoskodtak, hogy a karácsonyéji nagy mészárlás az ő suhancaiknak a munkája volt. Megrabolt borospincéjük erről felvilágosította őket. A mosszori vár égését láthatták saját városuk falairól. Azt is megtudhatták, hogy a rablókalandról visszatérő knéz a várát nem bírta első rohamra visszafoglalni. A fellázadt rabszolgahadat waráng legények vezették az ostrom visszaverésénél. És azután a bogumilok ott leskődtek az erdőben egész gyertyaszentelőig; csak akkor bírtak a váruk kapuján betörni, egy nagy zivatar alatt. Hogy pedig azután mi történt? Arról nem szivárgott ki a warángok közé semmi hír. Emberi ész szerint azt hitték, hogy a felülkerekedett bogumilok leöltek mindenkit, akit a várfalon belül odaszorítottak.
A knéz és fia ellenben azt hitték, hogy a gyilkos ellenség, az ő pereputtyukkal együtt valahol a bányaaltárnákon keresztül szökött meg az ő bosszújok elől. Hogy az asszonyok, leányok kellettek nekik, az talált magyarázatot; de minek vitték magukkal még a gyermekeket is? Rendes észjárás szerint nem lehetett egyebet gondolni, mint hogy a lázadó rabszolgák és waráng vezetőik, a várból elosonva, a warángok kerületébe menekültek, s most ott tartózkodnak.
E tévfelfogás miatt mind a két fél kölcsönösen el volt egymás ellen keseredve.
S az ingerültség nyilatkozatai abból álltak, hogy egy-egy csapat harcos majd az egyik, majd a másik félről át-átcsapott a szomszédja területére; ami tanyát útban kapott, azt felgyújtotta, aki élő embert utolért, azt levágta, csordát, nyájat erővel elhajtott. Az egyik nap az egyik tette, a másik nap a másik. Ezt nevezték abban az időben diplomáciai értekezésnek. Követeket küldözni egymáshoz nem volt tanácsos, mert azokat mind a két fél karóba húzatta. (Ezt még a római követtel is megtették.)
A nagyböjt kezdetén volt a ,,jurjendán" ünnep. Ez akkor az egész kereszténységre nézve a Balkán-félszigeten az általános béke napja volt. Senkinek fegyvert nem volt szabad e napon kezébe venni; minden férfi zöld ágat hordott a kezében, s ha a halálos ellenségével találkozott is össze, a zöld ág földig hajtásával üdvözölte.
A jurjendán ünnepén minden ember megfürdött a császárkútban. Ez volt a neve egy meleg forrásnak, mely a rómaiak által Citorea-völgynek nevezett hegykatlanból buzgott elő, körülbelől azon a helyen, ahol Medea Absyrthost darabokra vagdalta. Egy vén druida volt a meleg forrás őre; aki annyira vitte az állatszelídítést, hogy a kígyók a barlangokból odacsúsztak hozzá, mikor ebédelt, s részt vettek a lakomájában, s a sirályok körülülték, és a tenyeréből ettek.
A császárkútnál összetalálkozott a jurjendán ünnepén a két népatya. Dávid király és Tvartimir, az archizsupán. A békefa, az olajág volt mindkettő kezében.
- Miért pusztítják a te vitézeid az én országomat? - kérdezé Tvartimir.
- De miért dúlnak a te junákjaid az én tanyámon? - mondá Dávid.
- Felelj elébb te az én kérdésemre.
- Azért, hogy mért nem küldöd nekem haza az én fiamnak, Solomnak a fejét, amit te levágtál? Meg a többi hadnagyok fiainak a fejeit, akik a kezedben maradtak? Tudod, hogy a warángok nem tűrik azt, hogy a nemzetségükből valakinek a feje csúfságra idegen házban legyen mutogatva.
- Hiszen bár küldhetném meg neked a fiad fejét, meg a többi kamaszokét, akik a váram felgyújtották, a népemet részeg álmában leölték! Bizony mondom, aranykosárban küldeném haza! De nemhogy én tartogatnám az ő fejeiket dugaszban, de ők vitték el az én váramból valamennyi asszonyát, leányát, gyermekét az én népemnek. Hová dugtad el őket? Add elő!
- Bizony esküszöm neked az új Istenre meg a régi istenekre, hogy énhozzám vagy az én országom tájékára nem hoztak egy porontyot sem a te ivadékodból. Asszonyra meg éppen nincs szükségem; magamnak is több van, mint kellene - bizonyozott Dávid király.
- Akkor én viszont esküszöm neked a még ezután következendő istenekre valamennyire, hogy én nem tudom, a te fiad meg az ő társai hova lettek? merre vesztek? mert én még a lábuknak a nyomát sem tudom megtalálni sem a földön, sem a föld alatt. - Ezt meg a mosszor knéz állítá.
Mivelhogy pedig mind a ketten megfürödtek már a császárkútban, annálfogva hitelt kellett adniok egymás szavának, mert ha a fürdő előtt mondtak volna hamis esküt, azt a víz lemosta volna róluk; de fürdő után hivatkozni hamis hittel az istenekre annyi volna, mint ínzsábákat és pecséteket szerezni a testére. A két fejedelem kezet szorított, s megígérte, hogy majd a páskaünnep után folytatni fogják az ellenségeskedést.









Jókai Mór: A három márványfej


XX. A ,,Daimonomache"
Még most is dívik Dalmácia hegyvidéki kisebb városaiban az az őskeresztyén világból fennmaradt szokás, hogy nagypénteken, amidőn a Krisztus koporsója egyházi pompával felállíttatik a templomban, az összegyűlt nép előtt az angyal és az ördög egymással szóharcot vívnak. Hétszáz év előtt ez a játék valódi magasztos ünnepély volt.
Az angyal hivatalát rendesen valamely kiváló főpap viselé. Ez igen háládatos feladat. Az ő segítségére van az ó- és újszövetség könyve, a szentek minden iratai, a mártírok példái, az apostolok élete, a Messiás szavai és a pátriárkák bölcsessége, a Sion hegyén kiadott Isten-törvények táblái, Mózes vesszeje és Áron ékesszólása, Dávid hárfája és Salamon példabeszédei, őmellette állnak táborkarok gyanánt egyfelől az egyházi rendek, a szerzetesek képviselői, akik messze földről idevándoroltak; a zarándokok, akik a szent sírtól tértek vissza, a jeruzsálemi port még le sem verték saruikról; - másfelől a szent szüzek, az apácák, kik magasztos zsolozsmáikkal belevágnak a vitába, mikor az ördög nagyon fennen kezd dicsekedni, s elnyomják vele istentelen beszédét. - Hanem a szegény ördögnek annál keservesebb a szerepe. Neki nem segít senki; minden ember eltagadja a vele való ismeretséget. Egyedül áll a színpadon, mindenkitől eltaszítva, kiakolbólítva, előre elítélve. Gúny, szidalom, csúfolódás kíséri minden mondását. Amerre csak tekint, mindenütt kinyújtott kezeket lát, amelyek átokkal tetézik.
Tudja jól, hogy neki meg ,,kell" buknia.
Erre a szerepre mindig azt szokták kiválasztani a ,,testvérek" közül, aki abban az évben legnagyobb vétket követett el, vagy a szent fogadalom, vagy az egyházi fegyelem ellen.
De legalább szabad neki egy óra hosszat perelni a lelki fejedelmével, s ez is gyönyörűség az ördögnek.
Ki lett volna ez ördög szerepére méltóbb, mint Frater Aktaeon? A kevély patrícius fiú, a raguzai poéták vezére, aki istentelen szerelmi költeményeivel minden fiatal léleknek csengettyűt adott a pokol kapujához. Ezek a pengő rímek, ezek a sapphicusok valóban az ördög citerái!
Őneki kellett a nagypénteki délestén megaláztatni: például szolgálni az egész gyülekezet előtt.
Az egész gyülekezet csupa nőkből áll. A megcsontosodott és a már egészen kővé vált apácák, azután az olyanok, akik még érzékenyek, de leginkább a fiatal növendékek, ezek azok, akiknek a megrémítésére szolgál az ördögnek ily módon való megidéztetése, kivallatása, elítéltetése és megfenyíttetése.
Fenn a templomban az üdvözítő koporsója van felállítva, rózsalugasok közé, melyeknek illatos árnyában fiatal zárdahölgyek képviselik a virrasztó angyalokat.
Az egyik angyal szent Kekharizméne.
Őt is felhozták börtönéből, hogy legyen jelen bűnös kedvesének megszégyenítésén. Ez volt a penitenciának a legmagasabb foka.
Csak az őrjöngők maradtak lenn a katakomba zárkáiban. Az ördög bukása különben is mindig bizonyos, de különösen az, midőn az angyal szószólója oly hatalmas szónok és mély tudományú bölcs, mint Onufriosz archimandrita, ki a démonnal való vitákban annyi győzelmet szerze már; pedig néhanapján kevély ellenfelei voltak.
A theatrum a templomajtó bejárata alatt van felállítva, mivelhogy az ördögnek a templomba bejönni nem szabad. Csak onnan kívülről feleselhet, míg ellenfele a templom hajójában foglal biztos állást egy emelvényen.
A mellékoltár fülkéje előtt van felállítva a mennyezetes trón, melyen az igazságosztó nemtőt jelképező fejedelemasszony ül, kezében pálmaággal, melyet a nagy vita végén a győztesnek fog jutalmul átadni, s az elbukottat elítéli.
A mai ünnepélyen Mater Lubomira négyágú koronát visel a fején, mely ragyog a karbunkulusoktól, s e korona alól hosszú, kék selyempalást omlik alá, ezüst csillagokkal átszőve, mely betakarja egész termetét, alig engedve láttatni a bő dalmatikát, melynek fekete bársony éjéből arany lángok világítanak elő. Minervai arca oly hideg és mozdulatlan, mint egy szoboré. Erről nem olvasni le kegyelmet.
A felavatott apácák a kétoldalt szemközt fordított padsorokat foglalják el. Olyan egyforma helyzetben ülnek ott, arcaik egész szemöldig és ajkig eltakarva, kezeik bő kantusujjaikba eldugva, mintha élők sem volnának.
A fiatal szüzek a márványon térdelnek, összetett kezeiket ajkaikig emelve.
Csengettyűhang e napon nem szólal meg, hármas kalapácsütés jelenti, hogy a főpap megérkezett.
De előtte is zárva van erős vasrostéllyal a templom hajója, s annak az ajtójánál áll őrt a legidősebb apáca: Mater Fulgentia, kezében csomó kulccsal. Azt kérdi tőle: - Ki vagy?
- Az angyalok küldötte - felel a szent ember.
Erre a főapáca kinyitja előtte az ajtót, s bebocsátja a férfialakot a nők szentélyébe.
Onufriosz ugyanazt a fénytelen, fekete bő talárt viselte, amivel nagypénteken a legfőbb paptól kezdve mindenki a világ gyászát jelképezi, fején az a gömbölyű, magas nemezsüveg, melyről hosszú fekete fátyol leng alá. Csak szép ezüst haja s leomló selyemszakálla ad fényt megjelenésének. Három ujjával áldást osztva halad végig a padsorok utcáján, azután leborul arcra az idvezítő koporsója előtt, s úgy marad ott, homlokát a márvány lépcsőfokra fektetve, amíg a szent nők gyülekezete egy siralommal teljes ,,lamentációt" végigénekel.
Akkor aztán feláll a lépcső magaslatára, s csengő, ércteljes hangon kiáltja felhívását.
- Beliál fia, jelenj meg parancsolatjára a te Uradnak!
E szóra a templom belső ajtaját takaró fekete kárpit lehull, s a cinterem közepén ott áll az ördög.
Nem a csuhás remete, nem a Frater Aktaeon alakjában; hanem ahogy igazi ördög korában szokott járni, mint raguzai nobili. Fején tollas zöld kalpag, aranyabronccsal, dolmánya féloldalon piros, a másik fele kék és veres sávolyos, nyakában aranylánc, derekán aranyöv, abba dugva hosszan lecsüggő háromszínű selyemkendő; az egyik nadrágszára hosszában lefutó fehér kék és veres csíkokkal összeállítva, a másik pedig piros, azonfelül kék abronccsal, s aztán sárga alapon veres S betűkkel, félválláról hetykén odavetett kék selyemköpenyke csügg alá, lábain sárga szattyántopánkák aranysarkantyúval, bal keze büszkén nyugszik cifra tőre markolatján, jobbjával kalpagját dacosan nyomja még mélyebben a fejébe. És aztán felel merész, éles hangon.
- Megjelentem, de nem parancsolatodra. Mert uramnak el nem ismerlek. Hanem hogy megküzdjek veled!
Onufriosznak egy békeszerző kézmozdulata elcsitítá a felzúgó elszörnyedés hangját, melyet a gyülekezet hallatott e vakmerő szavakra.
A nagy mester biztosan érezte magát az ifjonc himpellér ellenében.
- Mi a te neved, démonok legkevélyebbike, hogy így mersz megszólalni énelőttem?
- Az én nevem Asmodái: a szerelemnek démona, a szívek édes fájdalmának, az álmok nyugtalanságának, a gyönyörök keserűségének, az örökké égő tűznek démona, aki ura a királyoknak és a szenteknek és mindennek, ami él: voltam, vagyok és maradok.
- Hazugság minden szavad! Nemde nem megírta-e a bölcs Lactantius, hogy egész fajzatod, a Beliál-ivadék legyőzetett a Jehova parancsára, és fogságra vettetett? Rafáel angyal leküzdte Azráelt, az óriások apját. Akinek a föld leányaival való érintkezéséből támadtak az Elihudok és Nephitimek, a hosszúfejű óriások, akiknek csak egy szemük volt, de disznóagyaruk, emberevők voltak, s akiknek a koponyáit ma is hányja ki a föld magából. Tán te is azért jössz, hogy ilyen egyszemű, hosszúfejű szörnyetegekkel népesítsd meg a világot? Nem bizonyítja-e szent Chrysostomus, hogy amely földi leányok a Beliál fiaival szeretkeznek, azoknak mind ormótlan óriás fiaik lesznek?
Szinte lehetett hallani a didergő fogvacogást, amit e rémséges fenyegetés előidézett a hallgatóságnál.
Onufriosz folytatta.
- Hát Szemiázázt nem Gábriel angyal kötözte-e meg, s aztán a Dudáel pusztában nem hegyeket rakott-e rá, őrá és valamennyi testvéreire, s nem ott fognak-e kínlódni hatszáztíz emberöltő időig, amidőn az örök tűzre vettetnek?
- Ez mind úgy lehet - felelt rá Asmodái. - A többi démonok mind el lehetnek temetve, de én magam élek, mert én vagyok az élet, én a szerelem nemtője. És nálam nélkül nincs élet a földön. Adjatok nekem egy üres planétát, s én azt egy nap alatt megnépesítem. Űzzetek el engem a földről, s lesz belőle kopár, hideg, üres jégtenger, miként a hold. Mikor Jehova a virágokat teremté, én világítottam neki, a szerelem szelleme!
- Ki adta a szádba ezt a vakmerő mondást?
- Mózes vagy Ben Akiba, aki a teremtést leírta. A harmadik napon mondá Jehova: ,,Legyenek fák, füvek és virágok, amik magot teremnek, és gyümölcsöt hoznak!" És lettenek. A negyedik nap teremté a napot és a holdat. A szerelem elébb volt, mint a nap! S a nap hiába süt a jéghegyre; ha én ott nem vagyok, nem olvad az meg. Én vagyok a világon a melegség, én vagyok a lélek. És én mindenütt ott vagyok, ahol a teremtés foly. Mert vannak kövek, melyek úgy nőnek, mint a virágok. Ezt bizonyítja Plinius. És vannak virágok, amelyek elevent szülnek, és élő állatok, melyek gyökeret vernek a sziklába, s virágkehely alakban párosulnak, és vannak állatok, melyek fennállva járnak, és vannak, amelyek gunyhókat építenek, és madarak, amelyek beszélnek, és a mélységtől a magosságig mindenütt ott van a lélek: ott vagyok én! Az örökké alkotó szerelem.
- Átok a nevedre! - kiáltá közbe haraggal Onufriosz. - Nem te voltál-e az a gonosz szellem, aki Évát elcsábítottad, s az első emberpárt bűnbe ejtetted?
- No! S hát vétettem vele, hogy most a Jehovát egy pár ember helyett százmilliók dicsérik?
- De elveszítők a paradicsomot!
Asmodái gúnyosan mosolygott.
- Csak nem adsz tán hitelt a rabbinusoknak, akik azt állítják, hogy őseink nem jó házaséletet éltek! Mintha Ádám apánk azon szépségek után csábult volna, kiket ,,Isten leányainak" nevez a talmud? Ne hidd el azt a fescenninát ,,Lilith"-ről. Bizony mondom, a démonok közt nincsen nőnemű.
- Jól mondod. Elébb a nők szívét szállják meg, s azok által rontják meg a férfiakat. Nem te vagy-e a szerzője az első háborúságnak az emberek között, nem a szerelem ördöge veszítette-e el Ábelt Kain keze által?
- Úgy történt! De Kainnak volt igaza! És Ábel méltó volt a halálra!
Hah! Milyen zúgás támadt e szavakra a gyülekezetben! Még Lubomirának a szemei is megvillantak egy pillanatra. Asmodái észrevette e villámot, s mélyen meghajtá magát.
- A te szemeidnek tüzétől sújtatva, előadom szavaim védelmét, felséges bírónőm. Kérlek, hallgasd meg kegyesen. Bizonyára tudni fogod a nagy Eutichaeus, alexandriai pátriárka írásaiból, hogy a két e földön született első férfinak ikertestvéreik is voltak. Ábel huga volt Azma, Kainé Ovaén. Kain megszerette Azmát, Ovaén Ábelért égett. Ádám ősapánk azt akarta, hogy így házasodjanak össze, a szív szerelme után. De Ábel mást akart. Azt, hogy mind a két férfi tartsa meg házastársul az ikerhúgát, és éljenek, mint testvérek, visszatérve a paradicsomi ismeretlenség állapotjába. Így bizonyára néptelen maradt volna a föld. Ezért ölte meg Kain Ábelt. És azután elvette Azmát is meg Ovaént is, s mind a két feleségét boldoggá tette. S hogy ezt helyesen cselekvé, arra olyan tekintélyt hozok fel, ki előtt minden ellenvetés elnémul. A múlt századokban támadt egy szekta Aragóniában, abeloniták neve alatt. Ezek hirdették azt a tant, hogy férfinak és nőnek csak azért kell egybekelni, hogy minden szerelmet és földi gyönyört megtagadva, az elveszett paradicsomot visszaszerezzék e földön. E veszedelmes haeresis hirdetői ellen adta ki VIII. Leo pápa a Ne quid nimis" bulláját, s megparancsoló Aragónia királyának, hogy az abelonitákat tűzzel-vassal kiirtsa. Úgy is történt. Íme tehát a legmagasabb helyről lett kimondva az ítélet, hogy Ábel megérdemelte a halált, s Kain csak azt tette, amit az aragóniai király.
Lubomira nem állhatta meg, hogy fejét ne csóválja: ez az ördög nagy dialectikus!
- Óh te átkozott sátánfi! - kiálta felgerjedve Onufriosz. - Még te a Szentszék háta mögé menekülsz, s onnan lövöldözöd ellenünk mérges nyilaidat! De megállj! Én kihúzlak e biztos búvóhelyedből szarvaidnál fogva. Hát nem megírta-e szent Cyprián De filiis Dei nagy munkájában, hogy nem Kain szaporította el az emberi nemzetet, hanem a harmadik szülött, ,,Seth"? Ennek az utódai népesítették meg a szent Tábor hegyét. Amíg Kain ivadékai a Jordán rónaságát lepték el, és egymástól erdők, vizek és különböző erkölcsök, nemkülönben másnemű áldozatok választák el a két ivadékot.
- Ismerem e történetet! - szólt nevetve Asmodái. - Magam is ott voltam. Addig tartott ez csak, míg Ádám apánk élt. Az ő halála után a Seth-ivadék legényei a bűbájos kainita szüzek édes énekhangjaira lejöttek a Tábor hegyről, mikor azok a Jordán vizéből kiszállva a parton csábtáncukat járták, mindannyian beléjük szerettek, velük enyelegtek, énekeltek és táncoltak.
- De meg is lakoltak érte, mert amint vissza akartak térni a Tábor hegyre, a sziklák tűzzé váltak a lábaik alatt, soha a szent hegyre fel nem juthattak többé.
- Ez mind az én állításomat igazolja. Ha vissza nem mehettek, ott maradtak, egy családdá lettek a Kain-leányokkal; s ebből a keverékből támadt az emberi nemzet, és ezért van minden emberben két princípium: a jó és a rossz, ahogy ezt a bölcs Marcion hirdeti.
- A rossz elv mindig te vagy, mindenütt és mindenekben.
- Én tagadom. A jó elv is én vagyok.
- Én bebizonyítom példákkal.
- Ugyanannyi példát hozok fel én is, de fényesebbeket, mint te.
- Nem te voltál-e a gonosz szellem, ki a midianita nők által az Izrael fiait bálványimádásra csábítottad?
- De én voltam, ki Sába királynéját Salamon király előtt meghódolásra bírtam.
- Temiattad veszté el Sámson két szeme világát.
- De énáltalam nyert Judit diadalt Holofernes fölött Bethuliánál.
- Még a szent királyt, Dávidot is meg tudtad rontani. Isten haragját vontad fejére Bethsabé szerelme által.
- De koronát szereztem neki Mikhál és Abigail szerelme segélyével! Hát Salamon bölcsessége ragyogna-e most, ha Bethsabé lángját föl nem gyújtom Dávidnál?
- Az a vér, melyet Heródes bűnös gerjedelme kiontott, Salome csábító táncának ingereért (amelyhez te fújtad a tilinkót!), Keresztelő Szent Jánosnak vére tégedet fecskend be, szerelem ördöge!
- De aki megszabadította Mardokéust és az egész Izrael népét a babiloni szolgaságban az átkozott Hámán bosszújától, hát az nem én voltam-e ismét? Kilehelte Ásvérus király szívébe a szerelmet a szegény rableány, Eszter iránt? Ki emelte őt fel a királyi székbe? Ki adott neki hatalmat a zsarnokok legerősebbike fölött, ha nem a szerelem? A hajdankor minden bölcsei és varázslói, a próféták és a mágusok együttvéve tudták volna-e ezt a csodát megtenni, amit megtettem én magam egyedül, a szerelem nemtője, Asmodái?
Az ifjú oly hévvel szónokolt, hogy Onufriosz kezdett aggódni a hatás miatt, nehogy még a hallgatóság egy részénél kedvező megítéltetésre találjon.
- Hallgass el! Ha Asmodái vagy, akkor jelen sem vagy. Nemde nem ölted-e meg a szép Sárának, a Raguel leányának hét vőlegényét, egymás után, míg a kegyes Tóbiás ki nem füstölt a csukamájjal a menyegzői szobából, amidőn a kegyes ifjú kísérője, a Rafael angyal, embernevén Azariás, megfogta a füledet, s elhurcolt magával a líbiai pusztára, ott belevetett egy száraz kútba, követ hengerített rád, s azt lepecsételte bölcs Salamon pecsétjével? Ha ott vagy, ide nem jöhettél. S ha itt nem vagy, akkor nincs szavad.
Erre a vádra éppen fittyet vetett az ujjaival Asmodái.
- Óh tudós pátriárka. Hát ennyire kifogytál már a szent könyvekből, amiket rám olvasol? Te tudod legjobban, hogy Tóbiás könyve apokrif! Hogy Asmodái hét vőlegényt rabolt volna el a szép Sárától! Inkább hetet vittem volna neki, ha hozzám fordul.
Erre egy nevető hang szabadult el a gyülekezetben.
Ki volt az? Ki lehetett az a szentségtörő, aki ez ünnepélyes helyen ily hangot kiszalaszt a száján?
Mindenki előre, hátra nézett; kereste a nevető hang bűnszerzőjét, de mindenki csak ijedt arcokat látott maga előtt, senki sem vallott magára lesütött szemével.
Csak a bírónő, a trónmennyezet alatt ülő koronás hölgy arca volt lángveres. Tán az ő ajkáról szabadult volna el ez a hang?
- No hát megállj, Beliál vakarcsa! - kiáltá nekihevülve Onufriosz -, ha teneked nem tetszik a tömjénillat, majd találok én a számodra más füstölőt is, amitől még jobban fogsz prüszkölni. Hát ha olyan nagyon jártas vagy a bölcsek és próféták élethistóriájában, mondd meg: a nagy tudós Kaábot, az Izrael prófétáját Arábiában nem a vak szerelem vitte-e át Mahomed hitére?
- De viszont a még nagyobb bölcs Ben Akibát is a szerelem alakította át egyszerű pásztorból a világ leghíresebb tudósává, akinek huszonnégyezer tanítványa volt, s egész könyvtárt írt tele csupa aranymondásokkal. És az az egész aranybánya egy szerelmi vágy nyomán nyílt meg; és ennyi világosságnak egy csók volt a szülőanyja; egy csók, melyben a világ minden nemzetének nyelve benne van; egy csók, mely annyit ér, mint harmincháromezer szavak és Dárius Histaspis minden kincsei!
- Ne magyarázd itt e helyen és ez órában a csóknak értékét - szólt felmagasodva Onufriosz. - Tekints oda, ha démoni szemed nem káprázik, ama ravatalra; az meg fogja neked mondani, hogy egy csóknak az értéke ,,harminc ezüstpénz", ennyit adtak Júdásnak egy csókért, mellyel elárulta az Idvezítőjét.
Ezzel a szóval ismét felülkerült az angyal képviselője az ördögön.
Az erre támadt csendességben három tompa dobbanás hangzott fel a kolostor alatti mélységből, s utána egy enyészetes ,,Halleluja"-zengés, mely a hármas boltozaton keresztül emelkedék föl, mint egy messze túlvilágról jövő karének. Csodának hitte azt mindenki. Vajon a katakombákba elzárt vezeklők énekelnek-e ily hatalmas hangon?
Asmodái az allelujahangra lekapta a fejéről a kalpagját, melyet dacosan föltéve viselt eddig, s arcra vetve magát, beesett a cinterem ajtajából a templomba.
- Az ördög megtért! - mormolták az apácák elszörnyedve.
De Onufriosznak nem kellett ez a fordulat. Ez nem tartozik a fráter szerepéhez.
- Kelj fel, és takarodjál ki a szentegyházból, daimon! A te ájtatosságod csúfolódás. ,,Diabolus aegrotans se monachum fecit." (A nyavalygó ördög baráttá tevé magát.) Csak vedd fel a te vakmerő képedet, állj fel a lúdtalpadra, s maradj veszteg a te csontvárad közepén.
A démon képviselőjének emelvénye körül koponyákból és keresztbe rakott karcsontokból volt bűvös vár körítve. Abba vissza kellett neki újra térni.
Most már győzelmeskedő fölénnyel folytatá Onufriosz az exorcisálást.
- Állj fel, és ne hallgasd, mi történik a föld alatt.
Asmodái hallotta azt már.
Újabb hét dobbanás hangzott fel a sziklaodúk mélyéből. Azt hallgatta a földre tett fülével. Most azután ismét visszalépett a csontvárába, s felcsapta a kalpagját, oldalra fordított kócsagjával.
Frater Aktaeon tudta már, hogy most mindjárt ő lesz itt az úr.
Onufriosz szólt.
- Nem fogom ennyi szűz fülnek hallatára elszámlálni előtted azon hírhedett bűnösök neveit, kik ha a pokolnak kalendáriuma volna, annak az ünnepnapjait töltenék be, akik vétkeztek azért, mert a vétket édesnek találták; csupán azokat verem a fejedhez, akik népek és országok romlását idézték elő e földön, millióknak elkárhozását a túlvilágon a te gonosz sugallatod gerjedelméből. Még azok közül sem emlegetem a pogányok történetébe tartozókat, nem Helénát, a trójai háború okozóját; nem Semiramist és Cleopatrát; csupán azt vetem szemedre, ami a kereszténység megrontását idézte elő a te stigmád és vexillumod alatt. Emlékezel-e Bardus buja indulatára, mely a római és a görög egyház közötti szakadást okozá? Nemde nem a szerelem volt-e az oka, hogy most a kereszténység két táborra van oszolva?
- Nem! - kiáltá Asmodái nagyot dobbantva lábával. - Éppen úgy nem, mint ahogy nem oka az almafa az Ádám Éva esetének. Mi köze Bardus szerelmének a nagynénje iránt a schismához, melyet Photius állított fel, s amelynek alapja éppen a keleti papok házasságának kérdése. Én, a szerelem nemtője voltam megtámadva a coelibátus törvénye által, a keresztény világ fele az én pártomon van. Bocsássuk ostracismusra a kérdést! Nem bánom. De hogyha éppen titkos szavazásra bízzuk az eldöntést, és ha te magad is ott léssz a szavazók között, esküszöm Vénuszra, hogy az egyik urna üresen marad.
Nagy mozgás támadt erre a hallgatóság között, melynek gyanús zaját szükséges volt a pátriárkának mennydörgő szóval túlkiáltani.
- Te átkozott démon. Venusra esküszöl?
- No hát ki ő? Az esthajnalcsillag az égen. Ott találod a nevét a kalendáriumban. Zsidók és keresztények áhítattal várják a feljöttét. A három szent királyokat ő vezette Betlehembe. Amíg az ég áll, mindig legfényesebb csillaga lesz annak a Vénusz.
- Szállj le csak onnan az égből! Ahol semmi kereseted nincsen. Gyere velem Hispániába. Ki hozta be a pogány mórokat Spanyolország leigázására? Nem Julian-e? Roderik király fővezére. Miért? Mert a király szerelemre gyulladt a vezér leánya, Florinda iránt, kit a spanyolok ma is ,,La Cara"-nak, ,,gonosznak" neveznek. E bűnös szenvedély juttatá hitetlenek kezére a keresztény világ legszebb tartományát!
- Nem tartoznám ugyan ellválalni a szerelemféltés cselekedeteit, mert annak a démona nem én vagyok, hanem az öcsém, a púpos hátú Belfegór. De hát nagylelkű akarok lenni, s elvállalom még az öcsém védelmezését is. Tehát a szerelemféltés bosszúja veszíté el az utolsó gót király kezéről Spanyolországot. Ez való. Ámde a szerelem hódítá meg magát a hódítót. Mert a győztes Abdulassin, Roderik király megölője, megszerette a király özvegyét, a bájos Egilonét, s királynéjává tette őt. Egilone viszont kereszténnyé tette Abdulassint, koronázása napján.
- Amiért aztán a szaracénok megölték Abdulassint koronázása éjszakáján.
- Az nem az én hibám! De hát ha te a szerelem bűnét találod Cordova elvesztében, én ugyanannak az érdemét teszem ellensúlynak a másik serpenyőbe. Vajon nem az alig múlt időkben történt-e Antiochia megszállása a keresztes hadak által? Hatszázezerre ment a keresztes vitézek száma, s félévi ostrom után nem lettek-e elverve, összetört helepolisaikkal a város falai alól? Tudtak-e egyetlenegyet a háromszázhatvan tornyokból katapultáikkal romba dönteni? Nem az ostromló sereget pusztitotta-e az éhhalál és a dögvész? Szégyenszemre kellett volna felhagyniok az ostrommal, ha nem jövök én, meg az öcsém, Belfegór a segítségükre. Pyrrhus kapitánynak szép felesége volt. Cassián király szerelme viszonzásra talált nála. Ezért Pyrrhus szerelemféltési bosszúból megnyitá éjjel a rábízott várkaput Bohemund vezér előtt, s amit véghez nem tudott vinni háromszáz balista, azt megtette Ámornak egyetlenegy nyila. Így jutott a keresztes hadak kezébe, törhetlen fellegvárával, vitézi védseregével, felbecsülhetlen kincseivel, azok közt a Názáretbeli Jézust megöklelő dárdával és azzal a kereszttel, melyre Szent András volt felfeszítve, a győzhetetlen Antiochia, Palesztina védbástyája.
Onufriosz csak mosolygott ezalatt, egyik hüvelykujját a másik körül forgatva. Engedte a démonnak, hogy hadd dicsekedje ki magát. Majd torkára lesz az forralva azonnal!
- No ugyan jó helyre léptél most, a Szentföldre; ide vártalak, Palesztinába. Itt meg lesz fogva a lábad vascsaptatóban. Hát nem ezekben az években történt-e meg éppen, hogy a szent várost, Jeruzsálemet, melyért annyi vér folyt, mely annyi hőstett árán lett elfoglalva, ismét elveszté a keresztény világ? S mi volt az oka? Raymond szerelme Sybillához, Balduin király húgához, melyet az nem viszonzott. Ezért lett árulóvá az egész kereszténység ellen annak egyik legnagyobb hőse, Raymond királyi vér; ezért szökött át Szaladinhoz, a hitetlenek szultánjához, ezért árasztá el dúló seregekkel újból a Szentföldet, míg végre magát Jeruzsálemet is elfoglalta, s jaj minékünk, háromszoros jaj, hogy most a pogány szaracénok lovainak patkói tapossák az idvezítő sírját. S most újra fegyverbe kell öltöztetnünk népünk virágát, fiatalságunkat, s távol tengereken túl küldeni a szent helyek visszafoglalása végett.
E szavaknak hatása nem maradt el, halk zokogás támadt a gyülekezetben. Az apácák között voltak tört szívek, kik a Szentföldön elveszett mátkáikért gyászoltak, és reménylő keblek, kik onnan jegyeseiket még visszavárták. Ez a legfájdalomkeltőbb tárgy volt mindenkire nézve.
De Asmodái nem érzé magát megverve. Még ő került felül.
- Tenmagadat sújtott le a fegyver, amit ellenem kovácsoltál! - kiáltá csattanó hangon. - Hát elveszett a szent sír? El Jeruzsálem? El a megerősített Aszkalon? Miért? Mert egy asszonyszív nem vette be a szerelem lángját. Hát melyikünk akkor Jeruzsálem elestében a bűnös, én-e, aki a lángot gyújtogatom, vagy ti, akik eloltogatjátok? Ha az én ihletemre hallgat Sybilla királyné, s Raymond lovag szerelmét megosztja, úgy meglehet, hogy bűnt követ el, s elkárhozik; de megmenti Jeruzsálemet! Hát tedd az egyik serpenyőbe a szent sírt, Jeruzsálemet, a másikba Sybilla meddő erényét; melyik lesz a nehezebb? Ha Asmodái győzött volna Sybilla szíve fölött, nem győzött volna Szaladin Lusignan fölött, nem esett volna fogságba Jeruzsálem királya és a templomvitézek nagymestere, annyi ezernyi ezer vitézzel. Ki hát a bűnös, a szerelmesség vagy a szerelmetlenség?
Onufriosz nem hagyta tovább beszélni.
- Így okoskodnak a farizeusok, a szofisták! Hiszen a szerelem dühét a te harapásod oltotta Raymond lovagba!
- Ezt tagadom! A nagyravágyás démona volt az. S ahhoz nekem semmi közöm. Előttem a királyok és a lovászlegények egyformák. Én nem védem magam azzal, hogy sohasem tettem semmi rosszat; de ugyanannyi jót is. Az emberi vér csodálatos keveredése az oka annak, hogy ugyanazon szellem megszállásától az egyik félistenné emelkedik, a másik félfenevaddá süllyed alá. Litániáját tudnám énekelni azoknak a nőknek, kik a szerelemnek éppolyan dicső mártírjai tudtak lenni, mint mások a hitnek. Babilon függőkertjei, miket Astyages emeltetett, hirdetik Amynta szerelmét; Berenice levágott aranyhaját a csillagzatok közé magasztalák fel. Legendákkal vetekedik Heró és Leander, Thisbe és Pyramus története. Hát Panthea, ki Abradates iránti szerelmével egy dúló háborúnak veti végét! Hát Elpinike, ki szerelme áldozatával megszabadítja a hős lakedaimoni Kimont, s miért ne idézném fel Sofonisbét, ki hogy szerelmesét, Massinissa királyt megmentse, halálmérget ivott? De nem hallgatom el Eponinát, ki az üldözött Sabinussal tizenkét évet töltött egy föld alatti barlangban, lemondott a napvilágról, a föld minden öröméről, virágairól, énekes madarairól, csak a szerelmet tartá meg, s az volt neki a sötétségben napja, virága, éneke; s e szerelem gyümölcseit, két szép fiút, ott a sötétségben szülte és nevelte fel. Mutass nekem oly angyali erényt az aszkéták történetéből, amely ehhez hasonló csodát teremtett valaha!
A szép délceg ifjú most már a lángoló érzelem hangján beszélt, arca átszellemült, szemei fényt látszottak szórni. Veszedelem volt őt nézni és hallgatni női teremtésnek.
- Annál jobban meg fogsz korbácsoltatni! - dörmögé halkan Onufriosz.
Hát az ott, a szent ravatalnál őrtálló nemtő, mit érezhetett e vita alatt?
Soror Kekharizméne nem a kedvese arcát nézte, amíg az beszélt, hanem Lubomiráét. Amannak az arcát látta ő, ha csak a szavait hallá is; de ennek a gondolatjait hallgatá a szemeivel.
Mert vannak női arcok, amik önkénytelen beszélnek, és vannak női szemek, amik e beszédet megértik. Egy felvillanása a szemeknek, egy átfutó pír az arcon, egy görcsös vonaglás az állon, az ajkakon, egy elfojtott sóhaja a megnyíló szájnak, egy elborulás a homlokon, egy könnytitkoló szempillalesütés és az a nyugtalan emelkedése a kebelnek, annak a kezébe tartott pálmaágnak a reszketése, mind, mind beszélt a rá figyelő nő szemeinek valamit. És Kekharizméne visszaemlékezett arra az áldásra, mellyel egyszer a fejedelemasszonyt ott a katakombák börtönében elbocsátá: ,,Adják az egek, hogy azt az édes fájdalmat, amit most én érzek, te is megérezd valaha! Hogy teljen meg a szíved azzal a kéjadó lánggal, ami azalatt, amíg megemészt, az ég felé ragad!" Vajon ragadja-e már?
Onufriosz igen röviden vélt a fráterrel végezhetni.
- Mindazok a példák, akiket felidéztél, pogányok valának: de mutass fel nekem csak egyetlenegy esetet, hogy igazhívő keresztények között a testi szerelem, a vér heves forrongása megdicsőítve, halhatatlan emlékekben megörökítve lenne, és én akkor megengedem néked, hogy belépj a szentélybe, és idebenn védelmezd magadat.
- Tartom a fogadást! - monda Frater Aktaeon, s lekapva fejéről a süvegét, messze elhajítá azt a háta mögé, mint aki a maga dolga felől egészen bizonyos. - Felséges fejedelemnőm, te légy igazságos bírám! A te kezeidbe teszem le ügyemet. Igenis, van egy kolostor Normandiában, közel Rouenhoz, a nagy tengeri kikötőhöz, melynek neve: ,,a két szerető klastroma".
- Úgy van! - mondó rá Mater Lubomira, kinek hivatala szerint minden e világon létező női kolostorok nevét ismernie kellett.
Erre a helyeslő szóra aztán a délceg ifjú, képviselője a szerelem démonának, rögtön keresztülhágott az őt körülzáró csontváron, s miután elébb még az oldalára kötött tőrt is messze elhajítá magától, belépett a templomba, ahová éles fegyvert bevinni nem szabad.
- Halljad meg fejedelemnőm, és ti egybegyűlt hívek a két szerető kolostorának keletkezési történetét. - A szép Normandiában, mielőtt az még Hódító Vilmos alatt az angolok hatalma alá lett volna letörve, élt egy előkelő frank herceg, akinek neve volt seigneur de Banneret. Kincseinek számát ő maga sem tudta, mások híresztelték; de valamennyi kincse között leghírhedettebb volt egyetlen leánya: Genovéva. Arcra, termetre tündérek mintája, ahogy arcképe mutatja; szemekkel, aminők a tieid, fejedelemnő, oly kékek, oly világlók; homloka oly tiszta, ajkai oly igézők, csak szellemében nem volt hozzád hasonlítható, mert ő gyönge nő volt, kinek szíve nem olyan, mint az érctükör, mely a napsugárt visszaveri, és gyújt vele, de maga meg nem melegszik, hanem olyan, mint az üveg, melyben a napsugár hétféle színre törik szét. Ez a napsugár volt a szerelem, s annak a bolygó napja egy ifjú lovag: Balduin trubadúr; kinek hősi kardján és varázshangú lantján kívül nem volt egyéb világi birtoka. Genovéva megszerette a lovagot. S ez a szerelem tiltott érzés volt; mert a szemere[1] apának gyönyörű leányát egy szomorú lovagnak elszeretni tilalmas.
Lubomira helyeslően bólintott rá a fejével. Hasonló eset volt Boboli lovagé is (Frater Aktaeoné) a fejedelmi Milenkával (Soror Kekharizméne).
- Figyeltél-e már reá, dicső fejedelemnő, midőn kertedben sétáltál, kora reggelenkint a virágok nyílására? - folytatá beszédét Asmodái - láthattad, hogy amint a nap sugárai üdvözlik a bezárt bimbókat, egyszerre kipattannak a rózsák és tulipánok, és azután kitárt kehellyel fordulnak a nap felé. Midőn azonban a nap leáldozik, a tulipánok újra összecsukják a kelyheiket; de a rózsák nyitva maradnak. Mert a tulipánok a hiúság, a kevélység virágai; de a rózsák a szerelem virágai. Azoknak parancsolhat a nap, ezeknek soha többé, ha fölébresztette.
Lubomira nem tilthatta meg az arcának, hogy egy futó mosollyal ne üdvözölje az ifjú kalandor profánus, de költői hasonlatát. Talán nem is vette észre e mosolyt más, mint Kekharizméne.
- Ez történt Genovévával is - folytatá az ifjú most már a templomajtón belül állva meg. - Midőn szíve megnyílt a napsugár előtt, azt az atyai harag éjszakája nem bírta bezárni többé. A nemes úr halálbosszúval fenyegetődzött, ha Balduin, a hontalan trubadúr vára küszöbén belül mutatni meri magát. De azt nem tilthatá meg, hogy Genovéva ne menjen eléje. Lopva, alattomosan, a holdvilággal szövetkezve, rejtett kertajtón keresztül kedvese elé osont a lány (Asmodái mutatta, hogyan osont, s egy lépést nyert vele előbbre).
- Elég! - kiabálta bele Onufriosz. - Találkoztak és vétkezének! Ne fesd tovább csábító színekkel az ilyen jelenetet. Hozd frissen utánuk az apát!
- Ott termett az, valóban oly rögtön, amint te kívántad. A fülemüle még be sem végezhette dalát, midőn Banneret lovag odatoppant az ábrándozók közé, a holdvilágban villogó kardját suhogtatva feje fölött.
Itt az aktus magyarázatául ismét kellett másfél lépést tennie Boboli úrfinak előre. ,,Így" toppant oda az öreg a szerelmespár elé.
- ,,Halál a fejedre! címerem meggyalázója!" - kiáltó az apa. A trubadúr némán szakítá szét mellénye hímzett szárnyait keble fölött, kitárva azt a megérdemlett halálos döfés elé. Ámde a szerető leány az öldöklő vas és kedvese közé vetette magát, s megragadva atyja jobb kezét, a bosszúálló pallossal, meggátolta a gyors ítéletet.
- Hát nem volt az öregnek balkeze, hogy abba kaphatta volna át a kardját? - vágott közbe Onufriosz.
- Értsd meg, pátriárka! Nemcsak a jobb kezét, de a jobbik szívét is megragadva tartá Genovéva a nemes főúrnak. ,,Elébb az én szívembe mártsd kardodat, mielőtt az ő vérét ontanád! - sikolta a leány - ha vétek volt egymást szeretnünk, én haljak meg elébb, mert én szerettem meg őt hamarább. Ha tőle elszakítanál, úgyis a szívemet tépnéd ki, s szív nélkül ki élhetne tovább?"
- Tranca-franca! - kiálta közben Onufriosz, igazi dalmata latinsággal. - A szív nem gyomor, aminek enni kell adni.
- Az egyetlen leány könyörgései lefegyverzék Banneret lovag dühét. Hüvelybe dugta hát a kardját. De a gőg, a kevélység még mindig megmaradt a - gyomrában; mivelhogy a kevélység bizonyára enni kér. S ebben valóban ellentéte a szerelemnek, mert a kevélység mindig csak követel, míg a szerelem azon van, hogy a magáét odaadja másnak.
- Jól van, jól! Csak ne magyarázzuk ezt olyan nagyon - aggodalmaskodék Onufriosz; mialatt Boboli, az esedező leány kérésének nagyobb élethűségét példázva, térden csúszott közelebb a fejedelemasszonyhoz.
- Legyen! Nem bánom! - szólt Banneret lovag, beleegyezést színlelve. - Odaadlak hát a hegedősnek! Legyen hát vőm egy ,,trufátor", egy ,,jocasta". Ámde egy föltételt szabok hozzá. Bírjad leányomat, de rögtön és azonnal, ha el bírod vinni magaddal, nem mondom, a világ végéig, csak odáig, ama hegytetőig, ami ott a ciprusfák között kopáran néz felénk. Ha oda fel tudod őt vinni az öledben, legyen a tied örökre, senki el ne vitassa tőled! De megpihenés nélkül, mert ha útközben egyszer megállsz, elveszíted örökre.
- Balduin hévvel kapott az ajánlaton. A drága kincsét ily módon megérdemelni, hogy azt az ölében hordozva szolgálja meg; talán a szomszéd országba is kész lett volna őt elvinni.
- De nem hűs éjszaka, a pártfogó holdvilág mellett akarta ezt végrehajtatni Banneret lovag, hanem nappal, délután, mikor Foibosz legforróbb nyilait lövelli alá az égből. Másnap az úri lovagnép, a hűbéresek és jobbágyok mind felgyülekeztek a várkastély udvarára, hogy tanúi legyenek, hogyan váltja be a trubadúr fogadását.
- Nem kell énnekem semmi kincsed, drágaságod - mondá Balduin az apának -, egy szál patyolatöltönyben is kedves lesz nekem az én szerelmesem, ne is adj vele mást.
- Elhinném azt! - szólt Banneret lovag, gúnyosan nevetve. - Úgy még könnyebb teher volna a válladon, de csak vidd vele együtt minden hozományát, amit egy nemes kisasszony kelengyéül szokott kapni, s még jobban megterhelte a leányát arany kösöntyűkkel, násfákkal és bogláros övekkel, a fejére is koronás pártát tett; a vállára nagy csatos bársonypalástot. Ne mondják, hogy nem rangjához illőn házasította ki az egyetlen leányát.
- Megindult az ifjú trubadúr kedves terhével az útra, nyomában a násznép, az apa hűbéreseivel. Eleinte vígan ment előre, még énekelt is közbe, bár kedvese óva inté: ,,Hagyd abba, mert kifáradsz!" ,,Nem vagy te nekem nehéz - monda a trubadúr -, hisz te emelsz engem, nem én téged. Én téged csak a hegytetőig viszlek, te engem fel a mennyországig!" De amint a hegy felét meghaladta, már kezdte utolérni a fáradság. Bármint törülgeté arcáról a verítéket aggódó arája patyolatkendőjével, egyre jobban izzadt. ,,Pihenj meg!" - suttogá ez. ,,Nem szabad!" - felelt az vissza. ,,Akkor elvesztelek." Egyre feljebb hágott, egyre jobban fáradt. Lélegzete kezdett elfulladni, meg-megszakadozni. A menyasszony látta kedvese arcát elhalványodni, szemeit homályba borulni. ,,Óh vess el az öledből, megölöd magadat!" rimánkodott neki. ,,Nem, nem, győzni fogok", lihegé az, s mind előbbre hatolt. A kísérő nép biztatta, buzdítá: ,,Ne csüggedj lovag! Ne törjön meg erőd! Nézd, itt van már a cél!" Reszketve, tántorogva haladt az előre.
(S ilyen reszketve, tántorogva közelített Asmodái is a mennyezetes trón felé, melyen a fejedelemnő ült; az egész gyülekezet elfojtott lélegzettel hallgatá szavait.)
- Csak még néhány lépés! Csak még egy végső erőfeszítés! Már itt a hegytető! Az utolsó orom. Arra is fellépett, drága terhét keblére szorítva. ,,Győzelem! Enyim vagy!" lihegé boldogan. S azzal összeroskadt, és egy forró sóhajtásban kilehelte lelkét; még akkor is kedvese nevét susogva. Hát a mátka, a szerető hű társ? Genovéva, amint vőlegényét holtan elterülni látta, őrült sikoltással borult drága tetemére, s azon pillanatban megszakadt a szíve. Az odaérkező apának két halottja volt ott. Ennek emlékére épült a roueni ,,két szerető kolostora".
Ez elbeszélés izgalma alatt egészen odáig, a trónemelvényig hatolt Asmodái, s ott egyszerre arcra vetve magát, odafekteté a fejét Lubomira elterülő palástszegélyére, s zokogva kiáltá:
- Ítélj meg, királyném! Ilyen az én munkám! Ez a szerelem démonának a műve!
És Lubomira ekkor, ahelyett, hogy kegyetlen haraggal intett volna az apácák vénjeinek, hogy jöjjenek a vakmerő démont végigkorbácsolni, hirtelen lehajolt hozzá, trónjáról felkelve, és felemelte őt fektéből, a kezében tartott pálmaágat pedig odaejté a démon képviselőjének ölébe.
- Áldásom reád! - csendült fel egy leányi hang a szent ravatal mellől; Kekharizméne szava. - Égj te is abban az édes lángban, ami az égbe visz, amíg megemészt.
Nem sajnálta tőle a kedvesét.
A gyülekezetben nagy zűrzavar támadt e nem várt jelenetre. A fiatal növendékek, akik mind ilyen formában tanulták meggyűlölni az ördögöt, egészen meg voltak vigasztalódva, hogy azt felemelve látták; de az idősebbek annál inkább felháborodtak; soha ember nem hallott még ilyen esetet, hogy a ,,misztérium" alkalmával, az ítélőbíró a démonnak adja oda a pálmát, s még a kezét nyújtsa neki, úgy emelje fel a porból.
Onufriosz szertelen bosszúsága olyanforma szakadozott hangokban tört ki, mintha kacagna; csak kolerikus hangdöcögés volt az.
- Győztél, Asmodái! Elcsábítottad magát a bírót! De mit kezdesz mármost a diadaloddal? Mit nyer vele egy ördög, ha egy szentet hálójába keríthetett, körmei közé ragadhatott!
Asmodái visszaadta a kacagásszerű hehentést.
- He-he-hejn! Nem vagyok én itt egyedül. Vagyunk hárman. Itt van még Semiázáz, és itt van Beherik, a nagyravágyás és a bosszúállás démonai, akik éppen úgy fogva tartanak egy szentet.
- Kit?
- Tégedet, magadat! Onufriosz! Illyricum pátriárkája! Neapolisi metropolita. Pontifex in Dalmatia.
S ezt mondva egy gyors szökéssel ott termett Onufriosz mellett, s lekapta annak a fejéről azt a fekete, egyszerű, fazék alakú nemezsüveget, a hátracsüggő gyászfátyollal. E süveg alatt viselte Onufriosz a - pápai tiarát.
Onufriosz tűrte tehetetlen szoborként, amit Asmodái tett vele. A rémület igézete egyszerre megmerevíté, mint a mérges kígyó harapása.
És azután azt tette vele a daimon, hogy megragadta a derekát átkötő cordát, leoldó róla, s a felbomló fekete bő talárt kétfelé nyitotta elöl.
- Ide tekintsetek!
Az egyszerű palást alatt pompázott a pontifexi zöld selyemcasula, melynek kockára felosztott mezőiben váltakozva aranykakasok és veres oroszlánok voltak hímezve, míg elöl a mellét a sokszínű Urim és Thummim fedezte. A római pápák teljes ornátusa a XII-XIII. században. Kiegészítette azt az aranytiara, mely akkor még nem állt hármas koronából; egy hegyes végű tojásdad süveg volt az, hegyében diónyi zöld topázzal.
- Íme II. Cajus pápa, Dalmácia és Illyricum pontifex maximusa! - kiáltá Asmodái, s szatíralázattal hajtá meg magát előtte. - Engedd meg, hogy legelső meghódoló vazallusodként én csókolhassam meg legelébb a papucsodat.
És azt is meg kellett neki engednie.
Onufriosz az eldobott süvege után nyúlt, s fekete palástját húzta-vonta fényes öltönye fölé; Asmodái meggátolta benne.
- Ha felöltötted: viseld! Méltán öltötted fel. Az egész keresztény világ lázong és elégedetlen. A római urak romlást hoztak reá. Bűneiket te ismered legjobban, mert annyi éven át közöttük éltél és működtél. Ezért száműztek Itáliából a vad, kietlen Illyricumba, a barbár népek közé. Mert Nápolyban és Rómában mindenki szeretett. Neked kellett volna avignoni érsekké lenned, s ahelyett egy huszonnégy éves hercegecskét, ki még felszentelve sem volt, ruháztak fel az infulával; téged pedig degradáltak pátriárkává. Bosszúdat nem takarták be a fekete palásttal, nagyravágyásod égbetörését nem gátolták meg a fejedbe nyomott gyászfátyolos süveggel, a tiara téged illet meg; Szent Péter kulcsai a te kezedbe valók, a feltámadás napján te oszd a világnak a megszabadító áldást. Az elnyomott népek milliói leborulnak előtted, s egyetlen riadó szóval kiáltják: üdv neked atyánk, II. Cajus pápa!
S e szavakat azzal pecsételé meg, hogy felkapva a pálmát a trónlépcső szőnyegéről, odanyújtá azt Onufriosznak. Nevezetes egy pálmaág! Melyet először egy apácafejedelemnő nyújtott egy démonnak, s azután a démon egy ellenpápajelöltnek, a szentek szentében, az aszkéták gyülekezetében; a Megváltó ravatala előtt, melyet angyalalakok térdelnek körül.
Az nem lehet, hogy a démonok így diadalmaskodjanak!
Az egész apácagyülekezet, mint ,,egy férfi" riadt fel. (Kétszáz hölgy bízvást mondható már ,,egy férfi"-nak.) ,,Apage Satanas!"
Mater Fulgentia előlépett a többiek közül, s hallatá rikácsoló, kemény hangú szavát.
- Ha ti mind a hárman a démonok szövetségesei lettetek: én elítéllek mind a hármatokat. Tudjátok meg, hogy a római szent kúria által nekem van adva a titkos hatalom, felvigyázni a zárda-fejedelemnő és a gyóntatóatya fölött; s ha bűnben találtatnak, elítélni őket. Én mind a hármatokat máglyára küldelek! Mindenki énnekem engedelmeskedjék. Le velük a katakombákba!
- Akkor legyünk négyen! - kiálta az egyik őrt álló hölgy a szent ravatal mögül, s leszállva a katafalk lépcsőin, rózsaszín angyalszárnyakkal a vállain odasietett a hármas csoporthoz.
S mikor odaért imádott kedveséhez, kit menyegzője éjén ragadtak el tőle, odaborult annak a jobb vállára. A bal vállán már ott pihent Lubomira feje.
A fejedelemasszony álmodni látszott. Nem tudott semmit arról, ami körüle történik.
Asmodái pedig magához ölelte mind a kettőt, s azt kiáltá:
- Ne féljetek! Ha engem szeretni fogtok, én tinektek adom a földnek és mennynek minden gyönyörűségeit.
Ellenállásra, menekülésre pedig gondolni sem lehetett. Kétszáz apáca fogta őket körül: mindegyiknek a kezében suhogó flagellum, a szegekkel kivert korbács.
- Le a katakombákba velük! - parancsolá Mater Fulgentia, hétágú ostorát rázva az öklében. Ismerték ez ostort, ez öklöt elégé. Itt könyörgés nem engesztel, erő nem szabadít!
Ő maga ment elöl a sekrestye melletti vasajtó felé, utána Asmodái a vállára borult két hölggyel, nyomukban következett Onufriosz, a pontifexi pomparuhában, elöl összekötött kézzel, cordája a nyakára kötve, s annak a két vége két apáca kezében.
Amíg lassú ünnepélyes menetben a katakombákhoz vezető lépcső ajtajáig vonultak, az apácák kardala zengé a ,,dies iraet". És mikor a zsolozsma végződött, ismét hangzott az a rémséges visszhang odalenn; mintha az eltemetettek énekelnének kriptáikban, s következett rá a tompa dobbanás, tizenhárom.
- Halljátok! - mondá Mater Fulgentia - a bűnösök megtérnek, s a felszenteltek elkárhoznak!
Azzal levette övéről a karikán függő kulcsokat, s kikeresve közülök a vasajtó kulcsát, felnyitá azt, messze kitárva.
,,Isten irgalmazz!"
A felnyílt katakomba ajtaján mi szörnyalak támad elő? Pokol királynéja? Emberarcot öltött fenevad? Egy félmeztelen óriás nő, kinek tagjain aranyzsinórok szálai tartják össze a lerohadt királyi öltöny rongyait, szemeiben pokoltűz, arcvonásain őrjöngés; kuszált haja testét körülfogja, még a sarkával is rátapos; ösztövér karjainak inai vonaglanak, s görbe karmokban végződnek; ajkai forró gőzt fújnak beszéd helyett.
Ez a szörny, ez a lázálmok csodája megkapja egyszerre két griffmadár markával kínzójának nyakát. Ah, jól ismeri ő ezt az arcot, ezt az alakot. Még a korbácsát is. Megragadja őt a két öklével, amiknek a csuklóin még ott csörögnek a széttört bilincsek vaskösöntyűi, szemeibe mereszti öldöklő szemeit, arcába fújja perzselő páráját, s aztán odadobja őt a márványpadlatra - élettelenül.
S akkor előrelép kevélyen, s sűrű haját hátravetve, mellére üt súlyos öklével, s odakiált a megrémült népnek:
- Én vagyok Bravalla királyné!
És aztán nyomában ugrálnak elő a gádorajtóból a waráng legények, Solom királyfi, mind abban a díszben, amelyben a Bludár föld alatti folyásán végigküzdötték magukat - a mosszori vártól a tüzes szentek kolostoráig - az Isten föld alatti világán keresztül.

[1] Dúsgazdag; régi magyar szó.









Jókai Mór: A három márványfej


XXI. Egy új nép
A waráng fiúk csapata tódult ki legelöl a katakombák ajtaján át a templomba. Ez ajtó a sekrestye mellett volt, a szószék alatt; az előrohanó had az oltár előtti tért foglalta el. A növendék apácák az oltár mögé menekültek, a felriadt nénék serege azonban az első rémjelenet után hanyatt-homlok rohant a főajtónak, és menekült ki a szabadba. Ezek azután egész Raguzáig meg sem álltak, s ott általános riadalt idéztek elő azzal a rémhírrel, hogy a három tüzes szentek kolostorát elfoglalták az ördögök.
Egész részletességgel azonban csak Soror Theodozia beszélte el az ott később történteket, ki az énekvezetőnő lévén, odafenn szorult a kórusban, s ott elrejtve magát a rácsozat mögé, végignézte az egész démoni látványt, s csak a késő éj sötétségében menekült meg búvhelyéről, s apácaköntösét felváltva egy angyaléval, bántatlanul bocsáttatott tovább.
Solom királyfi és Asmodái egymás nyakába borultak. Az egyik e szóval üdvözlé a másikat: ,,én királyom!", a másik ,,én hadvezérem"-mel az egyiket, és aztán mind a ketten ,,mi főpapunk"-nak nevezték Onufrioszt, lábaihoz vetve magukat, s papucsait ajkaikkal érintve. Lubomira és Milenka azalatt feloldák a kezeit.
Arra azt mondó Asmodái a főpapnak:
- Íme itt van a te új néped, akit a föld keble szült a mai napon.
És az a katakombaajtó véghetetlen anyává látszott lenni. Egymás után szülte a fiakat, leányokat, férfiakat, anyákat, kisgyermekeikkel karjaikon, százat meg százat, számlálhatatlan sokaságot. Mindnyájan fegyverbe öltözve, karjaikon arany- és bronzkösöntyűk, a nők varrás nélküli drága szövetekkel derekaik körül, a férfiak csaknem mezítelen, arca valamennyinek halavány (száz napi föld alatti bújdosástól), megtelik velük az egész templom, még bele sem férnek. És aztán Onufriosz egyenkint a nagy tómedencénél megkereszteli őket; mind pogányok voltak, most kapnak neveket. Az új nép erre átvonul a lebocsátott hídon a paradicsomkertbe, s annak érett gyümölcseit gyönyörrel ízleli. ,,Itt lészen jövendő lakástok!" - mondja nekik Solom királyfi. Azok áldják, magasztalják, s himnuszt énekelnek a dicsőítésére, ki megígérte nekik, hogy a szolgálatnak házából a föld alatti utakon keresztül a tejjel-mézzel folyó Kánaánba fogja vezetni őket. Ugyan ura lett szavának.
,,Jó minekünk itten laknunk!" - mondják azok, s mindjárt hozzálátnak, hogy sátorokat készítsenek az asszonyaik és gyermekeik számára. Mindenütt nagy a vigasság. (A föld alól előkerült nép nem tudja, hogy ez az Idvezítő keresztre felmagasztalásának napja.) Nehány íjász kirándult az erdőre, s hevenyében elejtett egynehány vadtulkot, ami még akkor sűrű lakója volt a dalmata völgyek pagonyainak. Rögtön hozzáláttak a feldarabolásához. Hónapok óta nem volt húsétek a szájukban.
(Pedig ma sem lesz!)
A waráng legények vitézségük és nemes bátorságuk által előkelő hadnagyi állást vívtak ki az egész keveredett nép között, mely mindenféle ajkú és nemzetiségű rabszolgákból volt összehordva a bogumilok által, szaporítva a warángoktól megszökött rabszolgákkal, akik azokat megint három világrészből hurcolták össze. Most ezek mind szabad emberekké lettek. Találtak ki valamely közös nyelvet, valamennyiéből összeábdálva, de az bizonyára csak a legszükségesebb mindennapi megélhetésnek szolgált közvetítőül; parancsszónak pedig mindenki a warángok idiómáját fogadta el. (Miként még mai nap is ismerünk egy országot, ahol ,,egy" katonai vezényszóra kilenc különböző nyelvű nemzet áll sorba, céloz, tüzel, jobbra néz, balra néz, tiszteleg, rohamra indul és verekedik.)
Solom királyfit azonban megértette mindenki. Őt imádta az egész nép, s amit ő kimondott, az szentség volt előtte.
Ha ő egyszer azt fogja mondani, hogy ,,ti pedig ezekhez a nyárson pirított szép koncokhoz ,ma' nem fogtok hozzányúlni", hát senki még a szagát sem fogja beszívni a csábító pecsenyének.
A keresztelés nagy munkája után az új hívek ismét felgyülekeztek a templomba, tudatva volt velük, hogy ott még lesz valami szertartás. Aki nem fért el a templomban, az letelepedett kívül a lépcsőkön. A szép angyali éneket ott is meghallhatta az ajtón keresztül.
Lubomira és Milenka a megriadt, de futni képtelen ifjú novice-ket szép szóval megnyugtaták aziránt, hogy nem ördögök azok, akik most a föld alól előkerülének, sőt inkább istenfélő emberek, akik éppen most vevék fel a szent keresztséget, s annál fogva azokat még jobban meg fogja erősíteni a hitben, ha a kórusban szép zsolozsmákat énekelnek a szent leánykák bizalmas kebellel.
Aminthogy valóban annyira megszelídíté a vad népeket a magasból jövő áhítatos ének, hogy kézíjaik húrjait pengetve, képezének zenekíséretet hozzá, s mivelhogy a kézíjak húrjai a hanglajtorja minden fokait képviselték, úgy ebben a kézíjpengetésben bízvást feltaláljuk a hajdankor Wagnere által feltalált ,,múltak zenéjét". (Lásd bővebben e témát Priscus Retor interjújában Attila királynál.)
Solom királyfi megragadá az alkalmat két zsolozsma közötti szünetnél, hogy szót emeljen a templomban, támaszkodván arra az aranymondatra, hogy ,,vox populi: vox Dei". (A nép szava Isten szava.)
- Mink, szabad uskók nemzet, ,,szökevények" szabad nemzete, megválasztjuk a mi fejedelmünkké a mi jótevőnket, a Raguzából való Bobolit, az énekest, a jóst, a bölcset. Éljen a király!
Ezernyi összevert dárda és szekerce csattogása felelt a nyilatkozványra, helyeslésképpen.
Az ifjú költő, ki ott állt az oltár alsó lépcsőjén Onufriosz mellett, annak a jeléül, hogy a megtisztelő kikiáltást elfogadja, feltette a süvegét a fejére.
Ekkor így szólt másodszor is a nép nevében Solom királyfi.
- Mink, szabad uskók nemzet, legifjabb hívei a Jézus Krisztusnak, a Megváltónak, az Isten fiának, a mai napon megválasztjuk a mi egyházi fejedelmünkké, főpapunkká, Onufrioszt, az aranyszájút, az Isten felkent prófétáját, a szent embert!
Ezt is még egyszer oly nagy riadal szentesíté.
A leánykák énekhangja rezgett utána, mint égből jövő szeráfi ének, melyen keresztülzeng a két diskant és szoprán arkangyalszózat, Lubomira és Milenka hangja.
Onufriosz malasztteljesen terjeszté ki a karjait az új hívek gyülekezete fölött. Valóban lelki megelégedést érezhetett, ha végiggondolá, hogy ennyi ezernyi pogány lelket ő térített meg a mennyek országának számára. Azok letérdepeltek előtte mindannyian.
S még ki voltak terjesztve a karjai, amidőn lassú, rezgő hangon szólalt meg a csendességben: ,,Frater Aktaeon!"
S e névre az ifjú Boboli, az Asmodái ördög, a most megválasztott király, karjait összetéve mellén, s megsüvegtelenített fejét mélyen lehajtva rebegé:
,,En adsum, genuflectens, famulus tuus."
,,Induas vestem tuam monachi, servus servorum Domini!"
S erre a délceg ifjú felvette az oltár mögött heverő barátcsuháját, s azt a cifra lovagöltözete fölé felölté, a csuklyáját a fejére húzva. Tökéletes Frater Aktaeon volt.
Onufriosz folytatá a parancsolást.
,,Redibis in cavernam tuam, quae est in deserto, et ibi manebis, donec Dominus te vocabit; et eris mortuus in valle mortis; usque ad diem resurrectionis. Ait Deus Zebaoth: mitte sapientem et nihil ei dixeris."
,,Obsequar capite submisso tibi, beatissime Pater."
,,Amen."
Az egész diákbeszédből a nép nem értett semmit, csak azt látta nagy bámulva, hogy az ő megválasztott királya milyen alázatosan húzza be magát a barátcsuklyába; s hogy oson el a hátulsó ajtón. Ebből láthatta, hogy micsoda hatalom az, amit Onufriosz gyakorol!

Disputa
Kritikus... No már... Nem szokásom a szerzők gyomrát dicséretek szaloncukkedlijeivel elrontani; de annyit el kell ismernem a jelen munkáról, hogy még Klimius Miklós óta így megutaztatva az olvasó nem volt, mint ebben. Ez egy valóságos humoristico-sentimentális válfaja a romantico-realisticus irányműnek. Szisztematizált lehetetlenségek napirendje. Amik itt történnek, azokhoz képest Mózes sétája a Veres-tengeren át száraz lábbal, tréfadolog. Ötezer embernek a megvendégelése hat árpakenyérrel még csak összehasonlításba sem jöhet azzal a csodatettel, miszerint egy egész új nemzet, az uskókoké karácsonytól nagypéntekig, a föld alatt bujdokolva megélt. - Elhittem szerzőnek mindent; még az özönvíz előtti vízórát is. Meghallgattam, hogy mit beszélnek a föld alatti koponyák, és a köztük lakó fehér pókok. Harcoltam ásatag medvékkel, s megsirattam antediluviánus hosszúfejű rút apáink (szépapáinknak csak nem mondhatom) szomorú végzetét. Felültem a hyppogryphra, melyen szerző az ördög és angyal közötti Ringelspielben körüllovagoltatta az olvasót az elmés téma járgányán, mely szerint minden jó és minden rossz a szerelemből ered. Bámultam, hogy lehet az enciklopédiát kristallizálni. Tűrtem beavatkozás nélkül, hogy az ördög győzedelmeskedjék az angyal fölött, s megbotránkozásomat elhallgattam, midőn a raguzai jeunesse dorée egyik paladinja a szentek gyülekezetének közepette elcsábít egy apáca-fejedelemnőt. (Ezért majd kikap szerző más oldalról!) Készséggel elismerem, hogy vakmerő fantáziával boronálta össze ezt a történetet, amelyről senki sem hitte, hogy annak egyik része a másikhoz hozzátartozik, s kezdem elhinni, hogy a sakktáblai lóugrásokból utoljára mégis kikerül az az ígért ,,három márványfej". Hanem ami már mégis több a soknál, ez a legutolsó váratlan fordulat, ezt nem hagyhatom megellenzés nélkül. - Hogyan? - Elhiggye azt valaki, hogy egy ilyen roué (nem lenne jó új szónak erre a ,,kerekes"? Szerző szereti az új-ős-ásatag szavakat szaporítani), tehát, hogy ez a fráter Kerekes (annyi nevét hallottam már, hogy magam is adhatok neki egyet), aki nem restellte ,,azért", hogy az elcsukott kedvesét újra megkaphassa, és magához köthesse, elpusztíttatni a mosszori várat, megmérgeztetni a bogumilok népét, kiraboltatni a híres aranybányát, föld alatti barlang-országúton át kihozni az uskók népet, fenekestül felfordítani a békés, istenfélő szent szüzek kolostorát, elcsábítani a fiatal szüzeket, kiszabadítani celláikból a dühös őrjöngőket, kikiáltani ellenpápának egy rejtett ambícióktól megszállt száműzött főpapot, saját magát pedig megválasztatni az egyesült zsiványok és rablók nemes hadai által királynak, hogy ez a dühös, szenvedélyes, nagyravágyó, Istennel és szentekkel vakmerően szembeszálló gavallér egyszerre csak, annak a saját maga által megválasztott ellenpápának egy reszkető szavára: ,,Frater Aktaeon" rögtön keresztbe tegye a mellén a kezeit, s azt mondja: ,,en adsum", s aztán tessék velem parancsolni! S mikor ez azt parancsolja neki, hogy vedd fel a te barátcsuhádat, eredj vissza a cadmaei szikláknál levő remeteodúdba, légy halott, és várd a feltámadás napját, hát erre ez a Don Juan szépen fejére húzza a csuklyáját, otthagyja a szerelme tárgyait (most már éppen pluralisban), s visszaballagjon a kolostora kapuján keresztül a rabság sziklavölgyébe, s ott rajzolja tovább az abrakadabrákat a tenger homokjába. No már ezt a vakmerő fordulatot mahomedán hit legyen, amely befogadja.
Szerző... Hm... De hátha ez a főpap meg az a fráter összebeszélt egymás között, és kölcsönösen értették egymást, hogy mit miért cselekesznek?
Kritikus. No lám! Erre a lehetőségre nem is gondoltam. Hogy nem tudtam eléggé gyanakodó lenni! Tehát csupán csak ,,ad terrorem populi!" No akkor hát csak ,,loquamur latine". Hanem jóakaratúlag figyelmeztetem szerzőt, hogy amidőn az én nyilaimat könnyedén lepattogtatja a kígyóbőréről, vigyázzon magára; mert majd a magasabb hatalmak kezéből lesújtó villámokat nem fogja olyan könnyen kikerülni, s azok bizony lesújtanak a fejére.
Szerző. Ne fájjon önnek az én fejem. Azok a magasabb hatalmak fel vannak ékesítve annyi igazságszeretettel, hogy mielőtt ítéletet mondanának, elébb bevárják, hogy mi lesz a vége a történetnek. S miután én magam is előre kimondom, hogy ez az esemény (mely krónikailag és más alakban is át van adna az örök emlékezetnek) bizonyára egyike volt a legbüntetésreméltóbb merényleteknek, s ennek a megbüntetése nem fog elmaradni: ítéletükben azt fogják mondani, hogy íme a gonoszak elvevék e földön bűneiknek zsoldját; a túlvilágon sit Deus eis misericors!









Jókai Mór: A három márványfej


XXII. A feltámadás napja
Amikor Onufriosz elküldé Frater Aktaeont a cadmaei völgybe, azzal a szóval, hogy ott maradj ,,usque ad diem resurrectionis", nem értette ez alatt az ítélet napját, mely solvet seclum in favilla, hanem csak a holnapi napot, a nagypéntekre következő szombatot, amikor a délben megkonduló harangok hirdetik, hogy a Megváltó íme feltámadott!
Csak mellékes dolog volt ennek a vak engedelmességnek ama nyilvános próbája által az új keresztény neofiták kedélyét ünnepélyes hangulatba hozni, hogy amidőn azt látják, mint hajol meg a főpap szava előtt az ő új királyuk, és látják annak a folytatását, amidőn a főpap maga egyenkint leölti magáról a fényes jelmezeket, a ragyogó efódot, az emblémákkal kihímzett casulát, leteszi fejéről a drágaköves aranytiarát, s felölti magára a fehérítetlen gyapjúból szőtt egyszerű palástot, s aztán fedetlen fővel leborul a Megváltó ravatalának legalsó lépcsőjére, ebből megértik, hogy a mai nap világra szóló gyásznak és vezeklésnek a napja, amelyen minden igazhívő szigorú böjttel és testi vágyainak megzabolázásával bizonyítja be, hogy levetkőzte a régi embert, s az új embert öltötte fel.
És ez is igen fontos dolog volt. Mert azzal minden további sikere a merész kezdeményezésnek meg lett volna hiúsítva, ha az új keresztény nép azzal kezdi meg az áttérését, hogy az Idvezítő keresztre feszítésének napján dobzódó dínomdánomnak veti oda magát.
De a nehezebb feladat az volt, hogy a hatalmas, harcoló waráng nép legyen megnyerve Onufriosz és hívei számára. Még az ,,uskók" nép csak gyülevész; de a waráng már nemes vitézek nemzete. Ha Dávid király hűbéreséül áll Onufriosznak, akkor az megkezdheti a versenyt Róma ellen, amelyen már egyszer diadalmaskodott egyik elődje, I. Cajus dalmata pontifex.
A warángoknak még nem volt saját templomuk, mely nemzetük hatalmához méltó lett volna. A falakat felépítették ugyan már, de a felszerelés hiányzott. Még ahhoz majd egynehány gazdag szomszédot kényszeríteni kell az ajándékozásra; oltárképeik sem voltak. Régi művészeik, akik a hajdani Tyr istent, meg a Mokos istent ki tudták faragni és be is festeni, a magasabb művészetre már nem voltak alkalmasok; messze földre templomba járni pedig nem szerettek.
A Cadmus völgyét elzáró fennsíkon volt az az őskolostor, melyet hajdanában István király építtetett, száz szerzetes számára. Ez volt egyúttal Onufriosz pátriárka rezidenciája. Azok a barátok az ő hívei voltak. Az egész dalmata parton az volt a hit, hogy ők tartják a legszigorúbb fegyelmet. Kolostoruk falait csak a nagyhét utolsó napján hagyják el, hogy a hozzájuk sereglő híveket és zarándokokat processióban vezessék át a hegyeken keresztül a Branta-völgybe, s aztán fel a három tüzes szentek kolostoráig; ahol is a férfisereg kívül maradván a gyógyerejű tavon és kokojszáson innen, csupán a megnyitott templomajtón kereszül részesülhet a feltámadás pompájának szemléletében; de hallhatja az angyali éneket, mely a kivilágított mélységből áthangzik; míg végre az apácák által emelt baldachin alatt előjön a metropolita főpap, s áldást oszt a tó partján összesereglett hívekre.
Frater Aktaeonnak volt az a feladata, hogy a warángokat rábírja arra, hogy a feltámadási magasztos ünnepélyre ők is csatlakozzanak a barátok által vezetett processióhoz. A warángoknak az egész új vallásban az nem tetszett csupán, hogy mindenféle gyáva jöttment néppel összekeveredjenek, mikor az Isten elé mennek; ők, a mindig kevélyek. Náluk azelőtt az volt a szokás, hogy az urak, a vitézek egész tölgyfaderékból faragtattak ki maguknak derék, tekintélyes úri istent, s annak a neve volt ,,bálvány", a szolgák, a jobbágyok pedig faragtak maguknak hozzájuk méltó istenkéket, bot végére, s annak a neve volt ,,balita".
A következő nap hajnalsugarai már ott találták Frater Aktaeont a remetebarlangja előtt. A harangláb két dúca közé volt kötélre akasztva egy nagy palatábla, azt ütögette két fakalapáccsal.
- Mit mívelsz most? - szólalt meg a feje fölött egy mormogó hang. Dávid király közelített a magas sziklaúton a remetebarlanghoz.
- A kereplőt verem.
- A rigókat akarod vele elűzni a fügefákról?
- Nem. A Jézus Krisztus halálát gyászolom vele.
- Hát meghalt az Isten fia?
- De fel fog támadni halottaiból.
- Mondták ám a barátok az én népemnek is. Odahívták őket a szent koporsóhoz. Mind elmentek már.
- S te miért nem mentél velük?
- Mert nekem gyönge a hitem. Ide jöttem hozzád, hogy erősítsd meg.
- Jó helyre jöttél. Én világosságot adok a lelkednek, s eloszlatom a homályát.
- Nohát tedd azt. Mondd meg, csakugyan feltámad az, aki már meghalt? akinek a vére kifolyt, a szíve megfagyott, a lelke elrepült?
- Bizony feltámad az, aki hisz.
- És te mit hiszesz?
- Én hiszem azt, hogy az én Uram és Idvezítőm, Jézus Krisztus, Istennek egyszülött fia, feltámad e mai napon.
- Mikor?
- Délben, mikor a nap délpontra hág.
- S hogyan tudod te meg azt, hogy a nap délpontra hágott?
- Megmutatja azt nekem íme e keresztnek árnyéka.
A kőkereszt körül huszonnégy koponya volt karikába rakva. Mindegyikre volt írva egy szám.
- Mikor a XVIII. koponyához ér az árnyék, akkor van dél. A régi dalmatáknál esti 7 órával kezdték a napot, s a déli órát tizennyolcadiknak számították.
- Akkor én a harangszóval fogom tudtul adni a világnak, hogy a Megváltó feltámadott, és ezt a harangszót hangoztatni fogja az egész tengerparton minden campanile, és ahol keresztények laknak széles e világon, mindenütt ezt zengik: ,,Krisztosz voszkresz. Halleluja. Feltámadott a Krisztus!"
- Hát ha én is hinni fogom, hogy feltámadt a Krisztus, akkor annál igazabb lesz?
- A te hited csak tégedet idvezít; de az igazat igazabbá nem teheti.
- Dehát én is szeretnék idvezülni. Mondjad csak! Ha én most erősen hinni fogom azt, hogy az én Solom fiam, az én legkedvesebbik magzatom, akit elfelejteni nem tudok soha; akit a kegyetlen bogumilok megöltek: ismét feltámad, elém jön, épen, egy testben, amilyen volt, elevenen, s még egyszer felém nyújtja mind a két karját, hogy megöleljen, és hallani fogom a szavát, mikor kacag; és a csókjának a hangját, mikor az anyját megöleli, és az íjának a pendülését, mikor a vadludat lelövi a magasból - hát ha én ezt erősen hinni fogom: meg fog az történni?
- Bizonnyal, ha erősen hinni fogod, hát megtörténik.
A waráng király nagyon meglógázta erre a biztatásra bozontos nagy fejét. Tovább folytatá.
- Mondjad csak. És ha azok az apák, akik velem együtt búslakodnak az elvesztett fiaik miatt, hinni fogják erős hittel, hogy az ő fiaik még újra feltámadnak, akiknek a fejei rég be vannak falazva a mosszori vár párkányába, akiknek a tagjait szétdarabolták; hát akkor azoknak az elszórt csontjait valami kéz újra összeszedi, s élő embereket csinál belőlük, lelket fuvall a szájukba, világot ád szemeiknek? Megtörténhetik-e ez?
- Higgyenek benne, és meg fog történni.
Dávid király most egy keserves nagyot sóhajtott. Igen halk hangon mormogta el az utolsó kétkedését.
- Hát ha ez mind lehető volna: megeshetnék-e az is, hogy az én szegény elűzött kisebbik asszonyom, az én Bravallám, akinek halálhírét hozták a múlt télen; akinek a sírkövét is elküldtem a szent szüzek kolostorába, hogy állítsák föl a sírja fejéhez - még ő is feltámadjon?
- Higgy benne, és meglátod!
- De hát miért lássam meg őt? Miért kívánjam neki a feltámadást? Ha nem szabad őt szeretnem, ha nem szabad őt enyémnek mondanom?
- A feltámadás vissza fogja őt neked adni, s megszünteti a tilalmat.
Dávid király kétkedve ingatta a fejét.
- Úgy beszélsz, mint aki látja azt, ami még láthatatlan. Hát meg tudja ember mondani, mikor nappal felnéz az égre, hol áll a kaszáscsillag? hol van a pásztorvezető? hol a fiastyúk? hol a sárkányszeme? Pedig ezek ugyan fényes csillagok, mikor éjszaka van. Hát azt, ami holnap történik, hogyan láthatná meg halandó ember mai nap? Most én kérdezem tetőled azt. Hát te hiszed-e a saját feltámadásodat? Nem sírverem-e ez az egész völgy itt előtted? Elöl fal, hátul fal, szemben a tajtékzó tenger. S nem vagy-e te ennek a nagy sírnak a halottja? Fiatal vagy, arcod piros, szemeid ragyognak, és mégis olyan halott vagy, mint azok, akiknek a fejéhez az örök kőszál oda van állítva. Hát a te számodra hoz-e a mai nap feltámadást?
Frater Aktaeon nem felelt erre a kérdésre; hanem hozzákezdett a két fakalapáccsal a kerepelés harmadik verséhez.
Mikor azt elvégezte, letevé a kalapácsokat a harangláb mellé, s azt mondá a királynak:
- Meglátod: a hajnali kereplőverseket még én vertem el e helyütt; de a déli csengettyűszót már nem én fogom itten elharangozni.
Ezt olyan biztosan mondá, hogy Dávid király egészen megtért a kétségeiből.
Frater Aktaeon leült a kereszt talpkövére.
- Ülj mellém! - mondá a királynak.
E rövid meghívásra Dávid király egy kissé felhúzta az orrát.
- Ideülhetsz szégyenkedés nélkül. Nincs az a királyi trón, amely dicsőbb volna, mint az Idvezítő keresztjének zsámolya. - És mellettem is bízvást elülhetsz; mert én is lehetek egykor király, mint te vagy.
Ezt a merész állítást csakugyan szerette volna Dávid király kimagyaráztatni, s helyet foglalt a remete mellett.
Frater Aktaeon aztán elővette azt a nagy kapcsos könyvet, s felolvasta neki belőle Sámuel könyvéből azt a fejezetet, amelyben leíratik, miképpen kezesé vala Saul a pusztában az ő atyjának eltévedt szamarait, s ezen foglalatossága közben talált reá a próféta, s azonnal felkéré őt az Izrael királyának.
- Sámuelnek hítták a prófétát? - kérdezé a waráng király.
- És Saul éppen Dávid királynak volt az elődje.
- Annak, akinek öt felesége volt? Ha írva van, akkor igaz. Tehát ha te próféta vagy, és tudsz mindent, beszélj nekem valamit a fiamról. Mi történt vele azóta, hogy én nem láttam?
- A te Solom fiad hadakat vert meg, kincseket zsákmányolt, népeket vezérelt hegyeken és vizeken keresztül - és megházasodott.
Erre hátba üté ököllel a mellette ülő prófétát a király.
- Eredj már! A három elsőt még csak elhiszem; de a negyediket mondd az odvas fának! Hiszen béka még az. A csikófogait sem hullatta el mind.
- Mégis úgy van.
- S mifélét vett el? ha tudod.
- Magához méltót. Amikor eléd fog jönni, majd azt is meglátod. Fogadd olyan szívesen, mint Ábrahám fogadta Rebekkát.
Dávid király bámulva nézett a beszélőre. A warángok előtt ez a két fogalom: ,,tréfa, hazugság" ismeretlen volt.
Amint így beszélgetének, a távolban egy szerzetes alakja tűnt elő a bokrok közül, ki a patak mentében közelített feléjük.
Az út rossz volt, a patak egyik oldaláról a másikra kellett untalan átkapaszkodni a sziklákon keresztül, a szerzetes nemigen sietett: nagy idő telt bele, amíg a keresztig eljutott.
A kereszt árnyéka már akkor a tizenhetedik koponyát haladta meg, s azalatt bőséges ideje volt Frater Aktaeonnak felolvasni a bibliából a waráng király előtt Saul és Dávid történetét.
Az utóbbinál különösen megtetszett a királynak az ifjú Dávid párharca a Góliáttal.
- No nézd! Ezt én is éppen így tettem meg gyermekkoromban! Csakhogy én nem parittyával, hanem puszta kézzel hajítottam főbe a bolgár óriást.
- Ezzel is jobban hasonlítasz tehát a szent királyhoz, kinek nevét a keresztségben felvevéd.
- Hanem egy dolgot nem értek - kapcáskodék a pucér király az ő együgyű eszével. - Hogyan lehetett az, hogy már az endori boszorkány is tudta azt a mesterséget, hogyan kell halottakat feltámasztani?
Frater Aktaeon nem ért rá választ adni erre a balgatag kérdésre; mert a loholva közeledő szerzetes már az utolsó sziklafokról szállt le közelükben; ki is azonnal a saruit kezdte leoldani a lábairól. Ami a legnagyobb tisztességadásnak a jelképezése.
- Ez maga a gvardián, pater Andronikosz - mondá Frater Aktaeon. - Ismerem a hosszú szakálláról, melynek fele fehér, fele fekete.
Azzal odaunszolta a királyt, hogy járuljanak az érkező elé, s térdepeljenek le eléje, és csókoljanak neki kezet; mert ez hatalmas szent ember.
Andronikosz éppen olyan egyszerű durva szőrcsuhát viselt, mint Frater Aktaeon, semmi jel nem mutatta, hogy feljebbvalója. Az egyik kezében volt egy hosszú, keresztben végződő pálca, a másikban egy kobak.
Mikor mind a két térdeplő alak megcsókolta a kezeit, Andronikosz kenetteljes hangon szólalt.
- Üdv néked az Úrtól, óh király.
Erre Dávid becsülettudó modorban viszonza.
- Köszönöm. Elfogadom. S azt izenem vissza, hogy én is üdvözlöm az Urat.
- Nem neked szól az égi üdvözlet: hanem ennek itt! - mondá szigorú tekintettel Andronikosz. - Üdv neked János, uskók nép kiválasztott királya. A mi főpapunk, a pátriárka küld engemet tehozzád, hogy kihívjalak megpróbáltatásod verméből, és fejedelemmé fölkenjelek.
(Frater Aktaeonnak az üté meg a fülét, hogy ,,pátriárka!" Tehát a zárdában még nem vették hírét, hogy Onufriosz II. Cajus pápa nevet hagyott magára erőltetni!)
Dávid királynak a bámulattól szeme-szája nyitva maradt. Tehát csakugyan megtörténnek azok a csodák - újból is -, amik abban a szent könyvben írva vannak? S ez az ifjú itt ezt előre tudta? Hiszen megmondá, hogy így lesz! Akkor ez bizonyára próféta, akiben az Úr szelleme lakik.
Elnézte, hogy keni fel a térdelő ifjú homlokát a tisztes agg férfiú, diák mondásokat mormogva hozzá, s mikor azzal készen van, így szól hozzá.
- Térj a te remeteodúdba mint szerzetes, és jöjj elő onnan mint király.
Még az is megtörtént Dávid király szemei előtt, hogy amely ember a barlangban eltűnt, mint kopott, szurtos remete, egy nyílsüvöltésnyi idő alatt előtoppant onnan mint ragyogó, délceg dalia.
Még ez nem volt olyan csodálkozásra méltó látvány, mint az, hogy az a hatalmas agg szerzetes, aki az ifjút remetéből királlyá kente fel: ő maga térdein kúszva közeledett a kőkereszthez, s midőn odáig ért, a fejét lehajtá annak az árnyékába, azon koponya mellé, mely a délórát jelezte. S megcsókolta az Idvezítő keresztjének az árnyékát a halott főn.
És aztán így szólt.
- Nekem pedig azt parancsolá a pátriárka, hogy helyetted itt maradjak a remeteodúban, mindaddig, amíg el nem jön a nap, melyen visszahívattatom.
Frater Aktaeon ebből is értett valamit. Andronikosz törhetlen meggyőződésű férfi volt, akire a többi szerzetesek hallgattak. Ezt szükséges volt eltávolítani - amíg az új bor kiforr.
A kereszt árnyéka elérte a tizennyolcadik koponyát, Andronikosz kezébe fogta a harang kötelét, s elkezdé a delet kongatni. Íme tehát az a szava is beteljesült Frater Aktaeonnak Dávid király bámulatára, hogy ,,a regeli kerepelést még én végzem, de a déli harangozást már más".
- Üdv neked, testvér! - mondá büszkén János király, Dávid királynak, jobbját nyújtva neki, kollegiális kézszorításra. Dávid király szívesen viszonzá a kézcsapást.
- Hiszed-e hát, hogy feltámadnak a halottak? A názáretbeli Jézus feltámadásának napján. A te Solom fiad és a waráng legények és Bravalla feleséged és sokan mások, kik a föld alatt voltak száz napig eltemetve, és mindnyájan Istent dicsérik.
- Mindent hiszek!
A kolostorban is megszólaltak a harangok; a völgy felőli kapu megnyílt, s zászlókkal jött alá a búcsújáró nép, a szerzetesek vezetése alatt az új felkent királyt üdvözölve fogadni: egy új keresztény népnek királyát.

Disputa
Kritikus. Remélem, hogy szerző nem engedi magát elcsábítani, hogy most teljes színpadi hatásában az olvasó elé hozza azt a hókuszpókuszt, amidőn a warángok királya a három tüzes szentek kolostorából előjőni látja mindazokat, akiket halottaknak hisz. Ezt az olvasó fantáziája már úgyis kitalálta. Hogy üti majd hátba a Solom gyereket: ,,Hát te akasztófacímere, hol csavarogtál annyi ideig?" - Bravalla asszonyt is kimosdatták, megfésülték szépen, a körmeit elvagdosták, tisztát adtak rá, arra is ráismert Dávid király; s egy kissé fejcsóválva mondó: ,,Ejnye babám, de megráncosodott a képed az alatt a hét esztendő alatt!" És amidőn egynémely uskók generális prezentálta magát előtte, nagyot hőkölt: ,,Nini, hisz ez az én hajdani csizmatisztítóm!" - Tudjuk már. Nagyszerű volt a találkozás. - Hanem arra kérjük a szerzőt, világosítson fel bennünket valami egyszerű kérdésben. - Hogyan lehetett mindennek olyan simán megtörténni?
Szerző. Én ugyan arról is értesítést akarok adni, hogy mi történt a waráng fejedelem és népe, valamint a velük együtt felvonuló baziliták megérkezése után a három tüzes szentek kolostorában, s az nem lesz éppen hókuszpókusz vagy színpadi tabló; hanem valami sokkal furcsább. Azonban ha előlegesen valami kívánnivalót talál a kritika: én azt is kész vagyok teljesíteni - mély tisztelettel.
Kritikus. Igenis kívánunk valamit. Eddigelé meghurcolt a szerző bennünket olyan helyen, ahová csak kerekes liburnákon lehet eljutni; felvitt olyan sziklaországokba, ahová waráng láb kell, aki utána megy; mutogatott völgyeket, amikbe nem lehet halálveszedelem nélkül leszállni; klastromokat, várakat, amiknek a köveire sem találni többé; aranybányákat, amiket ugyancsak szeretnének mai nap újra felfedezni; megjáratta olvasóival a Bludár föld alatti útját; gondolta mindezeknél: ,,Ide csak nem fog utánam jönni az a Kaintól született kritikus, hogy megcáfolja a leírásaimat." De már most álljon szavának, és lépjen rá valami olyan földrészre, ami valósággal megvan, látható és hozzájárulható. Vezessen bennünket Raguzába.
Szerző. Éppen a tollam hegyén volt az a név.
Kritikus. Mert ez itt a punctum saliens: hogyan mehetett végbe egy ilyen világbontó merénylet éppen Raguza tőszomszédságában? Raguza ez idő szerint híres, hatalmas köztársaság vala: Velence versenytársa, császárok szövetségese, mely a spanyol királynak Portugalt elfoglalni segített, a mórokat vissza tudta verni, s Dusán király ostromát hét esztendeig diadalmasan kiállta. Amellett a római pápa hű városa, püspökség székhelye, melyhez hét suffraganeus püspök tartozott. Állandó hadsereget tartott fellegvárában, mely, mint a történetíró bizonyítja, csupa magyarokból állott, mivelhogy a tanács nem bízott a saját honfitársaiban. És ennek a magyarokból álló hadcsapatnak mindennap más vezért adtak, olyanformán, hogy az ifjú nemesek közül minden este egynek a nevét kihúzta az urnából a rektor; azt az ifjú lovagot az utcán elfogták, hirtelen kendőt vetettek a fejére, hogy senki rá ne ismerhessen: úgy vitték fel a fellegvárba parancsnoknak. Mármost tehát, ha nagypénteken a kolostorból kiriasztott apácák Raguzáig szaladtak, ott a várost azzal a hírrel telelármázták, hogy az ördögök garázdálkodnak a szent helyeken, hogy Onufriosz velük cimborál, sőt pápaságra aspirál: hogyan érthesse meg az ember, hogy a raguzai százak azonnal ki nem küldék azokat a zsoldjukban tartott magyar katonákat, akik bizonyára nemcsak uskók uraiméknak, de még a meztelen bőrű waráng úrfiaknak is kegyetlenül megtanították volna megbecsülni a magyarok Istenét?
Szerző. Mindezekre pontosan megfelelni kötelességemnek ismerem.









Jókai Mór: A három márványfej


XXIII. A hajdani Raguza
Az, amit a mai Raguza képe mutat, csak egy összedűlt óriás töredékeinek maradványa. Három eltemetett város fekszik a mai épületek alatt. A görög Epidaurus fölött épült az Ó-Raguza; azt eltakarta a dicsőséges, hatalmas raguzai köztársaság, ennek a romjain áll a mai kikötőváros. Még maradványaiban is fölséges.
Akik odaépítették a tengerbe nyúló sziklanyelvre, melyet körös-körül kopár bércek zárnak el, nem azt keresték, hogy hol terem meg az olajfa, hanem, hogy hol terem meg a szabadság. Ez a csodálatos fa, melynek gyökere legjobban szereti a sziklatalajt.
Raguza ősidőktől fogva menedéke volt mindenkinek, akit a világ hatalmasai üldöztek; s akit egyszer oltalmába fogadott, azt meg is tudta erőhatalommal védeni. Ellenség soha se szárazon, se tengeren be nem tudott törni a bástya falain.
Azok hatalmas bástyák voltak; amint a város népessége szaporodott, új meg új gyűrűvel vették azt körül, párkányos tornyaik uralták a körülfekvő vidéket, s azon a nagy gömbölyű bástyán ott Gravoza felé, mely egészen a tengerbe nyúlik, emelkedett fel az óriási világítótorony, öntött rézoszlopával, legfelül az aranyozott földteke.
A mostani egymás fölé emelkedő, födéltelen házak helyén aranytól csillogó kupolák és tornyok ragyogtak a napsugárban. Minden nemes családnak volt saját temploma, amelybe a palotájából át lehetett járni. Ez volt a fényűzés mértéke. A templomok oltárainak művészi pompája, a drágakövekkel kirakott ereklyetartók, a hitetlenektől visszavásárolt drágaságok Salamon templomából, Jeruzsálem kincseiből, kelet drága szöveteivel betakargatva; ezek képezték a raguzai nobilik fényűzését, mert a külső viseletük egyszerű volt.
És valamennyi templom közül legmagasabbra emelkedett ki a nagyszerű katedrále, melyet Oroszlánszívű Richárd emeltetett Raguzában. Mikor a hős király visszatért a Szentföldről, a tengeren nagy zivatar érte utol a hajóját. E veszedelemben fogadalmat tett, hogy ahol révpartot talál, azon a helyen templomot fog építtetni a Megváltó tiszteletére. Lacroma szigete volt a legelső szárazföld, melynél hajója kiköthetett. Rögtön hozzáfogott a templomépítéshez. Ekkor a raguzai patríciusok azt kérték tőle, hogy építtesse inkább azt a nagyszerű katedrálét Raguzában, a lacromai templomot felépíttetik ők. A pápa engedélyt adott a fogadalom átruházásához, s a Megváltó Imolája ott emelkedett fel büszkén a többi tornyok közül, mint valamennyinek az őse. (Most már csak néha, ha az utcakövezetet megfordítják, találnak a felülfordított köveken egy-egy felirat-, domborfaragvány-töredéket, mely sejteti, hogy egykor a híres Oroszlánszívű Richárd templomának falához tartozott.)
Ahol most áll a városháza, ott pompázott a ,,Rektor" palotája hajdan; homlokzata egészen a velencei dózsepalotának mása, óriás lépcsőzetével, cifra kőfaragványai mind bearanyozva; belső udvarát kettős oszlopsoron nyugvó padmaly fogta körül, melyen a százak tanácsosai tartották sétáikat. Az udvar közepén pedig ott állt a várost kormányzó ,,Rektor"-nak a kőszobra. Minthogy pedig a rektort minden évben újraválasztották, olyan elmésen volt a szobor elrendezve, hogy a fej lejárt róla; a szobor nyakán volt egy mélyedés, s az új rektornak a fejét a csapjánál fogva abba beleillesztették, a régiét eltávolították. Így csak fejet kellett mindig újból készíteni. A szobor most is megvan még, a salonai múzeumban; de a hozzá való fejek ki tudja hová lettek?
A rettore-palota előtti téren azonban, egy magas korinthi oszlop fejezetére állítva, büszkélkedett a dicső Roland páncélos szobra; a legendai hősé, kit a nyugati nemzetek mindegyike magáénak hirdet. Ő volt a mesés győzelem hőse, mely az Adriaitengert a szaracénoktól megszabadította, a félelmes Spucento diadora.
Se oszlop, se szobor nincs már. A raguzaiak később is újraalakították azt, új talapra állították. Ma már csak egy szerényen meghúzódó alak, kezdetleges faragvány, alacsony piedesztálon egy szerény gyümölcspiac szegletében; azért még mindig hős Rolandja a raguzaiaknak.
A rettore-palotával szemben állt és áll még ma is (ez az egy, ami a régi időkből épen megmaradt) a vámépület. Látszik, hogy akik építették, arra számítottak, hogy ezt még a föld maga se rázhassa le a hátáról. Minden oszlopboltozat oly tömör, oly szilárd, hogy az idők romboló hatása meg nem látszik rajta.
Itt volt valamikor a rakhelye a három világrészből összetóduló kincseknek: ide rakták le hajóterheiket a világ minden nemzetének kalmárai. A boltozatok kapuin még most is láthatók a kőbe vésett feliratok: ,,Ahogy én mérek, úgy mérjen nekem az Isten." Itt volt a köztársaság mérleghivatala. A vámhivatal portáléja fölött ez volt olvasható: ,,Adjátok meg a császárnak, ami a császáré", s a pénzverő szűk porticusa fölött láthatók voltak a zsidó betűk, miket a láthatatlan kéz Belzázár palotájának architrábjára felírt: ,,Mene, tekel, fáresz" (megmérettettél, könnyűnek találtattál). Itt minden idegen pénzt újravertek a köztársaság címerére.
Ez a címer volt Szent Balázs képe, fején püspöki süveggel, kezében kereszttel, hármas tornyú kapu fölött kiemelkedve. Ezt a jelvényt lehetett látni a város minden kapuja fölött. Szent Balázs volt a védője a köztársaságnak. E dicsőséghez egy szép legenda szerint jutott.
A velencei köztársaság féltékeny volt Raguza emelkedő csillagára, korán felismerve benne legveszélyesebb vetélytársát. Nyíltan sohasem harcoltak egymással, hanem mindig ,,kalap alatt". Ha valamely vad nép feltámadt az egyik köztársaság ellen, azt a másik segítette pénzzel, jó tanáccsal: egymásnak a zendülőit vendégszeretettel fogadták, s a tengernagyaik tévedésből el-elfogták a szomszéd kereskedelmi hajóit.
Egyszer aztán a dózse véget akart vetni annak a kötelőzködésnek. Kiküldte a tengernagyját tekintélyes hajórajjal Raguza elfoglalására.
A nyílt tenger felől azonban Raguzát ostromolni hadiszabály szerint nem lehet. A város alapítóinak arra is volt gondjuk a hely megválasztásánál, hogy annak a kikötőjét nagy hajók ne használhassák. Oda csak halászbárkák és dereglyék vitorlázhatnak be; nagy favárak, melyek balistákat, helepolisokat cepelni képesek, nem találnak elég mély vizet. Az egész hadi és kereskedelmi hajóraj a félórányi távolban levő, jól védett Gravoza öblében horgonyoz.
A velencei admirális tehát ravasz csellel akarta elfoglalni Raguzát.
Egész hajóhadával horgonyt vetett a sík tengeren, s maga, megillető kíséretével kievezett a raguzai öbölbe, zászlók jeladása mellett mint békés látogató.
Az ajándékokat és udvarias üdvözleteket hozó admirálist a raguzai tanács fényes vendégszeretettel fogadta, tiszteletére fényes ünnepélyt rendezett. A hajdankori lakomáknak rendesen csak a késő éjszaka szokta végét vetni, aki az asztal mellől kidőlt, félrevitték, lefektették; mikor fölébredt, azt látta, hogy még mindig tart a lakoma, visszament a helyére, s újrakezdte. Becsületes ember meg nem szökött onnan.
A nagy dáridó közepén azonban a raguzai rettorét kiszólíták egy szóra az asztal mellől. Odakünn a pitvarban egy mezítlábos barát várt reá a kapucinus rendből.
- Vigyázz a városra - súgá a barát a köztársaság elnökének. - Ma a délesti ájtatosságom alatt elnyomott a buzgóság, s ezalatt megjelent előttem Szent Balázs vértanú. Azt adá tudtomra, hogy az éjjel a velenceiek a hadihajókról számos dereglyékkel alattomban meg fogják rohanni a tengeri bástyát, s amíg az égész népség in dulci jubilo mulat és dombéroz, felmásznak a falra, s elfoglalják a várost. Azért őrizzétek a falakat.
A rettore e figyelmeztetésre elővette a jobbik eszét, s hirtelen összegyűjtve az íjászokat, elhelyezé őket nagy csapatokban a bástyák mellvédei mögé. Mikor aztán éjfél tájon a közelgő evezőcsapások jelezték a velencei dereglyék közeledtét, a raguzai partőrök egyszerre meggyújták a mólon felállított szurokrudakat, s azoknak a fényénél szerte kitűnt az orozva közelítő ellenség hajóraja. De éppen olyan gyorsan el is kotródott az onnan; amint a falakon elhelyezett íjászok nyílzápora elkezdett kopogni a sorban kifelé fordított pajzson. Látták hogy a raguzaiak jól fel vannak készülve a fogadásukra. Magát a velencei tengernagyot pedig azzal a szóval bocsáták másnap útnak a szíves vendéglátók, hogy máskor korábban keljen föl, ha Raguzát el akarja foglalni.
E csodás megmenekülésnek a hálájából lett Szent Balázs Raguza patrónusává és címere jelképévé.
Az északi bástya oldalában van egy hatalmas épület, melynek emeletén a régi okiratok tára, a pergamenre írott könyvek vannak elhelyezve. A földszintet pedig istállók foglalják el. Az egyik istállósorban vannak a lovak, a másikban a vadászkutyák. A lovak mind fehérek, a kutyák pedig mind feketék. Soha pedig Raguza utcáin lovat vagy kutyát nem látni. Nemcsak az a tekintet parancsolja ezt, hogy a város utcái mindig olyan tiszták maradjanak, hogy azokat akár terített asztalnak használhassa bárki; hanem főleg azért, hogy egyik polgár a másikat ne nézhesse le lóhátról vagy hintóból. Itt az úrnak is csak gyalog szabad járni, asszonynak, betegnek gyaloghintóban. Terhet emberhát hord, s a teherhordók osztálya egész hatalmas néposztályt képez a városban, mely ha felölti ünneplő öltözetét, s saját zászlói, zenekara mellett megindul a saját templomába, azt hinné az idegen, hogy a válogatott vitézek ezredét látja maga előtt. Kutyát pedig annál kevésbé szabad az utcán láttatni. Azokat a miniatűr dabózákat tarthatja minden ember a házánál patkányüldözésre. Vadászebre pedig éppen semmi szükség. Vad nincs Raguza környékén; a szigeten fürjet, pacsirtát tenyésztenek, de azt csak tőrrel vagy tükörrel fogják. Hát akkor hogy kerülnek ide ezek a fehér lovak és fekete kutyák, amikkel tele egy egész ház?
Ez is egy diadalmas korszak emléke.
Mikor a bosnyák király, Dusán megtámadta haddal Raguzát, a vitéz köztársaságiak nemcsak visszaverték, de utánamentek egész Jajcavárig, ott kényszerítenék a királyt békekötésre; s ennek a szentesítéseül tartozott a bosnyák király Raguzának évenkénti kényadó fejében két fehér lovat és két fekete kutyát küldeni.
Senkinek sem volt ezekre szüksége; azért kívánták azt a két tárgyat. A nép hadd lássa a nyitott rácson keresztül. A palota két végén volt két gránitoszlop; az egyiken volt egy ágaskodó paripa, a másikon egy guggonülő eb.
A város fölött egy órányi távolban magaslik fel egy kopár idomú hegy, annak a tetejét koronázza a körülfutó tornyos bástya, közepéből kiemelkedő kolostorral. Ezt volt (amíg ott volt) a Szent István kolostora.
Énnek is igen érdekes a keletkezési története.
Bodino szerb király, ki a trónra nagybátyjának a meggyilkolása árán jutott, nem érezte magát addig nyugodtan a székében, míg a megölt király ivadékai életben vannak. Azok pedig Raguza területére menekültek: ott volt nekik anyai örökségképpen házuk és kertjük, amelyben meghúzhatták magukat.
A szerb király fennen követelte a köztársaságtól, hogy az ő szökevény rokonait szolgáltassa ki neki.
A raguzai tanács, igazi köztársasághoz illő méltósággal felelt vissza a királynak, hogy soha egy szerencsétlen menekülő, aki Raguza földjére lépett, üldözőinek, ha még oly hatalmasak is, e város által ki nem lesz adva.
Erre hadat izent a szerb király Raguzának, s jött roppant hadsereggel a város ostromlására.
Hét esztendeig tartotta ki Raguza az ostromot! Csak azért, hogy egypár idegen hozzámenekült boldogtalan életét megvédelmezze. Nem törődött kereskedelme csorbulásával, sem pénzt, sem vért áldozni nem sajnált az emberiségért, az igazságért. Bajnokai minden ostromot vitézül vertek vissza. Hanem a szerbek mögött egy egész ország állt, s egyre szaporították a megszálló seregüket. Oda arra a hegytetőre egy várat építettek, ahonnan minden mozdulatát ki lehetett kémlelni a raguzai hadnak. Utoljára Lacroma szigetét is elfoglalták.
Ekkor azok a szerb királyi menekülők, akik miatt ez a hosszú hadjárat keletkezett, szívükre véve a romlást, amit a köztársaságra hoztak: egy éjjel kiszöktek a városból, s önként megadták magukat üldöző rokonuknak, a szerb királynak.
És Bodino olyan kegyetlen volt, hogy a megtért rokonokat irgalom nélkül lefejeztette, s a fejeiket kitűzette magas póznákra a hegytetőn épült vára kapuja fölé.
Nagy hamar utolérte ezért az Isten büntetése. Hadseregében kiütött a fekete halál, s jobban, mint a megszállottak hajítógépei, megtizedelte a fegyveres népét.
Ekkor a raguzai érsek, maga mellé véve a suffraganeusait, teljes ornátusban átvitorlázott Bodinohoz Lacromába. A király elé érve, Isten szolgájához méltó merész szavakkal szemére hányta oktalan kegyetlenkedését, az ártatlanul kiontott rokonvérnek számítva be azt az Isten csapását, mely most seregeit paskolja. Annyira lelkére beszélt, hogy a koronás szörnyeteg ellágyult; megbánta, amit elkövetett, s bűnei kiengesztelésére nagyszerű szobrot emeltetett legyilkolt rokonai sírja fölé s azzal a megszállást abbahagyta; hazatért Szerbiába.
Az az emlékszobor még most is megvan, a vár, melyet Bodino saját emlékére emelt, rég eltűnt már. Történetünk idején a raguzaiak birtokában volt már.
Az is az ő furfangos észjárásukat jellemzi, hogy mint kerítették kézre ezt a városuk közelében alkalmatlankodó erősséget, amit ostrommal lehetetlen volt bevenni.
Bodino király erős helyőrséget hagyott hátra a várban, időnként újjal felváltva.
Egy húsvét ünnepén a raguzaiak meghívták barátságos vendégségre a szomszéd vár tisztjeit. Ugyanekkor egy Antivariból jövő, borral terhelt bárka kötött ki Gravoza alatt, mely olyan potom áron vesztegette az édes malváziait, hogy a szerb várőrség mind lefoglalta azt a maga részére. Mikor aztán már kívül is, belül is nagy volt az ivás, az éj sötétjében egy csapat raguzai közeledett a várkapuhoz, szerb öltözetben. Mikor odaérkeztek a felvonóhídhoz, a kapuőrök azt követelték tőlük, hogy elébb danolják el a ,,zsaloszona piszanzát" (szomorú jajdal.) Erről ismernek rá a maguk fajára.
A raguzaiak pedig azt már eltanulták a városban devernyázó vezérektől, s elfújták szép harmóniával az ószerb nótát:
Szento sze bjeli u gorje zelenoj?
AL-szu sznyezi, al-szu labuteve?
Da-szu sznyezi, vech-bi okopnuli;
Labutove vech-bi poletjeli.
(Mi fehérlik ott a zöld erdőben?
Hó az ottan? nagy talán hattyúpár?
Ha hó volna, rég elolvadt volna.
Hattyú volna, rég elrepült volna.)
Ez ismerős dal hallatára lebocsáták az őrök a csapóhidat, s beereszték az álcázott raguzaiakat. Azok aztán szépen megkötözték a bortól elázott őrséget, a hazatérő vezéreket pedig tisztelettel utasíták, hogy hol keressenek szállást. Így jutott Raguza birtokába a vár is, a hegy is; mai nap is az övé. Ez a hétéves megszállás emléke.
Bizonyosan erre a várelfoglalási metódusra gondolt a fiatal Boboli, mikor Solom királyfinak azt a jó tanácsot adta, a mosszori várőrségnek borral elkábítására; csakhogy ő azt még tökéletesítette egy kis applisia depilans preparátummal.
Miután a hajdani Raguza képét régi adatokból összeállítottuk, hozzá kell tennünk még, hogy a városnak két kapuja volt, az egyik a tenger felé nyíló, mely egyúttal a Montenegróba vivő útra is szolgált, a másik a Gravozából vezető út bejárata. Mind a kettő fölött széles, tömör bástyatorony emelkedett, messze kirúgó kő mellvéddel, melynek gránit tartópárnái óriás főkben végződtek; minden fejnek valami emberi indulat rémkifejezése volt adva: irigység, rémület, bosszú, káröröm, csúfolódás, kegyetlenség.
De azért ezen kapukon túl is tartott Raguza. Arra Gravoza felé a meredek sziklából kivágott területen épültek sorba a raguzai polgárok mulatóvillái, amiknek kertjéhez a termőföldet a távol szigetekről hordták dereglyével. A narancsfa igazán ,,aranyalmát", a gránátfa igazán ,,gránátalmát" termett, annyiba került az elültetőjének.
A tengeri kapun túl pedig az egész montenegrói út mentében egymásra halmozva következtek az idegeneket elfogadó házak, amelyekbe a világ minden részéről idesereglő kalmárok szállást találhattak. Magába a városba idegennek bejutni csak igazságai előmutatása mellett lehetett; a kapunál elébb a fegyvereit elszedték; azután a városi orvos a pulzusát megtapintotta, a nyelvét megnézte, hogy nem beteg-e, akkor a szállásmester elvezette annak a polgárnak a házához, akinél szállásolni fog: éjszakára a házigazda kötelessége volt a vendégét bezárni a szobájába.
A város két kapuja naponta csak három óráig volt nyitva: napfelkölte után két órával jelenté az őrtoronyból messzehangzó hármas dobütés, hogy a kapu megnyílt, akkor aztán tódulhatott be a sok vidékről jött élelemhozó nép, rikító viseletében, jöhettek a hordárok málhakötegeikkel, s a nyaralóikból megtérő patríciusok kísérő szolgáikkal, keverve az itteni tarka néptömeg az idegenek alakjaival, keresztes vitézekkel. Három óra múlva ismét tudatták a dobütések, hogy a kapuk be lesznek zárva, s akkor iparkodott mindenki a városból kifelé, ha benn nem akart rekedni. Aki később jött, az várhatott másnapig.
Raguza területéhez tartozott még Gravoza, mély vizű kikötőjével, melyet olajfaerdős és bortermő hegyek vettek körül; azoknak egyikén a régi térképek még mutatják a ,,Palazzo di delizie" helyét, ahol a város főnöke által használt fényes kéjlak emelkedett. Innen vonul fel az Ombla völgye, festői szépségekben s természet áldásaiban gazdag vidék, melyet az Arion folyam hasít végig, azon túl volt még San Stephano, Preulaca, a stagnói város (Perseus hajdani Draudacuma), majd a Sabioncellói-félsziget, nevét kölcsönző városával, a hajdani Diomedes előfoka, mely 30 mérföldnyire benyúlik a tengerbe, azon szigetcsoport közé, melyet a rómaiak ,,Elaphites insulae" név alatt jegyeztek fel, talán, mert az egész szigetcsoport hasonlított egy szarvas alakjához? Egyike ezen szigeteknek, a San Andrea volt a vesztegzár alá tett jövevények számára rendelve, kik pestises vidékről jöttek gályáikkal.
Valamennyi sziget kertté volt átalakítva; több nép lakott rajtuk, mint magában a városban; az a nép ott gazdagabb volt, mint akik aranyat termesztettek palotáikban. Emezeké volt a fügefák termése, a rozmaring vize, a lugasok nektárja s a kaptárok méze. Valamennyi közt leghíresebb volt a terményeiről Lesina-sziget. Még ez időben Lesina is Raguza birtokát képezte, valamint Lacroma szigete.
A gazdag Lesinát éppen olyan tréfás módon vesztette el Raguza, ahogy ő szerezte meg Bodino király várát; de ez már négy századdal később időre esik. A velencéseknek volt egy kis szigetecskéjük Raguza közelében: terméketlen szikla, közepén kimeredő sziklafokkal. A raguzaiak sohasem igyekeztek a kopár szigetet megszerezni, mely versenytársuk halászainak adott tanyát. Egy éjjel a velencések azon a sziklafokon bástyákkal körülvett erődöt állítottak fel; a bástyák főablakaiból fényes ágyúcsövek meredtek elő. A köztársaság megrettent: ez boszorkányság! Egy éjszaka várat építeni! Azonban már ott volt. A velencéseknek joguk volt a maguk sziklájára azt építeni, ami nekik legjobban tetszik. Ebből a várból azonban egyenesen oda lehet lőni a raguzai tanács palotájába. A veszedelmes szomszédság alkalmatlan volt: alkudozásba léptek Velencével; az Lesinát kérte cserébe a váráért. Nagy ár volt, de oda kellett adni. Mikor aztán átvették a szigetet, akkor látták, hogy a várfalak is, az ágyúk is mind papirosból voltak.









Jókai Mór: A három márványfej


XXIV. Damiani Júdás
A régi Raguzának a képét fel kellett mutatnunk, hogy történetünk fordulatait és egész lefolyását érthetővé tegyük.
A tüzes szentek kolostorából elriasztott apácák nagypéntek napján már nem juthattak be Raguzába, mert a kapuk csak délelőtt vannak nyitva. De különben is éppen ezen évek folytán nagyon rossz szemmel nézték itt az apácákat, akiknek egész serege rajzott vissza az elvesztett Szentföldről, elzüllött állapotban. Azoknak éppen csak a perjelnőik vezetése mellett volt megengedve a városba bevonulni, és csak akkor, ha a rendjük be volt jegyezve az érsek lajstromába, s ez nagy teketóriával járt. Eszerint a rémhír hióbpostái kinnrekedtek.
A következő napon, húsvét szombatján pedig sokkal nevezetesebb esemény tartotta lekötve az egész polgárság érdekeltségét, mint hogy valami másról is lehetett volna még valakivel beszélni. - E napon volt az új ,,Rettore"-választás.
Raguza rettoréja ugyanaz volt, ami Velencében a dózse. De a raguzai államfőt minden évben újraválasztották.
(A későbbi századokban meg éppen minden hónapban új rettoreválasztás volt.)
Minden raguzai polgárnak, aki házzal bírt a város bástyafalán belől, szavazata volt a választásnál; de rettore csak a 26 patrícius család tagja lehetett; az is csak ötvenéves korán túl.
A választás kettős fokú volt. Először a polgárok szavaztak három jelöltre; akkor amely három névre a legtöbb szavazat esett, azokat külön aranytartókába téve, közülök egynek a nevét kihúzatták. Erre a tényre egy ártatlan fiúgyermeket választottak. Ez megint úgy történt meg, hogy a tízek tanácsa megállapodott bizonyos egy számban, s mikor az annyiadik számú gyermek átlépte a Szent Balázs templom küszöbét, a feltámadás szertartásából kijövet, azt kézen fogták, fehér ruhába öltöztették, s úgy vitték a város palotájába az új rettore nevét kihúzatni vele.
Két erős párt között folyott mindig a küzdelem, ezek voltak a Boboli és a Damiani név alatt sorakozók.
Gazdagságára mindkettő egyformán erős, múltjában éppen oly nevezetes hősöket számít az egyik, mint a másik; őseik felváltva viselték a rettore-hivatalt, az engesztelhetetlen párttorzsalkodás csak akkor kezdődött el, amikor Damiani Júdás megnősült. Boszniai knézleányt vett el. Ezt a tősgyökeres olasz patríciusok és polgárok nem bocsáthatták meg neki soha. Ellenben a dalmata eredetű polgárok annál inkább ragaszkodtak hozzá. A Boboli-párt azt is híresztelte felőle, hogy a házán belől erkölcstelen életet folytat: valami tilos szerelmi viszonyról sugdostak, mely a felesége testvéréhez fűzi, kivel nem átall még az utcán is karonfogva sétálni, sőt még azt is megengedi neki, hogy piros csepeszt hordjon a fején, a fiatalasszonyok fejékét, holott tudva van felőle, hogy még hajadon.
- Azt mondja, hogy ez bosnyák szokás! - Sőt azt is suttogják felőle, hogy az egyetlen leánya, a mind testi szépségben, mind tudományokban oly tökéletes Lubomira, ki már el is volt jegyezve a szép és gazdag ifjú Benessa Pirróval, azért ment kolostorba, azért vette fel a három tüzes szentek kolostorában a fejedelemnői fátyolt, mert az atyja bűneiben megutálta az egész férfinemet. Ezt a csorbát a jó hírén kissé helyreütötte az a Boboli családot ért szerencsétlenség, miszerint a rettore egyetlen fia - a híres költő - szintén egy knéz leányába lett szerelmes, azt el is szöktette, mégpedig a cimboráival összebeszélve, a vőlegénye nyergéből ragadva el, aki már vitte volna haza; s azzal meg is esküdött. - Ámde az apa, Boboli kiköszörülte ezt a csorbát azáltal, hogy a szökevényeket üldözőbe vette a tengeren, elfogta, s a fiát bedugta a baziliták kolostorába, a menyasszonyát pedig a tüzes szentek zárdájába, s nem engedte családja címerén azt a foltot ejteni, hogy azt egy patarénus nő, egy bogumil ivadék meghurcolja. Inkább magva szakadjon a családnak! Ez atyai szigor ismét odahódítá az olasz hazafiakat Boboli zászlói alá.
Két főnemesi család tartozott a Boboli-ligához, a Ghessaldi és Cerva. Az ő párthíveik rendesen e három nevet írták fel szavazatjegyeikre: míg a Damiani-párt tesseráin a vezérén kívül rendesen a Prodanelli és Palmotta nevek álltak.
Évtizedeken keresztül győztes volt mindig a választásoknál a Boboli-párt, s akármelyiknek a nevét húzta ki a három közül az ártatlan gyermekkéz, azért csak Boboli Pietro uralkodott annak a neve alatt.
Egyszer aztán micsoda furfangot gondolt ki Damiani Júdás? Nap nap után fellármázták az út mentében épült előváros népét azzal a rémhírrel, hogy jönnek a warángok! A városon kívül lakó hordárok nyugtalankodtak. Tömeges küldöttséggel járultak a Consiglio Grande elé azzal a követeléssel, hogy az ő városnegyedük védelmezéséről gondoskodjék: A Consiglio Grande hatvan pregadiból állt, kiket minden évben újraválasztottak. Ezeknek sok dolguk volt, azért leginkább fiatal embereket szemeltek ki pregadiknak, ezek elfogadták az indítványt, hogy a fenyegetett külváros védelmére bástyafalat kell húzatni őrkapuval, árokkal és felvonóhíddal. - Az elfogadott indítvány azután a ,,Consiglio dei Dieci" elé került. Abban már öreg emberek ültek, akiknek az a szokásuk, hogy a fogukhoz vernek elébb minden tallért, mielőtt kiadnák. Ezek (mint szokás) elvben elfogadták az indítványt; de azt hitték, hogy majd elodázzák ők annak a kivitelét azzal a szóval, hogy ,,most nincs rá pénzünk, majd ha lesz, akkor!"
Hanem erre rögtön ott termett Damiani Júdás, s azt mondta, hogy ő maga az egész költség terhét elvállalja, s fizeti a bástya és őrkapu árát a saját erszényéből.
Ezt a nagylelkűséget általános magasztalás fogadta; hanem aztán csakhamar kisült, hogy mi volt a titkos célja ennek a bőkezűségnek.
Amint a választások közeledtek, s a házbirtokosok feljöttek a városházára kivenni a provisoréktől a választási tesserákat, csak megjelentek ám a külvárosi teherhordók is, és követelték, hogy nekik is adjanak szavazócédulát, mert ők is ,,a falakon belül lakó házbirtokos polgárok". S nem is lehetett eltagadni, hogy igazuk van.
Ilyenformán egyszerre megszaporodott az eddigi ismerős szavazók száma sok száz vad ismeretlennel, akikről nem lehetett tudni, hogy kinek a malmán őrölnek.
A Boboli-párt sem volt ugyan rest (és fukar sem!), hogy az új szavazókat tyúkkal, kaláccsal a maga részére hódítsa; azonban Damiani részére nyomta a mérleget az a körülmény, hogy a hordárok mind illírek voltak, s ennélfogva Damianihoz szítottak éppen azért, amivel az ellenpárt eláztatta, hogy a felesége bosnyák knézleány.
Ez első összemérkőzése a két versenyző pártnak tartotta rendkívüli izgalomban egész Raguzát húsvét szombatján. - Beszélhettek ezeknek ma ,,tüzes szentekről", meg azoknak a kolostoráról! A választás napján a ,,tüzes ördögöknek" van a nevenapja!
A Branta-völgyi apácáknak még rendes időkben is akadályokkal járt a városba bejuthatása. Öltözetükről már messziről rájuk ismert mindenki, s félretért az útjokból. Az ő vidékük volt a bélpoklosok gyógyhelye. Addig be sem eresztették őket a kapun, míg a ragályos vidékről jövők füstölőházában a szokásos bepácoláson keresztül nem estek. Ezúttal az elővigyázat annál szükségesebb volt, mivelhogy a választás és feltámadási ünnepélyességek miatt az egész város népe mind az utcákon és piacokon van.
Csupán csak ama bizonyos énekmesternőnek, aki a karzaton elbújva hátramaradt, sikerült az angyali öltözetben könnyűszerrel bejutni a tengeri kapun: azt hitték felőle, hogy ő is a ceremóniához tartozik. Ez rögtön sietett a rettorét fölkeresni.
Ámde most Boboli Pietróhoz lehetetlen volt bejutni. A délelőtti órákban a nagy szavazási mozgalom tartotta forrongásban az egész polgárságot, minden utcán izgalmas jelenetek folytak le. Az olasz, mikor kapacitál, úgy handabandáz, mintha veszekednék. Egy-egy új csoport jött a maga jelöltjeit vivátozva; annak útját állta az ellenpárt, azt lehetett volna hinni, hogy mindjárt hajba kapnak, olyan lármát támasztottak; a közéjük tévedt apácának, aki a rettore felől kérdezősködött, azt mondták, hogy menjen az ördögbe, az pedig szegény éppen onnan jött; de senki sem hallgatott a lamentálására. Túlordított minden szót az ,,evviva Boboli", ,,evviva Damiani" kiáltás.
Délig mind a két párt embertelen nagy igyekezetet fejtett ki a szavazatok szaporításában. Előhordták a betegeiket nyoszolyástól együtt, így vitték a városházához, a tesseráját beadni. Vörösre, rekedtre kiabálták magukat, szidalmazták az árulókat, az elpártoltakat, vállaikon vitték a megnyerteket; egyik húzta, a másik tolta az utolsó sereghajtókat, akiket még előkutattak a házakból. A nagy riadalnak a déli harangszó vetett véget.
A húsvét szombati déli harangkondulás kétszeresen ünnepélyes Raguzában, először a Megváltó dicső feltámadásának pillanatát jelenti, azután pedig a rettoreválasztás berekesztését. A harang első kondulása után több szavazatjegy nem fogadtatik el.
S e harangszóra egyszerre elhallgat az egész lárma. A piacon álló sokaság mind térdre omlik, a férfiak lekapják fövegeiket, a sbirrók lándzsáikkal utat nyitnak a néptömeg között a processiónak, mely egyik templomtól a másikig vándorol.
Az énekmesternő keresztülfurakodott a néptömegen a processióig, hogy a rettorét megtalálhassa. A sbirrók azonban elfogták, s látva, hogy ceremoniális jelmezben van, odavezették a mindenféle jelöltözetű szent szüzek sorakozott csoportjába, azokkal együtt volt kénytelen énekelve végiglépdelni az ünnepélyes körjáratot. A rettorét csak távolról láthatta.
A Szent Balázs templomának közelében hátramaradt, s ott letérdelt a lépcsőre. Itt útjába kellett esnie a visszatérő rettorénak.
A szent szertartás végeztével, midőn a processió újra megindult, az apáca, megpillantva Boboli Pétert, ki négy alabárdos által emelt bíbor baldachin alatt jött a lépcsőkön alá, hirtelen odarohant hozzá, s megragadva a rettore lángszín selyempalástjának földig érő bő ujját, rikácsolva kiáltó fülébe:
- Hallod-e, Boboli Pietro! Elfoglalta az ördög a három tüzes szentek kolostorát, s elcsábította a fejedelemassszonyt, Lubomirát - a te fiad volt az ördög!
Boboli Péter hidegvérrel parancsoló az oldalán járuló dárdásoknak, hogy fogják kétfelől karon az apácát, és vigyék a signoria épületébe, s zárják el abba a rekeszbe, mely a vádaskodó nők számára van rendelve. Azzal folytatta az ájtatos körmenetét.
Mikor a szent ceremóniának vége lett, Boboli Péter visszatért a város palotájába. A tisztelgő őrség dobverése jelenté megérkezését. A nagy gyűlésterembe érve, leveté hivatala jelvényét, a vörös selyempalástot, az aranysüveget, az aranyláncot, a rózsás botot és a fejedelmi gyűrűt, azokat mind elzárta a kincstartó szenátor egy remekművű kovácsolt vasszekrénybe. Boboli Péter a közönséges fekete selyemtalárt ölté fel, amelyet a többi szenátorok viseltek.
E perctől kezdve a szavazatok összeszámításáig nem volt uralkodója Raguzának. A két versenytárs csak mint egyszerű patrícius van jelen a gyűlésteremben.
Együtt van ez alkalommal mind a három tanács; a hatvanas, a harmincas és a tízes; teljes százak tanácsa.
Ennek a jelenlétében szólítja fel a proveditore a pártok vezérét, hogy nevezzék meg a három jelöltet, akikre az új rettoreválasztásnál szavazataikat adták. Két pregadi innen is, túlról is megfelel a felhívásra.
Akkor a proveditore felhívja a hat nobilit, hogy nyilatkozzanak: elfogadják-e polgártársaik megtisztelését? Az igenlő válaszra mind a hatot fehér gyapjúpalástba öltöztetik, s a város palotájának két donjonjába külön zárják, a piacra sereglett nép láthatja őket, és elhalmozhatja magasztalásaival vagy ócsárlásaival tetszése szerint.
A palota kapuit azután bezárják: senkinek azon kimenni nem szabad. Bejönni csak a titkos szám szerint került sorshúzó gyermeknek.
Odabenn a szavazatokat számítják össze.
Ezen a napon a választás eredményének kihirdetéseig senki se ételt, se italt nem kap Raguzában. (Bölcs intézkedés!) Éhen, szomjan, epedve, tikkadva lesi a nép, amíg az erkély szárnyajtai megnyílnak, s kilép a proveditore, a dieci kíséretében, és kihirdeti a némán figyelő sokaságnak, hogy a mai napon a nép akaratából és Isten jóvoltából új rettorévá megválasztatott = ,,Damiani Júdás!"
Amilyen harsogó üdvrivallás fogadja egyrészről e kijelentést, olyan dühordítás kíséri azt a másik oldalon. A Boboli-párt átokban, szidalomban tör ki; de elnyomja valamennyit az összes harangok bimbam zúgása. Siet azonban mindenki a közlakomákhoz, a nép közé odavegyülnek az italárulók; ma minden a győztes rettore rovására megy: a választás után szabad a dobzódás. (Különben ami az olasznál dobzódás, az a magyaroknál kóstolónak se járná meg.)
A várospalota kapui azonban még mindig zárva vannak. Odabenn olyan szertartás folyik le, amelynek titkait csak a száz tanácstagnak szabad megérteni.
A volt rettore ruházza át a hivatalát az újon megválasztottra. Ez a dicséretes szokás. Magának az elődnek kötelessége az utána trónra lépő fejére feltenni az arany rettoresüveget, feladni rá a bíborpalástot, és resignálni a kezébe a köztársaság kormányzatát.
Boboli Péter és Damiani Júdás körülbelül egyforma életkorú férfiak: mind a kettő közel a hatvan évhez. Boboli galambfehér hajat és szakállat visel; Damiani haja és szakálla ellenben fekete. Nem festi ő azt, csak ólomfésűvel szokta fésülni.
A megbukott rettore fölséges nyugalommal jár el tisztségében. Még csak egy rezzenése a hangjának sem árulja el belső elkeseredését.
Átadja az utódjának a köztársaság törvénykönyveit, amikre az a jelenlevők előtt ünnepélyesen megesküszik; az eskü végén kötelezi magát fejedelmi méltóságának a jövő húsvét szombatján való letételére.
Arra a proveditore átadja neki a jelen hónapra szóló rettorei fizetését: piros selyemerszényben öt darab aranyat. (Tehát egész évre 60 arany a hatalmas Raguza köztársaság uralkodójának civillistája.) Azonban mint legfelső bíró, azonkívül mindennapra kap egy aranyat; de ezért minden törvényszéki ülésben jelen kell lennie.
- És most halld meg tőlem a kötelességeidet, amelyeket a saját vállaimról a tieidre rakok - szól Boboli az új államfőhöz. Viseltem azokat készséggel, leteszem megnyugvással.
Nagy sora van azoknak!
Hadat és békét intézni, külhatalmak követeit elfogadni, s azokhoz követeket küldeni titkos utasításokkal, még szorgalmasabban pénzzel. Mert a raguzai köztársaság legnagyobb hatalma a pénz. Fizeti a nagyhatalmakat, fizeti a jó barátjait, fizeti az ellenségeit! Ahogy a régi közmondás tartá: fizet a pápának szeretetből, a spanyol királynak barátságból, a máltai lovagrendnek önérdekből, a francia királynak tiszteletből, a magyar királynak hódolatból, Velencének gyűlöletből. (Pár század múlva még egy hetedik is került a társasághoz: a török szultán; ennek fizetett félelemből: nem sokat, csak 500 zecchinót. De ami a nagyvezérnek, a Kizlár agának, az anyaszultánnőnek, meg a szultána asszekinek adott ajándékokkal felment 20 ezer zecchinóra: s ezért biztosítva volt, hogy az ozmánok se szárazon, se vízen nem bántják; Orkhán szultán kötötte Raguzával ezt a szövetséget; az eredeti okmányra egész tintába mártott tenyerét rányomva manupropia gyanánt.) Ezért az olaszok úgy csúfolták Raguzát, hogy ,,sette bandiere" (hét zászlós; magyarul ,,hét kulacsosnak" mondanák).
Azután elmondta Boboli az új rettorénak, hogy a polgári és bűnügyi igazságszolgáltatásban mi dolgai lesznek a ,,pregadi"-nál, és azután a rendőri, kereskedelmi és az aerarium publicum ügyeiben a ,,Consiglietto"-ban (melynek tagjai évi fizetésül három aranyban részesülnek), minő ügyek tartoznak a ,,consulok"-ra, minők ismét a ,,vérbírák"-ra? Minők végre a hatos szenátus appellatorium forumára? Miféle törvényszék ítél a ,,gyapjúkereskedés" felett? Meg másik az Indiáról hozott árucikkek forgalmából támadt ügyek felett? Kik vigyáznak fel az ereklyékkel való kereskedésre? Mi teljesítendő feladatai vannak az öt közegészségi tanácsosnak, akik a pestis behurcolása felett ellenőrködnek? Minő rendszabályokat kell emiatt fenntartani? Kivált a mostani mozgalmas időkben, midőn egyik hajóraj a másik után érkezik Palesztinából haza s hoz mindenféle urat és koldust, szentet és rablót, apácát és kéjarát vegyest? Hogy kell azokkal minőségükhöz mérten elbánni? Azután adott neki utasításokat a vám- és accisabeszedés módjairól, a pénzverés ellenőrzéséről, az idegen pénz és hamis pénz irányában követendő rendszabályokról; a ,,della Raggione" ellenőrző hivataláról, mely a depositumok, az árvák és özvegyek pénzei, a köztársaság kincstára fölött őrködést gyakorol; majd hogy minő egyházi beneficiumok várnak kiosztásra. Azután a fegyvertár milyen állapotba helyezendő, az újabb kori találmányok a vetőgépekben, a görögtűz alkalmazásában, a kerekes hajók rendszerében hogyan érvényesítendők? A két élelmezési biztos hol és miképpen szerezze be az egész város számára szükséges gabona- és húskészletet egész esztendőre? A pincemesterek hogyan ügyeljenek fel, hogy a bor meg ne hamisíttassék? Az építőmesterek a város járhatóságára, az utakra miként vigyázzanak; a templomokat és palotákat hogyan gondozzák? A nagytanács secretariusa a titkos ügyekről miként referáljon? S a consulok a nyilvános okiratokat hogyan állítsák ki?
Azután következtek az instrukciók, melyek szerint a Szent Lőrinc váracsban levő magyar helyőrség miként legyen vezényelve? Majd hogy az iskolában miféle tudományok taníttassanak, a dalmatáknak a latin és olasz nyelvet mi módon, ha másként nem, erővel is a fejükbe verjék? És végül, hogy az öltözetek rendjét miként állapítsák meg?
Mikor aztán ezt a sok szép feladatot mind megértette az új rettore az antistese ajkairól, végül azt mondá neki Boboli Péter:
- És azután még, utoljára hagyom, itt vagyon neked egy apáca: aki hírül hozó nekem mai napon, hogy a Branta-völgyi három tüzes szentek kolostorát elfoglalta az ördög, Boboli Iván képében, s elcsábító annak a fejedelemasszonyát: Damiani Lubomirát. Végezd el vele a ,,te" dolgodat!
Damiani Júdásnak legelső hivatalos ténykedése az volt, hogy az apácát kihallgassa. Megértette az egész mesével határos történetet.
Azonnal parancsot adott, hogy a város kapuinál feltartóztatott Branta-völgyi apácákat az énekmesternővel együtt a San Andrea szigetre kell szállítani. Ott van nemes hivatásukhoz méltó tér, a keletről érkezett pestises betegek ápolása. Eddig ez önfeláldozó missiót a Parabolana apácák töltötték be; de az újabb időkben azoknak a száma nagyon megfogyott. Ott szívesen lesznek üdvözölve, s aztán lassan, idő jártával eltakarítva.
Az énekmesternővel felíratta Damiani mindazoknak a fiatal szüzeknek a neveit, akik a tüzes szentek kolostorában csak ideiglenesen, férjhezmenetelükig voltak jól eltéve. Természetesen azért, hogy majd azoknak a szülőit értesítse a veszedelemről, melyben ártatlan magzataik forognak.
Azonban nem a szülőket értesítette Damiani, hanem azoknak a leánykáknak a titkos imádóit, hogy ,,szabad a vásár!" A csélcsap leventék tudták meg, hogy szerelmi sóhajtásaik előtt megnyíltak a vaskapuk, s nem is késtek a figyelmeztetést felhasználni.
Ez volt az első - keresztnevéhez méltó - perfidiája az új rettorénak, s ez csak bevezetés az egész uralkodása alatti szörnytettei sorához. Raguza történetírói átokkal halmozzák el Damiani nevét, s az egész korszakot, melyre árnyékot vet.
Ez az ember zsarnoka lett Raguzának, mert nemcsak hogy az év leteltével nem köszönt le az uralkodói rangról, mint a köztársaság törvényei parancsolták; de hét évig maradt meg abban erőszakkal, s e hét év alatt felfordult világ lett az egész dalmát tengerparton.
Damiani Júdásnak ördögi gyönyörűséget okozott az az istentelen botrány, amelynek a Branta-völgyi kolostor volt a színhelye. Az a leány, aki kolostorba lépésével saját atyja fejére oly lesújtó ítéletet mondott ki, megbélyegezve annak szenvedélyes kicsapongásait, íme maga is ugyanazon szenvedélynek tőrében esik fogva. Láthatja, érezheti most, hogy a szerelem még az oltár hideg küszöbén is rátalál az emberi szívre: az ellen nem védelmeznek meg se a litániák, se a jejuniumok. Damiani saját bűne számára talált felmentést eddigi vádlója megestében. S ehhez járult az a káröröm, hogy aki e hét országra szóló merényletet elkövette az ő régi ellenségének, Boboli Péternek az egyetlen fia. Híres két név Raguza történetében! Az apát ,,Galeatoris" melléknévvel díszíté fel a nép, a fiát ,,Canavelli, a költő" pseudonymmal. Mind a kettő ragyog: az egyik aranyban, a másik aureoléban. És e ragyogásnál azt fogja olvasni az utókor, hogy Boboli elrabolt egy szent szüzet az oltár mellől! A tenger minden vize le nem mossa róla ezt a szennyet! És aztán a kapzsiság is talált táplálékra, amitől meghízzék. A fiatal Boboli kénytelen lesz Lubomirát feleségül venni. Első házassága a mosszori knéz leányával érvénytelen, mert ,,ragtus" és ,,clandestinus" (rablás és alattomosság) esete forog fenn. Akkor a roppant gazdagság, amit Boboli halomra gyűjtött, egyesülni fog a Damiani családéval. Ki fog azontúl bírhatni velük? - Végül aztán elősunnyogott az álszentesség szemforgató szelleme is, s azt suttogta, hogy a jó sors rendelte el ezt bölcsen ekképpen. A két ellenséges család gyermekei ily módon egyesülve, szerelmük által végképp megszüntetik az apákról fiakra szállott ősi torzsalkodást; és így minden, ami történik, a béke és nyugalom helyreállítására szolgál, s Istennél tetsző dolog.









Jókai Mór: A három márványfej


XXV. A daviditák
Amíg Raguzát az új rettoreválasztás izgalmai tarták lázas forrongásban, azalatt a közel szomszédságában, magán a köztársaság területén valóságos forradalom folyt le. A három tüzes szentek kolostorában a feltámadás szombatnapján új pápát kiáltottak ki. Az Illyricumba küldött szerzetesek és világi papok nagyobb része canonicus hibák miatt volt ide relegálva, elégedetlen, sértett becsvágyú, elkeseredett nép. Csak egy vakmerő ember kellett közéjük, aki kimondja, hogy ,,én első akarok lenni közöttetek és mindenki fölött", hogy riadallal fölemeljék.
Példa volt már rá két ízben is, hogy Dalmácia adott pápát a keresztény világnak. Az egyik volt I. Cajus, a másik VII. János, s akkor Salona volt a világ közepe. Miért ne történhetnék meg harmadszor is?
Az összesereglett elégedetlenek zsinattá nyilváníták a gyülekezetüket, s conclavét alakítottak magukból.
Volt elnöknek való királyuk is: János, az uskók nemzet ma választott fejedelme.
Magát az uskók nemzetet is csak tegnap szülte a föld, édesanyánk. (Ha nem a pokol?)
Hogy a kikiáltott Onufriosz csak pátriárka volt, azon könnyen segítettek: a püspökségnek hét fokát jelezték hét székkel, mindegyikbe sorra beleültették a jelöltet egy pillanatra, s ezzel elég volt téve a fokozatonkint való előléptetésnek, mely rendszabály éppen a dalmata I. Cajus pápa által lett behozva. A hetedik székből aztán már elérhette a szentséges trónt.
Az alulról jövő reakcióra megvolt a nagyon népszerű jelszó: a papi nőtlenség eltörlése.
Csakhogy e merész határozat fenntartásához több kell a kimondott szónál. Kell hozzá szárazföldi és tengeri haderő, kell hozzá pénz, és különösen a népkegy pártolása. Különben kiáltó szó lesz az a pusztában, ahogy láttuk Erdélyben éppen ez idő tájt, hogy a jámbor papokat, akik nem akartak a feleségeiktől elválni, összeterelték egy völgybe fegyveres csapatokkal, s ott egytől egyig lenyilazták őket. Azután tetemhalmot raktak belőlük. Ma is ,,paphalál" a neve annak a nagy dombnak.
Onufriosznak megvoltak a warángjai és uskókjai. Az első egy harcos nép, mely története végéhez közelít, a másik, mely még csak most kezd hozzá. Mind a kettő elszánt, kétségbeesett had, melynek nincs mit veszítenie a földön; mely a tegnapra nem emlékezik, a holnapra nem gondol: csak azt teszi, ami jólesik mára.
Ámde mind a kettő nagy árát szabja a hűségének. Nem akar tűrni semmi láncot, és ezek között legkevésbé azt, mely egy férfit egy asszonyhoz elszakíthatlanul hozzáköt. A szabad warángokat a harcias életmód kényszeríté a többnejűségre. Az évekig távollevők többnyire új feleséget hoztak a házhoz, s az elesett vitéznek az özvegyét a fegyvertársnak kötelessége volt nőül venni, habár volt is már felesége; az uskók szökevények pedig még rabéletükben így voltak szoktatva. Ez ős szokás jogait követelték vissza az új pápa hűbérisége fejében.
Dávid király, miután második nejét, Bravallát újra megtalálta, annak megkorbácsolt, bilincsektől kisebesült testén a kegyetlen kínzás nyomait szemlélte: hajdani isteneire kezdett esküdözni, hogy inkább visszatér a régi pogány hitre, semhogy még egyszer hagyja őt magától elszakíttatni. Növelte a waráng király felháborodását a Solom fiának a házassága, amit a mosszori várban köttettek vele, megesküdtetve egy rabszolgálóval! Holott ő már eljegyezte a fiát Jozsue vezér leányával. Készebb megölni a fiát, Darinkával együtt, semhogy az adott szavát rútul megszegje.
A zsinatban az a szó hangzott, hogy kivételt kellene tenni e két újkeresztény nép kedvéért a mostani élők holta napjáig. Ebben nem tudott megállapodni a gyülekezet, hogyan és miképpen? ,,Palam"-e, vagy ,,indulgenter"? ,,Facultative"-e, vagy ,,obligatorie"? Vagy csak ,,erga dispensationem?"
Utoljára az éneklő király vágta ketté a gordiusi csomót.
- Ejh, mit. Mondjuk ki dogma szerint, tisztán és világosan, hogy a keresztény vallás szavai nem tiltják a kétnejűséget. A Sion hegyén kiadott tízparancsolat nem emlegeti ezt. Jákob pátriárka, szent Dávid király, bölcs Salamon fényes példákat adtak az ellenkezőre. De nem fér össze az egynejűség szabálya magával a keresztény vallás szellemével sem. Mit hirdet a Credo? Testünknek feltámadását és az örök életet. Eszerint akinek a földön két felesége volt, úgy, hogy az egyiket a másik halála után vett el, a végítélet napján mind a kettő feltámad, s ismét az övé lesz; és akkor örök időkig együtt kell hogy éljen mind a két hitvesével a paradicsomban. Ami nem lesz bűn a paradicsomban, a szentek egyetemében, hogy lehetne az bűn itt az árnyékvilágban, az indulatok uralkodása alatt? Állítsuk fel a daviditák gyülekezetét, s mienk lesz hét év alatt az egész világ!
Erre a szóra fejet csóváltak a bölcsek.
- Totus orbis conclamabit! (Az egész világ fel fog kiáltani.)
- Totus orbis jubilabit! (Az egész világ ujjongni fog) - felelt vissza János király.
- Hadat fogsz hozni a fejünkre - inté őt Onufriosz, búsan ingatva fején a nehézzé váló aranytiarát.
- A hadat haddal verjük vissza! De visszaverjük a szellem hatalmával. Alapítunk itt e helyen egy új világvárost. Amíg Coelestin hasztalan igyekezik a régi Jeruzsálemet visszafoglalni, mi Cajussal ezalatt felépítjük az új Jeruzsálemet.
- Hogyan? Miképpen? - kiáltozának rá mindenfelől.
- Két szónak a kimondásával. Az egyik Szent Dávid király példájának követése, a másik pedig ,,azilum a bukott kalmároknak".
Az utóbbi még vakmerőbb szó volt az elsőnél is! A világ minden országából összehívni a bukott kalmárokat, akiknek a padjait a kereskedőcéh összetörte, hogy jöjjenek ide Raguza tövébe, a nagy világkereskedelem gócába: itt kapnak egy biztos azilumot, amelyben kereskedőpadjaikat újra felállíthatják, s üzletüket szabadon megkezdhetik; hozzák ide a Branta-öbölbe a gályáikat, ahol nem félhetnek a lefoglalástól, ahol a hitelező üldözése megszűnik; építsék ide a palotáikat, amelyeket régi adósságokért dobra nem üthet senki; mert az új Jeruzsálem sérthetlen menhelye minden üldözöttnek!
(És ettől a két szótól hét év alatt egy új város támadt a Branta-völgy tengeröble körül, magas palotákkal és tágas raktárakkal, és volt benne tizenhét templom; mind a daviditáké, melyeknek tornyait két egymásra fektetett kereszt jelölte. Milyen maliciózus értelmű szimbólum! A kétnejűség jelvénye.)
Amaz emlékezetes festum Paschatos negyedik napján ment végbe az első copulatio ,,Új Jeruzsálemben" Dávid rítusa szerint. Maga Dávid király volt a megnyitója a hívek seregének. Ő vezette a két feleségét egyszerre, egyiket jobb, másikat bal kezén tartva az oltár elé, ott térdepeltek egymás mellett mind a hárman, míg Onufriosz rájuk adta az áldást. Utánuk következett a Solom királyfi két menyasszonyával, Darinkával és Magdával. (A waráng legény akkor lesz nagykorúvá, amikor levágott ellenség fejét adhatja jegyajándékba.) Azután jöttek sorba százával a waráng férfiak, kik a keresztény hit felvételekor második feleségeiket maguktól eltávolíták. A Dávid-dogma megengedé nekik, hogy azokat újra visszafogadják. Előhívták a bujdosó asszonyokat, akik még megmaradtak, a nyomor és ínség szállásaiból, újra felöltöztették őket drága viseletekbe, s hozta mindenik a magáét párosával. És a csatában elesett vitézek özvegyeinek is mind akadt pártul fogója a fegyvertársakban. Nagy volt az öröm az ,,új Izraelben".
Onufriosz maga nem győzte az esketést, segítségére kellett jönni a volt szerzetestársainak, akiket mind bíbornokokká avatott fel; a warángok hoztak számukra skarlát posztót, selymet, hogy hivataluk külső pompáját is viselhessék. Az a bíborszín a hatalom érzetét kölcsönzi a viselőnek: császárpalást, bíbornokköntös, tábornokdolmány.
(Kritikus. Még egy negyediket is tudnék, de nem akarom a szerző előadását megzavarni.)
Komolyan, áhítattal ment végbe az egész szertartás. Távol maradt tőle minden frivol pogány színezet. Ez nem volt mása a babiloni Astarte-ünnepeknek; a hűség teljes, őszinte fogadalma mellett vitte haza mindenki a két feleségét, megnyugtatva aziránt, hogy ezzel semmiféle isteni és emberi törvénynek nem vétett.
Hisz az egész nép csupa vademberekből állt még. Se a waráng, se az uskók nem ismerte a polgárosult világ erkölcseit. Előttük volt egy nagy termékeny vadon, ős földjével, járatlan rengetegeivel; a tengerpart minden sziklája egymást felváltó meséket őriz itten, amik folytatásaikra várnak, Cadmus, Perseus, Jason, Medea, Absyrthos, Aeneas, Odysseus itt hagyták emlékeiket, majd Diocles, Szent Péter és a mártírok: mítosz és legenda egymással összevegyülve; az oltárkő egyik felén a Mithras-kép, a másik felén Szent Balázs; a búcsújárásba még belevegyül az aegipanok tánca, csakhogy a corybantok nem ,,evoe"-t, hanem alleluját kiáltoznak; maga ez a csodatüneményekkel teljes földdarab, különzárva az egész világtól, paradicsomi növényzetével, fűszerterhes levegőjével, örök tavaszával, mely egyszerre hoz gyümölcsöt és virágot, a zúgó folyamoktól visszhangzó völgyek, aranyködben borongó berkek közé bújva, s amerre nyitva vannak, a végtelen kék tengert mutatva, mely fölött csaknem mindennapos tünemény a tündéri fata morgana; ennek az egész körülvevő világnak csábító varázsa hat a benne lakók lelki hangulatára; a gondolat helyét elfoglalja az érzés, az élet olyan, mint az álom; ki tilthatja meg az álmodónak, hogy őrült, zűrzavaros, lehetetlen álmokat lásson?
A jelen században láttunk szemeink előtt támadni egy ehhez hasonló emberi társaságot, ott a Salt-Lake mellett. Milyen hirtelen támadt virágzó, gazdag város (Utah) egy próféta őrjöngő álma nyomán. A mormonvilág csak utánzata a daviditákénak; sőt túlzása annak. És mennyi híve csődült össze. A hatalmas köztársaság még most sem bírja őket a föld színéről eltörülni.
Azonban még a polgárosult osztályból senki sem követte a waráng és uskók népet - az első napokon.









Jókai Mór: A három márványfej


XXVI. A kettős csillagok
A csillagászat megoldatlan titkai közé tartoznak azok a fénylő égitestek, amelyeket puszta szemmel egyetlen fénylő pontnak látunk, erős látcső előtt azonban két csillag lesz belőlük: némelyek a színeikben is eltérők, az egyik zöld, a másik sárga vagy kék és fehér, és ezek nem egymás körül forognak, hanem mindketten egy láthatlan központ körül, mintha a kettőjük között volna egy sötét, önvilágtalan föld, s azt járná körül a két nap.
Hát ha az égnek szabad ilyen megfejthetlen talánnyal bírni, miért ne jöhetne ugyanaz elő - a mikrokozmoszban?
- Megfogott engem a te átkod! - mondá Lubomira Milenkának, midőn az ünnep negyedik napján egy teljes virágjában pompázó gránátalma árnyékában a tömeges esketési szertartást végignézték. S aztán egy fügefalevéllel eltakarta az arcát.
- Fáj? - kérdé Milenka.
- Gyönyör! De eléget.
- Tudod-e még, mikor a százlábú férget leverted a vállamról, s azt kérdezted, nem fája marása? Én azt feleltem: csak a csók édességét érzem.
- Én is éreztem e csókot. S az a pokol tüzének a perzselése volt.
- Oltsd el.
- Mivel?
- Új csókkal.
- Kárhozatra akarsz vetni? Hisz ő a te szerelmed.
- Mondok neked egy talányt. Ha egyet kétfelé osztanak, lesz belőle kettő; ha kettőt összetesznek, lesz belőle fél.
- Nem értem azt.
- Egy öröm két szerető szív között kétfelé osztva, kettős öröm, s két bánat két szerető szívben csak fele bánat.
- Azt akarod, hogy kövessük a waráng királynék példáját, s egyikünk jobb, másikunk bal kezét fogva szerelmünk választottjának lépjünk az oltár elé? Hisz ez a pokol!
- Nem a mennyország kulcsai vannak-e a kezében, ki ott az áldást osztja?
- Nem azt a poklot értem én, amely a föld alatt van; hanem ami itt a szívben lángol. Amazt még megtagadhatom, mondva: ,,Nincs lelkem, nincs túlvilág! Nem hiszek semmiben", de nem tagadhatom el ezt! Ha Szent Dávid király példája feljogosít is, ha II. Cajus pápa absolvál is: nincs az a kánon, amely a szerelemféltést elhallgattassa valaha. A vadak, a rabnők szokva vannak hozzá, hogy az uraik ne nézzék őket másnak, mint háziállatnak; de énbennem olasz vér forr, nálunk aki ha szeret, egészen szeret.
- Hát szeresd őt egészen. Legyünk mindketten az ő asszonyai. Te a királynő, én a rabnő. Tied legyen a büszkeség, enyim az alázat. Legyen a te szerelmedé a hadizsákmány, az enyimé az alamizsna. Én a te örömed sugaraiban fogok ragyogni, s árnyékom soha meg nem látod. Te verset írsz majd a te boldogságod óráiról - és én elénekelem azokat.
Sohasem történt még az a világon, hogy egy szerető nő így erőszakolja rá a kedvesét a vetélytársnéjára. Ez egyszer megesett.
Bizonyítja az a három márványfő egymás mellett.
Csakis úgy lehetett az, hogy az egyiké volt a hatalom, a másiké a türelem.
Boboli János volt az első a dalmata nemesi világból, ki egyszerre két menyasszonyt vezetett az oltár elé. Mind a kettőnek egyszerre hűséget esküdött.
S a gonosz példa nagyon is gyorsan hatott. Raguza aranyfiataljai, kiknek a Szentföld elvesztése után semmi dolguk sem volt, csapatostul vándoroltak az Új Jeruzsálembe. Keresni azt a paradicsomot, melynek ajtaját nem őrzi többé a lángpallosos angyal.
S minthogy a daviditák rítusa szerint elvett feleségeket Raguzába nem vihették, mert ott fejvesztésre ítélték volna őket, tehát ott kellett maradniok az új telepen, s ilyenformán egymás után emelkedtek a pompás villák, paloták a Branta-völgyben és a Cadmus szikláin túl. De jöttek távol országokból is mindenünnen azok, kiknek vagy a szíve, vagy a becsülete kapott sebet; itt orvosára talált. Az oltár elé járulóktól nem kértek itt se diszpenzációt, se dimissorialét, se matrikulát; összeeskették kérdezetlenül. Bukott kereskedők, megszökött sáfárok, elűzött izmaeliták, autodafé elől futó eretnekek, kincseikkel menekülő zsidók, lombardok, mindannyian biztos menedékre találtak az új világvárosban.
S a csábító példájánál még erősebben hatott az ifjú Boboli a költeményeivel. Versei, amelyeket Pindar név alatt írt, a legkábítóbb mámort adják vissza, melyben a szerelem dicsőíttetik, két szerelem egyszerre. Ovid Amorum Libere nem okozott annyi kárt az erkölcsökben, mint ezek a fescenninák. Még akkor nem volt sajtó, mely azokat sokszorosította volna; de volt annál sokkal hatályosabb intézmény: a vándor énekeseké; a trubadúrok (minnesängerek, hegedősök), akiket a szigorú erkölcsű magyar királyok nemhiába pusztítottak ki bottal és karddal az országukból, bejárták ez időben egész Európa minden országait, s hordták a szívbeli ragályt városról városra; piacokon, kastélyokban, várak pitvaraiban énekelve az új Jeruzsálemről, ahol szabad a szerelem.
Az új város rohamosan növekedett. Már úgy megtelt házakkal, hogy az utóbb jövő települők nem fértek el a Branta-völgyben, hidat vertek cölöpökre a tengerágon keresztül a nagy Scoglióig, s ott kezdtek új házakat építeni a tenger hullámai közé.
Hogy Raguza mindezt szótlanul, beavatkozás nélkül eltűrte, hogy csendesen el tudta nézni, mint keletkezik a tőszomszédságában egy vele hatalmasan versenyző város, hogy parancsol abban egy új pápa, ki a római pontifexet detronálja; hogy terjed el onnan egy új vallás, mely az egész keresztény hitet megrontja, alapjaiból kiforgatja; és ami fődolog, hogy csoportosul e helyen össze a három világrész minden felkavart salakja, amit más ország gyomrából emészthetetlenül kivetett: mindenféle törvényszegő, kötelezettséget nem ismerő kalmár, hamis mértékkel mérő üzér, csalfa pénzváltó, könnyű pénzverő, ördöngös varázsló, baklovag, s támad mindazokból egy új nemzet, melynek törvénye: a többieket megcsalni - ennek egyedüli magyarázatát abban a helyzetben lehet feltalálnunk, amelybe maga a hatalmas köztársaság, az új rettore, Damiani Júdás alatt került.
Damiani Júdás, hogy az elnyert uralkodói hatalmat a kezében megörökítse, folytonos civódást tartott fenn a versenyző hatalmas Velencével. Ez őt otthon népszerűvé tette.
Akármilyen nagy kifogások emelkedtek is a belkormányzata ellen, mikor arról volt szó, hogy Velencének valamely túlkapását kell megtorolni, a patriotizmus minden pártot az erélyes Damiani körül egyesített.
Ez elfeledteté velük az Új Jeruzsálemben történteket.
Az első évben minden ember nevetett azokon. Azt mondták: bolondság az egész. Hogy ennek a megindítója éppen a volt rettore, Boboli Péter fia volt, inkább ennek vált nagy szégyenére. El is bújt az öreg, Lacroma szigetében, egy évig nem mutatta magát.
A városból időnként megszökött s Új Jeruzsálemben letelepedett fiatal nobilik dolgát is csak futó kalandnak tekinték. Majd kitombolják magukat, s akkor eszükre térnek, otthagyják a donnáikat, s visszajönnek; ősz szakállt eresztenek, okos emberekké lesznek.
Annak a kósza hírnek pedig senki sem adott hitelt, mintha az új rettore, Damiani Júdás maga is átszökött volna egy napon a szomszéd Új Jeruzsálembe, s a felesége nővérével, davidita rítus szerint megesküdött volna. Ez bír ugyan a valószínűség indokolt látszatával, de adatokkal nem megállapítható.
II. Cajus pápa hatalma növekedett - a tengeren. A hajósnépre nézve éppen nagyon üdvösnek látszott a davidita hitvallás. Akik két világrész között járnak egész életükben, azoknak igen kényelmes, ha mind a két helyen otthonra találhatnak. Növelték a hívei dandárát azok a papok, kik a coelibátus ellen föllázadtak, kiknek azonban nem volt megengedve egy feleségnél többet tartani. Ezeknek az apostolsága aztán terjedt, hódítva Dalmácia határain túl is, Boszniában, a Fekete-hegyek között. A volt patarénok, akik úgyis gyöngén álltak a hitben, olyan könnyen áttértek a dávidságra, mint későbbi időkben az izlám hitre. A bogumil régi sírkertek tanúskodnak erről; ezek a kőszálakból összerakott könyvek. Az egyik kőszálra még a kereszt van kifaragva; ez az apa; mellette a másik kettőnek a csúcsán már turbán van faragva; ezek a fiak.
A waráng nép képezte haderejét az új köztársaságnak. Kereskedelmi hajóikat ezek védelmezték a velencei cirkáló hadihajók s a szaracén kalózok ellen. Megfordult a világ sorja. A hajdani rablónép becsületes zsoldban kereste a kenyerét; a rablás a békességes kereskedők feladata lett.
Így emelkedett évről évre az Új Jeruzsálem. Kezdődött faházakkal, folytatta márványpalotákkal.
A következő húsvét napján történt meg az államcsíny Raguzában. A tízek tanácsa eltörölte a rettoreválasztást évről évre; s kimondta, hogy a rettore egész életére lett a köztársaság élére meghíva.
A szabadságért rajongó Boboli-párt meg volt lepetve; az utcákon, a piacokon a külváros lármás népe zajongott, a teherhordók mind Damiani hívei voltak, s az olasz nobilinak nem volt ízlése szerint az utcai sokasággal dulakodni. Azonkívül az egész várőrség, a magyar kopjások mind Damiani zsoldjában álltak, s a hadnagyaik, kik sorshúzás szerint vezényelték őket, ravasz mesterfogással mindig az uralkodó pártból lettek kiszemelve. Damiani Júdásnak olyan hatalom volt a kezében, hogy mindent merhetett.
A tízek tanácsa azzal indokolta ez alkotmánysértést, hogy a rendkívüli zűrzavarban, melyet az elmúlt, tönkrement keresztes hadjárat s egy új megindításának mozgalmai, a római és bizánci udvarok közötti ellenségeskedés, a szaracén piratéria, s a zavarosban halászó Velence torzsalkodása előidézett, Raguzára veszedelmet hozhat az untalan uralkodóváltozás; a kormánynak biztos és állandó kézben kell maradni, nehogy az egyik rettore az ellenkezőjét tegye annak, amit a másik megkezdett. S ez kifelé csakugyan növelte Raguza hatalmát; de odabenn megrontotta a szabadságot.
S Damiani Júdás évről évre megmaradt a hatalmi polcon. Barátságos viszonyt tartott fenn az Új-Jeruzsálemmel. Emiatt voltak is ízetlenkedései a római pápával, ki több ízben felszólította, hogy fenyítse meg a lázadó Onufrioszt, ki magát II. Cajus pontifexnek címezi, s minden eddiginél veszedelmesebb schismát támaszt; hajtsa végre az ellene kiadott exkommunikáló bullát, fegyveres erővel. Damiani Júdás mindig talált ürügyet a megbízás alól kicsuszamlani, s titokban értesíté az ifjú Bobolit a Vatikán haragja felől. Aztán jöttek a nagyobb veszedelmek, s elfeledteték a kisebbet: az Ó-Jeruzsálem siralma az Új-Jeruzsálem ujjongását.

Disputa
Kritikus. Nem vádolhat a szerző, hogy keresztényi (sőt daviditai) türelemmel ne olvastam volna végig azt a szép kataklysisét, amellyel az eddigi unalmas világot kifordította a sarkából. Tehát megkapta a regényhős az elrabolt kedvesét; de még egy másik hősnő is beleszeretett; hogy egyiket se legyen kénytelen a szerző sem a tengerbe ugratni, sem halálra kínozni, elveteti vele mind a kettőt. Mi kell hozzá, hogy ez megtörténjék? Bagatelle! Csak egy új vallás. Egy kis schisma. Szent Dávid és Szent Dávidné. Akad hozzá ellenpápa és ellenconclave. Nem szokatlan eset a régi időkben, a keresztes háborúk káoszvilágában. Ez is jól van. A fiatal raguzai ,,kerekesek" kapnak rajta, házasodnak ,,in duplo" tömegesen. Szerző utal a mormonokra. Aztán meg a warángokra. Még hozzátehette volna a karaibokat is. Egy csinos adomával szolgálhatnék mindjárt. Híres misszionárius járt a Karaib-szigeten a keresztény vallást hirdetni. Ékes szavai megnyerték a kacika szívét, odament hozzá, s felkérte, hogy vegye fel őt is a szent eklézsiába mind a két feleségével együtt. A szent férfiú tudatá a vad királlyal, hogy a keresztények közt egy férfinak egy feleségnél több nem competál. ,,Jól van" - mondá a kacika, és visszavonult. Egy hét múlva megint eljött, kérve, hogy keresztelje meg, most már csak egy neje van. ,,S hova lett a másik?" - kérdé a hittérítő. ,,Azt megettük."
Szerző. Köszönöm az anekdotát, én írtam azt az ,,Üstökös"-ben éppen most huszonöt esztendeje.
Kritikus. Tehát ezüstlakodalmas anekdota. Csak azt akartam vele jelezni, hogy ami rendes és lehető fogalom az egész vad és félbarbár népeknél, az nem válik be rendes állapotnak a civilizált népek között, s a legfényesebb kivételekből sem lehet alakítani általános helyzetet.
Ha egy minden nemzetbeli szökevényekből összerajzott uskók nép a többnejűséget szokásba veszi, ennek a magyarázata megvan abban, hogy azon a vidéken akkor sem tartották az asszonyt másnak, mint szükséges házi bútornak; az izzadt, görnyedt a munkában, az főzte az ételt, s megkapta belőle a csontokat; az kapott verést és csókot, amíg fiatal volt: s ez rövid ideig tartott; azután csak verést magában. És így az uskók asszonynak nagyon jól eshetett, ha a munkához és ütlegekhez még egy társnéja is akadt. A waráng is vad nép volt, de annál megint megfordítva állt a férfi és nő közötti viszony. Ott a nő uralkodáshoz volt szoktatva. Minden férfi bálványozta az asszonyát: maga mezítelen járt, s az asszonyai számára kirabolta a szárazföldet és a tengert, hogy azokat selyemben, kasmírban járassa; s a spártai módon nevelt fiak az ősember vad szeretetével ragaszkodtak családjuk asszonyaihoz. De mi lesz belőle, ,,ha majd a majmok csinálják azt, amit az oroszlán"? Először is, ha majd azok a ,,kettős csillagok", kiket tündérekül vett el a vállalkozó ifjú, egyszer csak megvénülnek, s a két szerelmes fülemüle helyett két saskeselyű énekel a boldog férj fülébe. Vagy még addig sem várunk. Az ember azt mondja: ha szabad a kettő, miért ne lenne szabad a harmadik? De miért ne a negyedik is? Hisz Dávid királynak is volt annyi. S ha mind a négy megvan: még hátra lehet Bethsábé! Aki igazi davidista akar lenni, még azt se mulassza el. Innen majd aztán következnek az agyonütött Uriások, s ahol annyifajta mérget tudnak előállítani, mint amennyit Frater Aktaeon megismertetett velünk, valószínű, hogy abból az útban levő vetélytársnék számára is fog jutni. És a szerelem olyan, mint a gyöngyvirág: amíg virág, addig éltet, ha gyümölcs lesz belőle, akkor megöl. Pedig az a gyümölcs: a féltés. Azután még más kellemes állapot is jön. A kétféle vagy többféle asszonynak gyermekei is lesznek. Nem dobják az ó kútba Lea fiai a cifra ruhában járatott, a kényeztetett Rachel-fiút? Nem hívja-e be Amnon a szép Thámárt a sátorba pogácsát sütni? Nem lesz-e ennek testvérgyilkolás a vége; és a legutolsó jelenete az, hogy az apa megöleti a kedves fiát, ahogy azt sorban következni láttuk, egész a hajánál fogva ágon akadt Absolonig? Majd mikor idáig eljutottunk, akkor keltsen fel a szerző. Addig alszom.
Szerző. Vigasztalhatlan vagyok, hogy nyugalmát nem biztosíthatom; de erős sejtelmem van, hogy a Damiani Júdás uralmának vége szakad; az Új Jeruzsálem híveinek lába alól is elfut a föld, és így nem lesz idejük sem a szép tündérasszonyoknak, hogy fülemülékből saskeselyűkké izmosodjanak, sem az újszülötteknek, hogy apáik ellen fellázadjanak - az egész Új Jeruzsálem szét fog robbanni, mint egy fényes csillag, mely hét évig nőtt ragyogásában az északi égbolton, s aztán egyszerre elmúlt - vagy mint egy szappanbuborék.
Kritikus. Csak maradjunk a szappanbuboréknál: az jobb hasonlat.









Jókai Mór: A három márványfej


XXVII. A köszöntés és nem köszöntés
Hat éve múlt már az Új Jeruzsálem megalapításának: azalatt egy város keletkezett az elébb puszta tengerparton - világ csodájára. De még ez nem volt olyan nagy világcsodája, mint az, hogy két asszony (két királyné) meg tudott egymással úgy férni, hogy egy közösen bírt és imádott férj szerelme fölött soha össze ne kocódjék. Ez csakis úgy lehetett, hogy az egyiknél volt az istennői hatalom, a másiknál az angyali türelem; Milenka még a gondolatjait is iparkodott kitalálni Lubomirának, s ha annak az összevont szemöldöke, duzzogó ajka valami kedvetlen indulatot árult el néha-néha: a társnő addig fürkészett, míg kitalálta a titkos bánat okát, s aztán rajta volt, hogy ismét visszatérjen a szép márványarcra az a napsugáros mosoly, mely férjüket oly boldoggá tette.
Egyszer azonban tartósabb kezdett lenni ez a borongás Lubomira arcán. S ez jobban fájt a királyi férjnek, mint a vatikáni mennykőcsapások.
- Miért oly bús a ,,szebbik", mondd meg, te ,,jobbik" - kérdezé Milenkától. Ez volt az édnevük nála: ,,te szebbik, te jobbik!" Egyik sem haragudott érte.
- Én kitaláltam. Valami ékesség után vágyik, amit még nem viselt a homlokán.
- Ékesség után? Vajon mi lehet az? Hoztam neki karbunkulust a nagymogul kincstárából; rózsaszín gyémántot: világszemét, drágakövet, mely nappal beszívja a napsugárt, s éjjel fénylik tőle; egész diadémot nemes opálból. Mi van még, amit megkívánhat?
- A ,,tisztelet" az a drágakő, amit még nem viselt.
- Hát nem tiszteli-e őt az egész nép, s széles e világból hozzánk sereglő idegenek? Nem hódolnak-e neki úgy, mint az én királynémnak?
- A te néped és az idegenek igen, de nem az ő népe. Valahányszor egy raguzaival találkozik a nagy piacon, az hidegen elmegy mellette, és nem köszön neki.
- Tudom ezt. Értem az elbúsulása okát. Ez valóban nagy sérelem. Raguzában nagy tökéletességre vitték a köszöntés tudományát, s annak rangfokozat szerint változásai vannak. Elsőnél csak a kezével int, másodiknál a fejével is bólint hozzá. Egyenrangúnak, kortársnak azt mondja: légy egészséges, fiatalabbnak: tisztelem az apádat. Ha nagyobb tiszteletet akar adni, messziről leveszi a süvegét, a köpenye szárnyát a bal vállára csapja, sőt térdet hajt, a falhoz húzódik, s hét lépésnyi távolban érthető szóval mondja: a Boldogságos Szűz oltalmazzon meg! Szent Balázs őrködjék fölötted! Mikor közelbe ér az üdvözölt, akkor azt mondja neki: legyen jó napod vagy legyen jó álmod; legyen jó szerencséd. A magasabb rangút a köszöntő négy lépésnyire elkíséri, s addig a kalpagját fel nem teszi a fejére, míg az a kezével nem int. Aki ezekből valamit elmulaszt, az sértést követ el. Nevetséges szokás. A mi városunkban százféle nemzet összejön, s mindegyik a maga módja szerint köszönt, és az mind nevetni való.
- És a te Lubomirád mégis sír rajta.
- Eredj hozzá, és vigasztald meg. Elégtételt fogok neki szerezni. Olyant, aminőről csak álmodott. Én ismerem az álmát, és meg fogom valósítani.
- De mikor?
- Egy év nem telik bele. Emlékszel-e arra a napra, amelyen bennünket a remete összeadott?
- Lehet-e azt elfelejtenem valaha?
- Tehát számíts e nap évfordulójához egy holdjárást, és akkor meg fogja kapni Lubomira azt a drágakövet, ami után vágyik: egész Raguza tiszteletét.
... És ettől az izenettől aztán ismét visszatért a ragyogás Lubomira arcára. Milenka boldog volt, hogy őt ismét mosolyogni látta.
       
A hatodik húsvétünnep is elkövetkezett, hogy Raguza nem látott új rettoreválasztást. Az idő óta az öreg Boboli Péter egyszer sem tette be a lábát a városba. Ott duzzogott lacromai villájában, elzárkózva a világtól. A pártja egészen felbomlott; a százas tanácsban is alig volt képviselve.
A dieci és a centi gliesto, valamint a pregado mind Damiani Júdás híveiből telt ki; ők uralkodtak korlátlan hatalommal. Ez utóbbi húsvét napján látták először megjelenni a Szent Balázs székesegyházban nagymise alkalmával Boboli Pétert. Templom után felment a városházára a rettoréhoz.
Nem köszönt neki semmi fokozat szerint.
- Elmondom röviden, hogy mi hozott ide! Az én rettoreságom alatt történt az a kárhoztatott eset, hogy egy Boboli János nevű ifjú egy patarénus knéz leányát elrabolta a vőlegénye oldala mellől. Ezért én őt akkor hét évi száműzetésre és a cadmaei völgy remeteségébe való elzáratásra ítéltem. Most a hetedik év járja: az én ítéletem ideje letelik. Azóta ugyanezen ifjú annyi bűnnel tetézte a fejét, hogy azoknak a feljegyzésébe valamennyi cherubimok elfáradnának. Most én, Boboli Péter, Boboli Jánosnak az atyja, azt követelem tőled, hogy e vakmerő lázadó irányában gyakorold a te legfelsőbb bírói hatalmadat, melyet a köztársaság többsége, de nem az én akaratom, reád ruházott.
- Már gyakoroltam ezt a hatalmat - felelt rá Damiani Júdás. - Nem vártam, hogy te jöjj fel hozzám, a törvény tiszteletben tartására figyelmeztetni. Hét évre mondtad ki a száműzetését Boboli Jánosnak Raguzából. Ítéleted megállt. A hetedik év végével én kegyelmet adok Boboli Jánosnak, és felmentem őt a vádak alól.
Boboli Péter nagyot ütött elefántcsont botjával a padlatra haragjában.
- Te felmented őt az istentelenség bűnvádjai alól? Hogy a mosszori knéz várát kiraboltatta, felégettette.
- Az a bogumilok kára.
- Hogy a három tüzes szentek kolostorába szentségtörő kézzel betört, s azt megfertőztette.
- Hát az Zsidrák, Mizsák, Abednégo kára.
- Hogy schismát támasztott, ellenpápát teremtett.
- Ez a teológusok kára.
- Hogy két feleséget vett el, azokkal bűnös együttélést folytat.
- Az meg az ő saját kára.
- És hogy egy új várost alapított Raguza szomszédságában, melyben a világ minden csalóit, félkézkalmárait összegyűjti, s lopott, rabolt kincsekből egy új Bábelt épít.
- Az meg éppen a mi hasznunk.
- Akkor én száműzöm magamat Raguzából - mondá az öreg Boboli, s azonnal egyenesen ment a rettorétól a pregadihoz, bejelenteni ünnepélyesen, hogy mától fogva az ős Boboli-palota, saját templomával és minden bútorzatával, műkincseivel és ereklyéivel együtt eladó, egy év lefolyása alatt nyilvános kótyavetyén a legtöbbet ígérő raguzai polgárnak elárvereztetik, s az ára a város kincstárába letétetik, alapul egy a Boboli nevet viselő lazarétum számára.
Azzal ismét visszatért szigetmagányába.
Hallatlan eset volt az Raguzában, hogy egy előkelő patrícius palotája árverés alá kerüljön. Talán többet nem is jegyzett fel a krónika.
Nagy tanakodásba került már csak a módozatnak a megállapítása is, mely szerint a kótyavetye megejtessék.
Hiszen ha azt a szokást engednék ennél is érvényesülni, amely szerint holmi szegény ember házát elárverezik, hogy kinn az utcán megüssék a kapuja előtt a dobot, s a kikiáltó szavára: ,,ki ád többet érte?" ígérjenek a venni kívánók, az ott egész polgárháborút idézne elő. Mind a két párt a végső erőfogyásig árverezne egymásra, hogy egy olyan ősnemesi palotát az ellenfele kezébe jutni ne engedjen.
Tehát azt a módot találták ki, hogy a venni kívánók névtelenül küldjék be ajánlataikat, mellékelve magát az összeget is aranyban.
Természetes, hogy ezt a rendszabályt is kijátszotta a ravaszság. A beküldött aranypénz tonnákba volt rakva, s azokat a város kincstárába helyezték el, melynek ajtajához négy pregadinak volt kulcsa, s a tonnákat még csak megnézni sem volt szabad senkinek. Azonban volt egy furfangos stratagémája a kincstárnak. A küszöbe úgy volt berendezve, mérleg formán, hogy amint egy ember rálépett, az a túlsó teremben jelezte a rálépőnek a súlyát; mikor visszajött, megint jelezte. Eszerint annak az embernek, aki az arannyal terhelt tonnát bevitte, a bemeneti és kijöveti súlyát összevetve, s e különbözetből leszámítva a hordó fájának és abroncsainak az ismeretes mennyiségét, ki lehetett számítani, hogy minő összeget képvisel a kínálat, s aztán az utána jövőt értesíteni felőle. Ez az egész mindössze négy családnak a titka volt.
Mikor felbontották az ajánlatok tekercseit, azokban legelőször is a kitett összeg számát nézték, addig a név pecsétjét nem nyiták fel. A küldemények alig különböztek egy pár uncia arannyal. Hanem a legelőször beküldött tonnához mellékelt levélnek még a margójára is volt valami írva: ,,Az én tonnámnak az abroncsai csak higannyal vannak ezüst színre festve; belül arany mind, s az árhoz számít."
S ezzel a ravaszsággal túlhaladta valamennyi ajánlkozó társát.
Mikor a névről leszakíták a pecsétet, hüledezve olvasták alatta: ,,Boboli János, Raguza polgára, Új Jeruzsálem királya." Így: elöl a raguzai polgár; utána a király.
Aki legközelebb járt hozzá, az volt Pirro Bennessa, Damiani Júdás egykori vőül kiszemelt kedves embere.
A rettore maga sem volt készen erre a meglepetésre. Ő inkább Bennessának szánta a Boboli-palotát.
Sejtette, hogy mi fog ebből következni?
Az ő leánya, Lubomira ösztönzi a férjét erre a merész játékra; annak a büszkesége követeli azt az elégtételt, hogy ő Raguza főterén mint ünnepelt úrnő körjáratot tarthasson, s az ős Boboli-palotában letelepedhessék. Annak a nagyravágyása követeli a cserét, ,,új jeruzsálemi királynésága" címét Raguza nemesasszonyáéval felválthatni.
S ezt most már megakadályozni nem lehet. Boboli Jánosnak ő maga adta meg az amnesztiát. Az hazajöhet, amikor neki tetszik. Megvette az apja palotáját, törvényes árverésen, abba beköltözhetik. Magával hozhatja mind a két feleségét, s miután a palotájához saját temploma is van, abba még papot is állíthat be egész davidita rend szerint. Sőt mint raguzai polgár, fegyveres szolgákat is tarthat a palotájában tehetsége szerint. Amellett, a másik minőségében, mint egy szomszéd barátságos nép fejedelme, követelheti magának mindazt a tisztességadást, amit a köztársaság ily magas személyek irányában gyakorolni szokott. Ez nagy zűrzavart fog csinálni a városban. S e zűrzavar okozója éppen az ő leánya. Ennek a diadala is kudarc Damiani Júdásra nézve.
Valami menekülőutat akart fenntartani e kelepcéből.
A tízek tanácsa által kiadatá a rendeletet, hogy e mai naptól kezdve Raguzában minden köszöntés eltiltatik; többé se kézintéssel, se kalpaglevevéssel, se üdvözlő szóval nem szabad se férfit, se asszonyt az utcán köszönteni. Büntetés is volt a köszöntésre szabva. Aki mást üdvözöl, az annak egész naplementig szolgájává lesz, s tartozik annak mindenféle parancsát teljesíteni, vagy pedig kénytelen magát egy zecchinóval a szegények pénztáránál megváltani. Ettől a naptól fogva állt fenn Raguzában az a szokás (egész a XVII. századig), hogy senkit nem üdvözöltek az utcán.
Ezzel a rendszabállyal legalább a rossz fogadtatás külső látható része el lett tüntetve. Tiltva van a köszöntés.
Azonban a nem köszöntésnek is megvoltak a maga kategóriái Raguzában, s ezeket már nem lehetett eltiltani. A közönséges nem köszöntés, amikor az ember nem látja meg a szembejövőt, hanem elnéz a feje fölött. Erősebb kifejezése a meg nem adott tiszteletnek, ha az ember a köpenyét a jobb karja körül burkolja, a bal kezét a csípőjén levő tőre markolatára teszi, s a kalapját a szemére lehúzva, a fejét félrefordítja; s ha még ehhez dúdolni is kezd valami canzonettát: ez már éppen csalhatatlan kifejezése a tisztesség-megtagadásnak; de felülmúl minden fitymálási tüntetést, ha az ember a gomblyukában hordott szegfűszálat a fogai közé dugja, s úgy halad el a szembetalálkozó előtt.
Boboli János ezekkel mind nem törődött; az ő tervei mindig messze túljártak a sokaság eszén. Amint Raguza nagytanácsától megkapta az oklevelet, melyben a megvásárolt palotával együtt a polgárjog is meg lett adva neki és minden családbeli népének, sietett az örömhírrel a feleségeihez.
- Íme, amit ígértem, megtartám: Raguza kapui megnyílnak előttünk, s a Boboli-palotába beköltözünk.
E hírért csókjaival árasztá el Lubomira a hírhozóját.
- Csókold meg őt énérettem is - biztatá őt Milenka. Maga is megtehette volna ugyan, de az ő öröme csak visszfénye volt a ,,szebbikének", ő nem értette egészen, hogy mi örülnivaló van azon, ha az új jeruzsálemi királyi palotát felcserélheti valaki a raguzai kastéllyal. Nem bírta felfogni szegény kis eszével, hogy minő nyereség az: a tolvajok és csalók, a rabszolgák és szökevények királyára nézve, ha egy csupa becsületes emberekből álló köztársaság első polgárává lehetett.
Erőhatalommal megteheti magát valaki királynak; ez csak jó szerencse, de kierőszakolni azt, hogy becsületes polgárnak elismerjék: ez a talentum!
Eddig gyöngyös, gyémántos királynésüveget viselt a fején Lubomira: és most a lelke is kacagott bele, mikor a tükrében meglátta magát azzal az egyszerű skarlátpiros főkötővel, amit csak az előkelő férjes asszonyoknak szabad viselniök Raguza utcáin.
Milenka ezt az örömét sem értette; ő megtartotta továbbra is bogláros homlokszorítóját: neki ez jobban tetszett. Lubomira holdtölte után harmadnapra kívánta az ünnepélyes bevonulást megtartatni, amikor egyszerre fenn van a nap és a hold az égen virradatkor.
Boboli János nagy pompával készült hozzá. Ő maga fehér lovon ülve, kíséretében az Új-Jeruzsálembe letelepült davidita nemesek: a hölgyek gyaloghintókban, s a waráng testőrség, Solom királyfi vezérlete alatt. Fejedelmi méltóságát megillette ekkora kíséret.
Az Új-Jeruzsálem kikötőjétől Raguza külvárosi kapujáig a tengerpart mentén sziklába vágott út vezetett, melynek most már nyoma sincsen; ezen az úton indult meg Boboli János és kísérete végzetes diadalútjára.
Mikor a kapuján kilépve, a lovára felült, sebes léptekkel jött egy magas női alak, kiben földön úszó selyemruhájáról Bravalla királynőre ismert. Csak a ruhájáról; az arca a királynénak nagyon megvénült, a haja megőszült.
- Megállj király, egy szóra! - mondá Bravalla királyné. - Az éjjel álmot láttam. Tégedet és a két nődet. De csak a fejeiket. Mert mind a három fő a te válladon volt. Ez álom nagy veszedelmet jelent. Azért siettem ide hozzád, hegyeink közül, hogy ezt tudtodra adjam. A három fő egy vállon, három halált jelent.
Boboli János mosolyogva viszonzá:
- Az én csillagászkönyvem másképpen magyaráz. A három fő egy vállon, három koronát jelent: Raguza, Jeruzsálem és Mosszor - Lubomira, János és Milenka. Íme együtt a három. Béke veled. Üdvözlöm Dávid királyt.
Azzal trombitaszó mellett megindult Raguza felé.
Amint a külső kapuhoz közelített, az őrtoronyból dob és kürtszó hangzott eléje, s a város érckapuja megnyílt, a csapóhíd alácsörömpölt.
Itt e kapu előtt le kellett szállnia lováról.
Mielőtt a kengyelből kilépett volna, odajárult eléje Solom királyfi s visszatartóztatá.
- Anyámnak az álomlátására nem ügyeltél; most hallgasd meg a vezérednek a tanácsát. A waráng harcos azt mondja: ,,Sohase lépj be egy kerített városba annak a kapuján, hanem a kerítésén! Mert ha a falán hágsz be, akkor te vagy a városnak az ura; de ha a kapuján lépsz be: akkor a város a te urad." Boboli János, emlékezzél rá, hogy én mondtam ezt: ,,Nehéz volt Raguza kapuján bejutnod, de nehezebb lesz rajta visszajönnöd!" Én nem megyek veled.
- Eredj hát apádhoz, öreg fiú. S ne jöjj velem, ha megtanultál félni.
- Nem féltem keresztülmenni szavadra a bogumilok fegyverein, nem féltem meginni szavadra a megmérgezett borokat, nem féltem szavadra bejárni a föld alatti mélységek pokolországait, de az olaszok hízelkedő mosolygásával szembemenni félek.
És ott megfordult, s egész testőrcsapatjával együtt visszatért a warángok hegyei közé.
Boboli Jánosnak volt bátorsága bemenni szülővárosa kapuján, csupa hű barátaitól kísérve.
Lováról leszállt; mert lóháton még fejedelemnek sem szabad Raguza utcáit taposni, s aztán gyalog ment be a városba; úgy, hogy kétfelől a két asszonya hordszekereit vitték mellette.
A külvárost a teherhordók népe lakta. Ez nagy üdvriadallal fogadta az érkezőket. Külöben is Damiani hívei voltak; de sokat köszönhettek az Új-Jeruzsálemnek kereset dolgában.
Következett azután a tengeri kapu, vénségtől fekete bástyatornyával, melynek boltozatát görnyedő ergonádok tartották kétfelől. Ez a torony volt egyúttal a campanilé, ahonnan harangszó jelzé a nap szakaszait. A többi templomok tornyaiban csak szertartásokra zúgtak a harangok. Ezúttal csak a campanilé harangja szólt, egyes kondulásokban.
A Boboli-palota volt a nagy piazza délnek néző sorában a legelső, szemben vele volt a vámpalota. Ha Boboli János a tengeri kapuból egyenesen a házához siet, jövetele csak a besurranás színével fog bírni. Neki processió kellett. Hogy vártak reá, azt bizonyítá a piac közepén felállított magyar őrsereg csapatja, a tér és a főutca nyitott ablakai, melyekből fényesen öltözött hölgyek néztek alá; a szőnyegekkel megrakott erkélyek, a fellobogózott városháza, melynek porticusa előtt a dieci és a pregadi tagjai csoportosultak; és különösen a házak mentén sorban álló tarka férfisereg, tollas kalpagjaival, színes köpenyeivel, aranyhímzéstől csillogó öltözetében. Ezt a pompát nem is remélte Boboli János. Inkább attól tartott, hogy távol fognak maradni, s hideg megvetésüket éreztetik vele, az eretnekkel, az antikrisztussal!
Megtudta nemsokára, hogy miért félelmesebb az olasznak a hízelgő mosolygása a föld alatti és feletti rémeknél. Kíséretének a vámház felé indulva körmenetben kellett körül járni az egész nagy piacot, s úgy vonulni be a Boboli-palotába. Ekkor tűnt aztán ki egyszerre az összeesküvés, a maga rafinált kegyetlenségében.
Amint maga Boboli János gyalog haladva, jobbról Lubomirát, balról Milenkát bocsátá maga mellett a hordszekérben: egyszerre fölzendült a bal oldalon álló férfisereg ajkairól a hangos ,,Evviva la Reina!" (Éljen a királyné) kiáltás; míg a jobb oldalon álló férfiak köpenyeiket karjaik körül csavarva, hidegvérrel rágták a szájukba dugott szegfűszálat. A bal oldali paloták ablakaiból kendőket lobogtattak a hölgyek, s virágzáport szórtak a hordszék felé, amelyben Milenka ült; a jobb oldali ablakokból pedig mind visszahúzódtak, amint a Lubomira hordszéke előttük elhaladt. S miután az utcai köszöntés a törvény tilalma ellenére történt, az ezt megszegő urak és úrfiak rögtön siettek a törvényszabta büntetésnek is alávetni magukat, kivették a zsellyehordók kezéből a rudakat, s maguk emelték a vállaikon, teherhordók gyanánt a ,,királyné!", a Milenka gyaloghintaját. S mikor a körmenet az átelleni házsor elé került, akkor megint megfordítva következett az egész tüntetés.
Kiszámított megszégyenítés volt ez!
Milenkát, az első asszonyt, akivel a remeténél esküdött meg Boboli János: azt üdvözölték egyedüli felesége, királynéja gyanánt, azt a másikat, akit a davidita schisma tett feleségévé, nem akarták meglátni.
Most azután megtudta Boboli János, miként tudnak az ő hazafiai halálos ölő mérget főzni a köszönésből és a nem köszönésből.
Lubomira teljes mértékben, testének minden erében, lelkének minden indulatában érezte ezt a megmérgezést. Ez az, amitől az ember egyszerre megőrül. Milenkát csak azért üdvözlik hódolva, hogy őt földig alázzák.
És szegény Milenka még jobban szenved, mint társnéja. Mert ő annak a kínját is átérzi, s halálos ítélete hangját hallja az üdvözlő riadalban; s mentül jobban rivallja a sokaság: ,,Evviva la Reina!", annál jobban veri a mellét rebegve: ,,Óh én bűnöm! Óh én nagy bűnöm!"
Lubomira halálsápadtan dűlt hátra, hordszéke mélyébe. Boboli János odaszólt hozzá:
- Légy nyugodt, légy erős! Amit ígértem, megtartom. Én meg fogom őket hódítani teelőtted, ha ég-föld megrendül is bele.
És mikor szétnézett a sokaságon, mely kétfelől utat nyitott előtte, egyetlenegy arcot sem látott maga előtt abból a pártból, mely az ő családját tartotta fejének; ezek itt mind hajdani ellenfelei voltak, a Damiani párt hívei. Amazok távol maradtak; ezek eljöttek - hogy kigúnyolják. Az egyik gyűlölte, a másik megvetette. És különösen feltűnhetett neki, hogy egyetlenegy papot sem lát Raguzában, a papok és zarándokok gyűlhelyén, a kámzsások és a kápsáló szerzetek megszállójában. Itt ő exkommunikálva volt. És mégis győzni akart.

Disputa
Kritikus. Kezdem nagyra becsülni Solom királyfinak az eszét! Hisz ez az egyetlenegy okos ember ebben az egész históriában. De jó orra volt, hogy ide nem jött a kedves prófétájával. De hát ha tudta azt e regényhős, hogy itt neki minden ember ellensége: legelkeseredettebb a saját rokonsága, tudta jól, hogy a fegyveres erő és minden hatalom annak az apának a kezében van, akinek a leányát a kolostorból elcsábította; és mégis ide mer jönni, védtelenül, bűntársai kíséretében, magával hurcolva közszégyenre azt a nőt, akit a katolikus vallás háromszoros tilalma ellenére vett el, s egyszerre mind a két feleségét oda merte hozni egy olyan apa elé, aki Raguza tirannusa, s a Boboli család halálos ellensége: hát akkor volt ennek az embernek esze?
Szerző. Nagyobb volt a becsvágya és a szerelme.
Kritikus. S ez képes volt őt ily őrült vakmerőségre rábeszélni.
Szerző. Hiszen ha még csak annyit tett volna; egy márványfejem sem fájna miatta! De fog ő itt még oly rémséges merényleteket elkövetni, hogy elvégre magam sem tudom kisegíteni a bajból. Hanem hát ilyen a szerelem. Imádta Lubomirát, s meg akarta neki szerezni azt a lehetetlen drágakövet, aminek neve tisztelet - a saját szülötte városában.









Jókai Mór: A három márványfej


XXVIII. ,,Fiam!"
A város palotája előtt várt az érkezőre a rettoréval az élén a tanács. Ez a tisztelet megillette azt mint idegen nemzet fejedelmét.
Mindenki kíváncsi volt rá, hogy minő címmel fogja őt megszólítani a rettore: ,,király!" vagy ,,polgár!"
Damiani Júdás így szólítá meg őt: ,,Fiam".
És ezzel bizonyára mindenkit nagyon meglepett. Mert ha fogadja Boboli Jánost vejének, akkor elismeri a davidita schisma jogosultságát, s azzal együtt az ellenpápát. Beszéde után hangzott valami csendes kiáltás: ,,Evviva il Re!"
Az ifjú Boboli levett kalpaggal járult a tanács tagjai elé, a rettore rövid üdvözlete után, a gyaloghintókat engedve az asszonyokkal a Boboli-palota felé továbbhaladni.
- Nem mint király jövök, vendégül, Raguzába; hanem mint kegyelmet nyert száműzött, hazámba vissza. Azért engedjétek meg, hogy mielőtt házamba belépnék, letegyem a polgári esküt a nép előtt.
Ezzel tartozott minden visszafogadott száműzött. Ott a piac közepén, a dicső Roland szobrának a talapzatára felállva, kellett az esküt a pregado után elmondania.
Ez önmegalázással egyszerre megvett minden szívet Bobok János. A raguzai polgárok előtt meghajtja fejét egy király, s koronátlan fővel kéri a polgárjogot a köztársaságban. Ez kielégíté büszkeségüket.
Amint elkezdett beszélni, mintha leigézte volna az egész összegyűlt népet: eleinte némán hallgatták szavait, majdan átmelegedtek azoktól, ékesen szólása lekötötte a figyelmet, csengő, teljes ércű hangja betöltötte a nagy piacot, hogy beszédének egy mondata sem veszett el, az ablakokban ülők is megérthették; mindent játszott, mint egy színész; felmagasztalt, mint egy próféta; jövendölt, mint egy augur és esküdött, mint egy vértanú. Utoljára magával ragadta az egész hallgatóságot. El lett feledve a köszöntési tilalom; vad, lelkesült örömrivalgásban hozta meg a hecatombéját a hidegvérű kalmárok köztársasága a detronálhatlan királynak: a költőnek.
Tudta azt jól Boboli János, hogy csak egyszer engedjék őt fellépni arra a Roland talapzatára, onnan ő meghódítja az egész várost.
Ezalatt a két gyaloghintó a két nővel megérkezett a Boboli-palota elé.
A kapubejárat nem volt oly tág, hogy két gyaloghintó egymás mellett beférjen rajta: egymás után kellett következniök.
A nobilik, kik Milenka hordszekerét emelték, félretaszíták az útjokból Lubomira székhordóit, s előresiettek.
A palotának udvara nem volt. Mindjárt a földszintet egy roppant tornác foglalta el, melynek közepén remekművű szökőkút delfinje fújta szemein és orrlikain keresztül a vizet egy nagy onyxmedencébe; azon túl következett egy tágas oszlopcsarnok, színes üvegekből összerakott ablakokkal: ez volt az elfogadóterem, körül antik szobrokkal megrakva; egyik féldomború fülkéjében alabástrom canephorától emelt csigamedencében felhalmozva a délszak pompás gyümölcsei, gránátalmák, fügék, a hesperidák aranyalmái; egy masszív ezüstasztalon pedig a fényűzés remekei: hegykristályból köszörült poharak, aranylábozattal, korallfogantyúkkal.
Itt várt két hölgy az érkező királynékra.
Csak kettő. Mert odáig terjedt ugyan a hatalma a rettorénak, hogy a nobilikat kirendelje a városház elé az új jeruzsálemi király elfogadására; de már az asszonyoknak nem parancsolhatott. Nem. Ahol az asszonyok országa kezdődik, ott megszűnik a felségi jog. Csak a maga két asszonyának parancsolhatott Damiani Júdás. Az egyik volt a hites felesége, a másik annak a nővére: az ő kedvese. Ezekre nézve ő még uralkodói hatalom volt.
Monna Teresina tíz évvel volt idősebb, mint Monna Barbara, de az életkorkülönbség alig látszott meg közöttük. Lubomira anyja éppen olyan szoborszerű szépség volt, mint húga: magas termet, telt idomokkal, római szabású arc, sötét szemek, büszke homlok, gömbölyű nyak, duzzadó kebel. De a hasonlatosság csak a hallgatás alatt volt feltűnő; amint Barbara megszólalt: a márványarc egyszerre megváltozott, új és gyorsan változó kifejezést vett föl, a szemekből csáb és szenvedély sugárzott.
Ez a két hölgy várt Lubomirára, ünnepélyes bevonulásakor. Az anyja, aki őt gyermekkora óta apácának nevelte, szigorú aszkétai elzárkózottságban, akinek szenvedéseit már serdülő korában tanulta ismerni, s azok miatt az egész világot meggyűlölni, és azután a nagynénje, aki e szenvedéseknek okozója volt, aki miatt az apját elítélte, s a szülői házat elhagyta. És most ennek a két nőnek az üdvözlésével kell találkoznia, hogy az egyiknek a szeméből olvassa a bűnvádat, a másiknak a szeméből a kárörömöt: és mind a kettő előtt tűrje a megszégyenülést. Mert az első, aki őelőtte a Boboli-csarnok tarka márványmozaik padlatára kilép, nem ő; hanem a másik felesége az urának, a ,,régibb", az veszi el az első ölelés tiszteletadóját. Ő csak másodiknak következik. És mikor őrá kerül a sor, az édesanyja, ahelyett hogy megölelné, keresztet vet magára és visszahúzódik; helyette azonban Monna Barbara rohan oda hozzá, s forrón, hevesen átöleli és megcsókolja, ahogy egyik bűnös a másikat, akiben saját vétkének bűnmását találja.
És Lubomira mégsem érzi magát megtörve. Hisz ő is küzdeni jött ide. Férje künn a pizzán, ő idebenn a palotában.
Nagy a hőség; a díszöltözet terhes; a tengerparton végigvonuló úton folyvást odatűzött a nap az utasokra; a királyné szomjas.
Körülnéz: cselédek várnak künn a porticusban tisztelegve.
- Milenka! - szól parancsoló hangon. - Eredj! Végy egy kristályt, és hozz nekem a szökőkútból egy ital vizet. Facsard bele egy narancs levét.
S erre a szóra a másik asszony, a nép által királynénak üdvözölt ,,jobbik", engedelmesen meghajtja magát, s mindenki bámulatára kiválaszt egyet a kristálypoharak közül, kimegy vele az előcsarnokba, megtölti azt a szökőkútnál, visszahozza: övén függő tőrével kettévág egy narancsot, belefacsarja, s aztán egy arany tányérkán odahozza azt Lubomira elé.
Lubomira ezalatt az erkélyre lép ki, s hideg egykedvűséggel tekint ki a sokaságra, mely a Roland oszlopa körül tolong.
- Parancsolj velem - rebegi a visszatérő ,,jobbik".
Erre a ,,szebbik" hátrafordul, s elveszi a kristálypoharat. Hanem aztán ízleletlenül visszateszi a tálcára hevesen, s indulatosan szól.
- Hiszen ebbe narancsot facsartál. Tudod, hogy ki nem állhatom azt.
- Így mondtad - rebegi az alázatosan.
- A nyelvem hibázott. De te tudhatnád jól, hogy sohasem szerettem a narancsot: mindig gránátalmát iszom a vízben. Vidd előlem!
És Milenka szépen meghajolva, visszahúzódik, érezve hibás voltát, hogy neki lett volna kötelessége kitalálni Lubomira gondolatját, s aztán rövid idő múlva visszatér, más kristálypohárral, melynek vize a gránátalma levétől rózsaszínű. Mosolyogva nyújtja azt Lubomirának.
És Lubomira kegyteljesen veszi azt el a kezéből; szürcsölve, élvezve kiissza a pohár tartalmát félig. Azután visszaadja azt Milenkának.
És ekkor Milenka a megmaradt felét a gránátvíznek maga hajtja fel egy huzomban. Így szokás meginni egymásnak a szerelmét.
S mikor a pohár alját az utolsó seprűjéig kiürítette, akkor derült mosollyal közelíte Lubomirához, s megcsókolta annak az ajkát. Lubomira pedig megveregette Milenka piros arcát kegyesen a lágy tenyerével.
Milenka aztán ismét visszatért a pohárral; nem engedte, hogy azt cseléd vigye a helyére.
Monna Teresinát megszólalásra bírta a bámulat e jelenet fölött.
- Hajh, ha én próbálnék így bánni nénéddel, Barbarával! Akkor bizonyára jól tenném, ha ővele itatnám meg elébb a gránátvíz felét, csak azután magam.
- És én is bizonyára így tennék, miként ez az asszony - suttogá Barbara -, ha az volnék, ami ő.
E szóra Lubomira egyszerre sebesen odalépett hozzá. Nem szólt neki semmit, csak a szemébe nézett, villogó, szikrázó tekintettel: mintha azt mondaná neki: ,,Hát nem vagy az? Titokban megteszed? Nyíltan eltagadod? Ott alázod meg magad, ahol büszkének kéne lenned; s büszke vagy, ahol alázat a sorsod?" Barbara elérté a villogó szemek beszédét. S amint Lubomira a vállára tette a kezét, lassan megtört alatta, térdre roskadt Teresina előtt, s megcsókolta annak a kezét.
Láthatták azt a nobilik és a cselédek, akik a terem hátuljában s a tornácban csoportosultak.
A rettore felesége most aztán megölelte a leányát, és megcsókolta annak a homlokát.
Ezt a drágakövet kívánta Lubomira a homlokára: anyjának a csókját.
       
És ezzel egy új tant hirdetett ki a női világban.
Amíg Boboli János nagy diadalát kivívta a piazzán: benn a palotában még nagyobb harcot döntött el győzedelmesen a két felesége.
Mert nem a kánonok, nem a parancsolatok állják útját a megosztott szerelemnek, hanem az asszonyi büszkeség. Ez egy oroszlán, akit nem győzhet le más, csak egy galamb. Hogy győzte le? Azt megmutatta a példa. Az a példa, amelyet e két nő behozott Raguzába, nagyobb ragály lett a városban, mint a fekete himlő. Mint a levágott erdő helyén a virágliget, úgy nőtt fel egyszerre a ledöntött erkölcs tarlóján minden eddig alvó szenvedély. Ha az egyik asszonyé a ragyogás, a másiké az alázatosság, akkor lehetséges az osztály. Ez volt a titok, amit becsempésztek Raguzába. Még a trónon is elférnek ketten, ha egyik a zsámolyán akar ülni.
A következő napon Damiani Júdás azzal lepte meg a várost, hogy általános amnesztiát hirdetett ki minden száműzöttre nézve. Ez tőle nagy merészség volt; mert azok közt sok személyes ellenséget számított. Bizonyosan asszonyi rábeszélés vette rá e végzetes lépésre.
Ennek azután az lett a következése, hogy az Új-Jeruzsálembe menekült nobilik, kik ott davidita szokás szerint rendezték be a családi életüket, visszatértek Raguzába, s kezdett fel nem tűnő látvány lenni, hogy a nagy piac árkádjai alatt egy nobili két asszonnyal a két karján sétálgasson végig, sőt némelykor még mindegyik asszony kézen vezeti kétfelől a maga porontyát. Még gondolatnak is rettenetes!
Az Új-Jeruzsálem elfoglalja a szentek városát! Egy új Szodoma lesz belőle!
Még csak egy szentségtörő merénylet volt hátra, hogy megteljen a bűnnek pohara. Hogy a daviditák az oltárig tolakodjanak. Ez látszólag lehetetlenné volt téve. Egy templom ugyan volt a birtokukban, a Boboli-palotához tartozó; de pap nem volt hozzá.
A szerzetesek megválogatása, hogy kiket bocsássanak be a kapukon, nem a rettore, hanem a raguzai püspök hatalomkörébe tartozott.
E tekintetben nagy szigort gyakoroltak, s arra valóban szükség volt, hogy a sokféle schismaticus szakadásoktól s a pajzán életű kápsáló barátoktól meg legyen óva a társadalmi jó rend. Minden kapunál ott ellenőrködött egy Balázs-rendi gvárdián, s az érkezőket szigorún kikérdezte, sőt már a külsőikről felismerte, hogy bebocsáthatók-e, vagy elutasítandók. A davidita papoknak pedig feltűnő viseletük volt: lángveres palást, fehér dalmatika, a mellen az efóddal, fejükön a kétszarvú Áron-süveg. Ilyennek nem volt szabad a város kapuján belépni.
És mégis megtörtént, hogy Oculi vasárnap előtti szombat délestéjén megkondultak a harangok a Boboli-palota templomtornyában, annak a hirdetéseül, hogy a holnapi úrnapján istentisztelet lesz a kápolnában.
Hol veszik hozzá a papot? Ide be nem jöhetett dávidos pap, hacsak repülve nem jött.
Az ingerült kíváncsiság egész éjjel nem engedte aludni a város népét. Búcsúmenetek jártak alá s fel az utcákon, lámpák mellett, énekelve, mint nagy veszedelem idején, és könyörögve, hogy fordítsa el az Úr a városról ezt a csapást.
És hajnalban újra hangzott a csengettyűszó a Boboli-palota tornyából. A templom ajtajai nyitva voltak a piac felé, a viaszgyertyák fénye ragyogott, az oltárképekkel teljes sötétséggel küzdve.
Vajon megjelennek-e a hívek? Lesz-e bátorságuk vakmerő tanaikat ünnepélyes alakban is bevallani?
Nagyon is sokan jöttek elő! Megtelt velük az egész templom. Minden férfi hozta magával a két asszonyát, világ dacára.
A felingerült nép bizonyára meghajigálta volna őket rothadt naranccsal, ha a rettore parancsára felvonult magyar dárdások sikátort nem tartottak volna nyitva a templomba sietők számára.
A nép bámulata egyre nőtt, amint a davidita híveket hármasával előjönni látta: hát ez is közöttük van? Ki hitte volna? De tetőpontjára hágott a szent eliszonyodás, amidőn egyszerre a Damiani-palotából, keresztül a téren, közeledni látták a rettorét, Damiani Júdást, jobb karján Monna Teresinát, balján Monna Barbarát vezetve. Mind a kettőnek piros főkötő volt a fején; Teresina büszkén hordta fenn a tekintetét, Barbara szemérmesen földre süté az arcát, félig kendőjébe takarva. Damiani Júdás pedig hatalmaskodó büszke arccal nézegetett szét, így lépegetett a Boboli-templomajtó felé.
,,Hát még ez is!"
Történnek-e még több csodák?
Történtek. Mikor már tele volt a templom a davidita hívekkel, a kíváncsi nép ellepte az ajtó előtti tért, akkor megjelent a palotából átvezető korridoron Boboli János, nejeit, Lubomirát és Milenkát vezetve a kezén. Ezeket ott elbocsátá, hogy foglaljanak helyet a legelső oldalpadon; ő maga pedig odalépett az oltár elé. Volt rajta lángszínű palást, fehér dalmatika, mellén az efóddal; fején a kétszarvú Áron-süveg. Ő maga volt a pap.
Legelőször is felolvasta a gyülekezet előtt II. Cajus pápa brevéjét, melyben őt, mint hívét, Aktaeon atyát, raguzai érsekké installálja, s ugyanakkor kiküldi őt, hogy bulláját kihirdesse, melyben a papok nőtlenségét megszünteti, VII. Gergely pápa minden idevonatkozó intézményeit eltörli, s a házasság sakramentumát kiterjeszti az egész egyházi rendre: ,,Jobb házasságban élni, mint égni!" Akkor azután Aktaeon atya tart egy hatalmas egyházi szónoklatot, tele bibliai citátumokkal, Szent Ágoston és a patres mondataival, melynek folytán a szofistika és dialektika minden furfangjaival kisüté, hogy ők, a daviditák éppen a valódi Krisztus követői, mert hiszen a Megváltó volt éppen az, aki megvédelmezte az írástudók által megkövezésre ítélt asszonyt, azt mondva: ,,Bocsánat neki, mert sokat szeretett." Tehát ,,sokat szeretni" nem bűn. Krisztus bocsánatot mondott rá szavával; a daviditák tetté változtatják az igét.
Így emelte fel fejét az egyszarvú, akit Szent János Jelenések könyve ígér, hogy megöklelje a templomot!
Ez a merénylet pecsételte meg Boboli János halálítéletét. Ha ez a terve is sikerül, ha magának pártot szerezhet a raguzai papság között, ha behozhatja II. Cajus ellenpápát Raguzába, s felnyittatja előtte Oroszlánszívű Richárd székesegyházának ajtajait, akkor innen felforgatja az egész világot. Ezt már nem lehetett eltűrni.
Még magán e ,,dies nefastusnak" éjszakáján, kötéllajtorján bocsátkozva le a bástyafalról, átszökött Pirro Bennessa Lacroma szigetére, s felkereste az öreg Boboli Pétert magányában.
Pirro Benessa, mind e napig leghívebb pártfőnöke Damiani Júdásnak, egykor kiszemelt veje, ez szánta el rá magát, hogy őt összetörje. Minden áron! Még azon az áron is, hogy Raguza kapuját megnyissa a köztársaság legnagyobb ellensége előtt. Velence volt ez az ellenség.
De azt mondák az igazhitű, jó erkölcsű keresztények, hogy inkább Velence foglalja el Raguzát, mintsem a sátán.
És valóban igazuk volt.









Jókai Mór: A három márványfej


XXIX. A férgek harca
Amíg a daviditák vezérei fennhéjázó merészséggel keresték a világ oroszlánjait a leküzdésre, el is feledkeztek egy ős ellenségről, a mosszori knézről, akinek a haragját már-már semmibe sem vették.
Pedig nem feledi kígyó farka levágását.
A mosszori vár falai most is füstösen meredeznek fel az égbe a tornyát be sem fedték; úgy maradt, ahogy a pinceboltjáig beégett. Egyik szárnyát betetőzték durva hasogatott deszkával, a boltozatos termeket meglakták, azon kormosan, ahogy a szurokfüst befogta a falakat. Nem is volt ott élet; asszonyt, leányt, kisgyermeket mind magukkal vittek az uskókok. Rabszolga sem maradt, akinek parancsolni lehessen, s a bogumil maga inkább nyakába hagyja esni a záport, mint hogy szárnyékot fúrjon, faragjon. A bánya is el volt hagyva, senki sem dolgozott benne; a tolvajok kiszedték a folyosókból a cölöpöket, a föld alatt járó vizek keresztül-kasul rongáltak minden tárnát. Nem volt senki, aki az érctermő követ törje, nem jött elő több arany a sziklából. Az eddig felhalmozottat pedig mind elrabolták a fellázadt rabszolgák. Beállt az ínség a mosszori várban.
Négy fia volt egykor Tvartimirnak: Vuk, a legidősebb, Tirimir, Branko és a Szlón, a legkisebb. Ezt elpusztították a warángok, a legidősebb pedig nyomorék volt. Megrontotta a pusztolovica, hogy csak mankóval tudott járni. Ezt nem is tűrték meg a daliák között a várban, mindig bujdosnia kellett egyik csodaforrástól a másikhoz. De hiába hagyta ott az inge rongyait a forrás melletti bokrokra felakasztva; a köszvényét csak nem hagyhatta ott velük. Utoljára azt tanácsolták neki a vajákos banyák, hogy menjen el a tüzes szentek ingoványához, ott ássa be magát nyakig az iszapos mohába; oda is elment. Se apja, se testvérei nem örömest beszéltek róla. Szégyen, gyalázat az, ha a családban egy nyomorék van.
A Brankó az apának a kedvence. Öles szál legény, aki megküzd a medvével; lovon és gyalog a legvitézebb harcos. Most ez hordja a junákok csapatjait martalóc járatokra távol vidékeken. Mert élni csak kell, s új rabszolgákat is szükség beszerezni - az sincs, aki a nyájakat őrizze.
A Tirimirt éppen olyan nehezen várja haza, elpusztult várában, a knéz. Az meg a föld alatt jár.
A szerteszét küldött kémek meghozták a hírt az elmenekült rabszolganép felől. Nem volt többé titok, hogy azok a Bludár föld alatti folyása mentén kóboroltak el, míg annak egy szakadékán, a Branta-vízesésen odataláltak éppen a kolostor völgyébe, s azt orozva elfoglalták, azután letelepedtek a Branta-völgyben, a bogumilok asszonyait, leányait, kisgyermekeit is magukkal vitték, most azokkal együtt élnek.
Tirimirnek a felesége és két kisfia is közöttük volt. Szerette őket. Engedelmet kért az apjától, hogy hadd csináljon ő is tutajokat, s száz kiválogatott junákkal, akiket mind az elrabolt feleségeik fölötti bánat sarkantyúz vala, utánuk menjen a szökevényeknek, ugyanazon a föld alatti úton, másfelől a Branta-völgy szárazföldről fegyveres erővel meg nem támadható. A knéz ráhagyta; Tirimir nekiindult a merész útnak vitéz társaival. Annak már tenger ideje múlt. És még semmi hírt nem hall felőlük. Meglehet, hogy odarekedtek valamelyik barlangban, s most aztán nem tudnak se visszajönni, se előrehatolni. A knéz mindennap bocsáttat utánuk a Bludár vizén egész sült birkát fenyőfák közé kötözve, s szálfákat, hogy tudjanak mivel tüzelni. De vajon megkapják-e?
De annál több álomrontó hírt hordanak neki a kémei az elfutott rabszolgák további sorsáról. Azok új nemzetnek, ,,uskók"-nak nevezik magukat, s várost építenek a tengeröböl előtt, azt elnevezik Új-Jeruzsálemnek. Számuk szaporodik; hatalmuk erősbül; azokat Tirimir a maga száz junákjával, ha eléri, sem ijeszti meg.
Hát még ezt a fiát is mindennap elsirathatja!
De a legnagyobb könnyhullatás oka mégiscsak a leánya marad. A többiek, ha meghaltak, az égbe jutottak, ez él, és máris a pokolba került. Egy pogánynak lett feleségévé, aki két asszonyt tart, miként a törökök. Egy fejedelem leánya! Nem asszonya, csak együtt élő társa - egy kámzsás barátnak, aki magát királynak csúfoltatja.
Hogy tűrheti ezt az egész keresztény világ? A római pápa, a bosnyák király, a magyar király és Ráma hercege, a hatalmas Velence, a büszke Raguza és a keresztes hadak vezérei? Mit rohannak Palesztinába szaracént üldözni; hisz itt vannak a leggonoszabb szaracénok: a daviditák, az uskókok, a warángok!
Küldözte is a fiát, Brankót a szomszéd fejedelmekhez, felszólítva őket, hogy ha tudtak nemrégiben hadakat küldeni őellene a mosszori várhoz, hogy a patarén hitet leesküdtessék vele, ám ültessék fel a hadaikat most, mikor igazi istentagadók emelik föl a fejüket az egész kereszténység truccára; ezeket sújtsák le, ő is segíti őket ezernyi ezer harcosaival! Azonban mindenünnen leverő hírekkel érkezett vissza Brankó. A bosnyák király nem jöhet, mert a szerb császárral van összeakadva; a rámai herceg pedig fellázadt a magyar király ellen, azok most egymást ölik; Coelestin pápának az a fő-fő gondja, hogy új keresztes hadat gyűjtsön; Raguza főnöke, Damiani Júdás maga is a daviditákkal tart; Velence ingyen nem tesz semmit.
- És mégis el kell őket pusztítani! Bele kell hányni a ,,gerli" be a többi rabló népek csontjainak halmára, öregét, apraját, az utolsó szopósgyermekéig! - dühöngött az öreg knéz, öklével ütve a falakat. S attól pedig csak az ökle lett kormos.
És azalatt benőtte az udvarát az árvacsalán, a seprűlaboda, a maszlag, a bürök, a bolondító csalmatok, a gyepűbodza; mindazok a növények, amik szeretnek az emberektől elhagyott helyeken tenyészni, a várromok általános örökösei. Senki sem irtotta itt őket.
Egyszer a kőlépcsőket benőtt gazszövevényen keresztül egy sánta nyomorékot lát felfelé bicegni a knéz nagy magányosságában; a szíve nem akart rá emlékezni, de a szemei mégis ráismertek: a legöregebb fia volt az, a Vuk.
- Hát te mért jössz haza? - mordult rá mérgesen.
A Vuk görbe is volt, sanda is volt, szőrös képe, hosszú szakálla, mint egy bölénynek.
- Neked jó hírt hozok.
- Akkor bújj ki a bőrödből, s egyenesülj fel!
- Annál jobbat hozok. Az Új-Jeruzsálem el fog pusztulni bizonnyal.
- Ki pusztítja el?
- Én.
- Te! Te lidérc! Te embervakarcs! Te nagymogul a békák között. Te vagy talán a ,,pilinkó", aki az anyja levágott lábujjából támadt, hogy a sárkánytól elragadt bátyjait megbosszulja?
- Én vagyok az.
- S hogyan pusztítod el?
- Ezzel a mankóval.
- Eddig csak szörnyeteg voltál, most már meg is bolondultál.
- Nézz csak ide - monda Vuk a mankója támaszkodóját lecsavarva a botjáról. A bot vasból volt, és belül üres.
- Tudod-e, mi lakik ebben? Az, aki milliókat elpusztít, az, akitől százezerek rettegnek. Egy féreg. Csak várj, majd mindjárt előjön.
És nehány perc múlva kidugta a bot nyílásán a csápjait egy kis szennyes fehér puhány, a levegőben tapogatózva.
- Látod e férget? Ezt úgy híjják, hogy a ,,hajófúró". (Teredo navalis.) - Ezzel a bot likas végét odatámasztotta a nyomorék a karszék oldalához, amelyen az apja ült, aztán magyarázta tovább annak a természetét. - Ez az a pusztító féreg, mely a Veres-tengeren járó hajók fenekeit két-három esztendő alatt úgy összevissza fúrja, hogy a víz beléjük tódul; ez őröli össze a velencei Lídó vastag cölöpjeit, úgyhogy azokat minden hét esztendőben meg kell újítani; ez dönti le a németalföldi töltéseket, hogy a tenger városokat, tartományokat elönt, ez a hajósok és tengerparti lakók réme: a furdancs.
- Hát mármost mit vegyek én magamnak ezen a férgen?
- Egy várost, népestül. Amiről te éjjel-nappal álmodol: az Új-Jeruzsálem. Épült a Branta-völgy előtti tengeröbölben. A Branta-völgyet elzárja fenn a három tüzes szentek kolostorának a hegylapálya. Ezen a lapályon van egy tó, amely a Nabukodonozor sziklájából eredő hévízforrásból gyülemedett. Ez a tó nedvesíti azt a mohos lápot, amelyben az odazarándokoló lázárok százával áztatják testüket. E roppant vízmedencét a völgy felől hatalmas gát zárja el. Ez a gát nem kőből van építve, hanem erős, levert égerfa cölöpökből. Azért nem építették azt kőből, mert azon a vidéken igen gyakoriak a földrengések: alatta kell lenni a pokolnak, azért jön ki belőle az a forró víz. Az égerfa ellenben nem rothad meg a vízben. Mármost hát halld meg, hogy mit végeztem én! Amióta az Új Jeruzsálem kikötőjébe távol országokból jövő hajók járnak, azok ott a féregrágta fenékpalánkjaikat újakkal helyettesítik s a korhadtakat kidobálják a partra. Én mindennap lejártam a sánta lábammal a partra, s a mankóm üregét teleraktam ezekkel a furdancscsigákkal. Azután felbicegtem megint s a mankómból beleeregettem a csigákat a tó vizébe. S a meleg vízben ez a faj rémségesen szaporodik. Három-négy esztendő alatt egészen össze fogják őrölni az egész gátat. Senki sem gondolhat rá, hogy ezek a tengerlakó csigák oda fel, a magasban levő tóhoz eljuthassanak; végezhetik csendesen a munkájukat. Mikor aztán jól elvégezték, akkor csak egy csendes földindulás kell hozzá, hogy az egész gát ledűljön, s azzal a tömérdek tó, mint az özönvíz egyszerre leomoljon a Branta-völgybe. Az aztán elsöpri magával a tengerbe az egész Új-Jeruzsálemet, minden benne lakójával együtt úgy, hogy még a nyoma sem marad, amiről megtudják, hol volt valaha!
- Jer, hadd szorítsalak agyon! Te legdrágább fiam! - kiálta a knéz, széttárva prémes kaftánját, s beletakargatva nyomorék fiát, s összevissza csókolgatva annak vadállathoz hasonlatos arcát. - Te vagy az én nemzetségem bosszúállója. Tied az áldásom!
Mikor a nyomorék a mankóját elvette a szék mellől, a hajófurdancsnak a feje már bele volt ragadva a karszék fájába. Éhes volt a féreg: mohón kapta a prédáját. Az a karszék egy darab tölgyfatuskóból volt vágva.
- Ezt hagyd itt nekem. Ez lesz az én időmutatóm.
- Valóban az lesz - monda Vuk. - Hallgathatod egész nap a percegését. S ha majd az ülőkéd túlsó oldalán kidugja a fejét, akkor tudhatod, hogy az Új-Jeruzsálem utolsó napja eljött. Addig - legyenek jó álmaid.
- Maradj meg itt nálam.
- Nem lehet. Sietek. Még folytatni kell a munkát. Aztán ott akarok lenni, mikor ez megtörténik. Ott fekszem a gáton. Hallgatom a földre tett fülemmel a férgek őrlését, lesem a kősziklák tompa mordulását, s majd ha megrázkódnak, ott akarok lenni azon a látványon, mikor a világ felfordul, s a hátára ülni a fellázadt hullámnak egy kitépett cölöpön, s onnan ordítani, mint a sárkányparipáról: ,,Itt jövök, uskókok, hajcihéj! Fel a táncra!"
Az öreg knéz megdicsőülten csókolgatá meg e prófétáló ajkakat, s sajnálkozva rebegé:
- Adnék neked valamit az útra, de magamnak sincs semmim. Mindenemből kipusztítottak a gonoszok. Brankó bátyád rosszul lát el, mind eltagadja, ha valami zsákmányt ejtett. A sáfár mindennap hoz fel egy sült birkát, de annak csak a fejét kapom meg, a farkát még a sütésnél ellopják, a többi részét meg a Tirimir bátyád után küldöm, aki a Bludáron aláment száz vitéz junákkal az uskókokat üldözni, s azóta elő nem jött, pedig egyre várom.
- Hát csak várjad, öreg. Nekem nem kell semmid. Megélek én szépen. A fejedelmek töprenghetnek a sorsuk fölött, hogy mi lesz belőlük; a koldusok nem féltik magukat. Még inkább én hagyok itt valamit. Tudtam, hogy te itt ínségben vagy. Jártomban-keltemben sok alamizsnát kaptam. Meggyűjtöttem, itt van az erszényben. Neked hoztam, tartsd meg.
S azzal átadott az apjának egy bőrzacskót, amibe egynehány arany volt csavarva, s azzal bicegett vissza, a mankójára támaszkodva, alamizsnát szedni s hajófurdancsokkal fizetni érte.
Az öreg knéz pedig ott maradt a kormos várfalai közt, és várta, hogy mikor tér vissza a Tirimir fia a Bludár labyrinthjából, s mikor fúrja keresztül a hajófurdancs a tölgyfaülőkéjét.









Jókai Mór: A három márványfej


XXX. Az egérfogó
A láz gyorsan halad! A siker, melyet a daviditák kivívtak, valóban az volt: vészes tévtanaik az egész tengerpartot behódították. A diadal mámora egészen elvakítá őket; azt hitték, hogy már nincs ellenség.
Az igazi ellenség pedig csak azért engedett át nekik minden tért, hogy elhitesse velük teljes győzelmüket.
Damiani Júdás hatalma tetőpontján látszott állni. Legnagyobb ellensége, Velence is szövetségét kínálta cserébe az eddigi torzsalkodás helyett. Felszólítá, hogy az új keresztes hadak szállítását együtt vállalják el a velencei és raguzai gályákon. Ez a megtisztelés nagy haszonnal is kecsegtetett. A raguzai fiatal nobilik, akik a régi erkölcs és szokás szerint a nősülést a meglett kor feladatának tartották, s nem követték a gyönyör és könnyelmű mulatságok újkori divatját, hanem testedző küzdelemben, harci dicsőségben kerestek az ifjú, pezsgő vér számára kielégítést, mind felesküdtek a keresztes vitézek zászlói alá, s indulni készültek a Szentföldre. Itthon csak a szibariták maradnak. Velük együtt készülnek útra az ájtatos papok, a szigorú egyházi rendet követő szerzetesek: nem állnak útjában a testi örömök apostolainak.
Amint ezektől megtisztul (!) a város, akkor azután meg lehet kísérteni az utolsó csapást, behozni II. Cajus pápát Raguzába: megnyitni előtte Szent Balázs templomát; s a hitszakadást világraszóló módon kikiáltani.
Az alkalom, mely e célra ki volt szemelve, a húsvét ünnepe leendett.
A velencei hajóhad, melynek rendeltetése volt a raguzaival egyesülten a frank és német keresztes hadakat felvenni, megjelent Raguza előtt, s ott a magas tengeren horgonyt vetett.
A velencei admirál, Blandino Máté elébb maga ünnepélyes látogatást tett Raguzában, s részt vett a tiszteletére rendezett mulatságokban. Nagy indulgentiáját tanúsítá azáltal, hogy pompás ajándékokat hozott Monna Teresina és Monna Barbara számára, éppen úgy Lubomira és Milenka királynéknak is: ezáltal fejezve ki a daviditák szokásai iránti tiszteletét.
A nagyhét napjai következvén, a világi mulatságoknak meg kellett szűnniök; a velencei admirál visszatért a tengeren horgonyzó hajójára. Azonban meghívta szíves vendéglátásra mind Damiani Júdást, mind Boboli Jánost.
Mind a ketten megígérték, hogy viszonozni fogják a látogatását.
Az olasz azonban csak ,,kötve hisz a komának". Damiani Júdásnak gondja volt rá, hogy kíséretül vigye magával a magyar helyőrség legkipróbáltabb vitézeit, azoknak hadnagyával, Bennessával együtt.
Nem is álmodta, hogy Pirro Bennessa legnagyobb hívéből hogy változott át elbuktató ellenségévé. Ő és Boboli Péter titkos szövetséget írtak alá a velencei dózséval, mely szerint Velence megszabadítja Raguzát a zsarnokától és az eretnek apostoltól, s ennek az árában Velence fennhatóságot nyer Raguza fölött, s egy kinevezett grófja fog székelni a köztársaságban, s ezzel megszűnik Raguza függetlensége. Ezek igazán a földet adták oda maguk alól, hogy megtartsák vele az eget. Tökéletes igazuk volt! Az idegen zsarnok ütése nem fáj úgy, mint a honfitársé.
Midőn Boboli János rászánta magát, hogy ő is megtegye a látogatást a velencei admirálhajón, nagyon eszében tartá, hogy ott az ő számára kelepcét is vethetnek; s nem indult neki oly könnyűszerrel, mint a rettore. Ő magával hozta a waráng hajóhadát, a kerekes liburnákat Dávid király személyes vezénylete alatt. Ezek is fel voltak ajánlva a hitetlenek elleni hadjáratra: tehát mint jó barátok közelítettek a velencei hajóhadhoz.
Boboli János azon a liburnán szállíttatá magát az admirálhajóhoz, amelyen Dávid király maga vezényelt.
Mikor búcsúzva kezet szorított vele, azt mondá neki:
- Lehet; hogy engem itt kelepcébe csalnak. A velenceitől minden kitelik. Ha én ezt a gyöngyös süvegemet ezzel a három piros tollal a levegőbe felhajítom, az azt tudatja veled, hogy árulás történt velem: veszélyben vagyok. Akkor te tudod, hogy mit cselekedjél.
- Tudom. Bízd rám - mondta Dávid király, s kezébe fogta a hosszú póznára tűzött kereket, mellyel a hajósainak vezénylő jelt szokott adni.
Damiani Júdás és Boboli János egyszerre hágtak fel, két oldalról jövet, a velencei admirálhajóra. A magyar testőrök és Pirro Bennessa csatlakoztak hozzájuk.
A hajó födélzetén pompás bíborfüggönyű sátor volt felállítva, a látogató magas vendégek a kétfelől sort képező fényes öltözetű velencei alabárdosok között haladtak odáig.
Akkor két hajóapród félrevonta a sátor függönyeit, s azok közül kilépett az ősz Boboli Péter.
Kezében tartá kivont kardját. Tetőtől talpig páncél volt rajta.
- Damiani Júdás, Raguza zsarnoka, és te hitetlenek királya, Boboli János! - szólt az öreg nyugodt, kemény hangon. - Én titeket a raguzai köztársaság nevében elfoglak!
Damiani Júdás hirtelen kardot rántott, s kísérő testőrei közé vonult vissza, védelemre készen; azonban egyszerre megbénult a karja, amidőn Pirro Bennessa megragadta a kezét hátulról, s a saját testőrei kifacsarták a kardot az ökléből. Látta, hogy a saját hívei által van kiszolgáltatva az ellenségeinek.
Azonban Boboli Jánosnak volt annyi ideje, hogy a süvegét felhajíthassa magasan a levegőbe, mielőtt a kezeit bilincsekbe verhették volna.
- Bírátok előtt álltok! - kiálta Boboli Péter.
- Még nem! Dávid király is itt van! - mondá János.
Akkor aztán betömték a száját.









Jókai Mór: A három márványfej


XXXI. A harc
Dávid király magasra emelé a kerekes rudat.
Erre a jelre a warángok egyszerre mind behúzták az evezőiket, s a liburnák elkezdtek a kerekeikkel dolgozni. Négy waráng dereglye sikamlott sebesen a sima tengertükrön orrával az admirálhajó oldalának.
Azonban a velenceiek sem voltak készületlenül. Gyorsabban mint a warángok liburnái, iszamodtak elő a gálya mögül harcosokkal megrakott dereglyéik, amelyek a közeledő ellenség rohamát felfogták. Most tűnt ki a warángok fortélyának az előnye. Ők nem bízták a liburnáikat az evezőkre; a kerékhajtó bodont egyformán taposták az ökrök jól védetten, s az összes harci legénység használhatta a fegyvereit. A legelső fegyver volt a parittya. ,,Csak a kormányost célozd!" volt a jelkiltás. A velencések dereglyéire, mint a zápor hullott a parittyakő, s egyik ember a másik után dűlt ki a kormánytimon mellől, ami tétova irányt adott a dereglyéknek. Magukat a fegyvereseket nem kopogtatták kavicsaikkal a warángok: azoknak nem ártott az; egymást fedő pajzsaik ércpalánkot képeztek fejük előtt. És akkor hirtelen megszüntetve az egyik ökör taposó rohamát, a liburnák, mint az úszó hal, oly sebesen kanyarodtak félkörbe, s oldalba kapták a dereglyéket. A liburnának az orrán volt két hegyes vasagyara, a víz alatt pedig egy hosszú egyszarvúja: a felső a dereglyéknek, az alsó a gályáknak szólt. A velencei hajósok hirtelen igyekeztek a járműveiket elfordítani a roham elől, s csáklyáikkal félretaszítani a liburnát; egy dereglye azonban, melynek kormányzóját éppen akkor szédíté le egy parittyakő, nem volt eléggé gyors a félretérésben, azt a waráng liburna agyarára kapta, s egy pillanat múlva fel volt döntve a dereglye, harcosaival, evezőseivel együtt; a sok emberfő ott úszkált a táncoló hullámokon. Erre a többi gályáktól is előrohantak a dereglyék.
Most Dávid király a feje fölött tartott kerekes póznáját megpörgette az ujjai között, mely jeladásra az egész waráng hajóraj megindult félhold alakban a velencei hajók felé, s elfogadta a nyílt tengeri harcot.
A velencei hajósok is gyakorlott, harcedzett vitézek voltak a tengeren. Diadalaikról a szaracénok és mórok sokat beszélhetnek. A waráng méltó ellenfélre talált bennük. De az ő részükön volt a vitézségen kívül még a ravaszság is. Amilyen gyors volt a támadásuk, éppen olyan hirtelen tudtak hátat adni. Hajóik farral éppen oly ügyesen tudtak előrehaladni, mint orral, s olyankor egyszerre minden harcos evezőre kapott, s a lapátkerékhez adva a testi erőt is, elhagyta az utánanyomuló ellenfelét. Ezzel a csellel sikerült nekik a velencei dereglyéseket a horgonyon álló gályáktól jó távolra elcsalogatni.
Ezt a körülményt nem hagyta Dávid király felhasználatlanul. Amíg a királyfi, Solom a waráng hajóraj balszárnyával a hátráló cselt folytatta a cadmaei sziklák öble felé: Dávid király három liburnával ott állt mozdulatlanul az admirálhajóval szemben. Ekkor egy jeladására egyszerre nekilódult mind a három a nagy háromárbocosnak. Annak volt kétszáztíz evezőse, akik hármasával ülve a külső gályatornácon, egy-egy hosszú evezőt feszítettek együtt. Azonkívül volt háromszáz lándzsás vitéze, nyolcvan lövésze számszeríjakkal ellátva. A födélzetén három kőhajító balista; egy dárdalövő csappantyú mind a két oldalán, s a hátulsó fatornyában, ahonnan az admirál vezényelt, volt elhelyezve a görögtűzvető gép, melynek bizánci tűzmester volt a kezelője. Azonkívül a gálya oldalain levő ablakokból mindenünnen fényes réz kosfejek meredeztek elő, melyeket lódító lánccal taszítanak neki az ellenséges gálya oldalának, ha az össze talált kapaszkodni a hajójukkal.
És ezt a hatalmas szörnyeteget merte megtámadni Dávid király a maga három liburnájával. Ahogy megtámadják a fizeterek a nagy cethalat.
Dereglye nem állt az útjokban; az vagy fel volt már forgatva, elsüllyesztve, vagy összeakaszkodott az ellenség dereglyéivel, amikor aztán a párkányon álló harcosok kopjával, szekercével öldökölték egymást.
Az admirálhajó felhúzta a horgonyait, s kifeszített vitorlákkal, mind a hetven evezőjét mozgásba hozva, zúdult neki a nyomorult liburnáknak, hogy magával a nehéz tetemével legázolja őket. De azok hirtelen elsiklottak mellette; s a warángok nehéz szekercecsapásai alatt a hosszú evezőlapátok csonkára töredeztek.
Dávid király vezérliburnája a gálya hátuljába került. Maga a király fogta a kormányrudat. Volt vele ötven harcos; a rézlánc övön kívül egészen meztelen, csak a négyágú pajzs a védelmük; kezükben kopja és szekerce. Maga Dávid király egy egész nyers ökörbőrt visel palást gyanánt, úgy, hogy a szarvas fejbőr a fejére volt húzva, sisak és korona gyanánt.
Valamennyi íjász mind őt veszi célba; de a nyilaik nem találják őt el. Az a hit róla, hogy nem fogja semmi fegyver. Lövöldözhetnek ahhoz!
Ez ellen az ördög ellen csak a pokoltűz segít!
A bizánci tűzmester lövésre ajzza a tűzvető gépet, s mikor a hátrafeszített vaskanál a fogaskerék utolsó rovátkájához ér, hirtelen meggyújtja kanóccal a belétett pokolszerveket, s amint a következő pillanatban a gép pecke felpattan, a visszarúgó acélkar messze köpi a vaskanalából a sziporkázó tűzcsillagot, mely ahová leesik, olthatlan lángot gyújt, s ha egy szikrája embertestre hull, azt csontig égeti. A szikragomoly jól volt célozva: egyenesen Dávid király felé repült. A király hirtelen lekapta válláról a nyers ökörbőrt, s azt a két karjával szétfeszítve a feje fölött, mint gyermekjátékban a labdát, elkapta a tűzgomolyt, a nyers bőrbe hirtelen összeszorította, s aztán két kézre fogva az egészet, egy hatalmas lökéssel felhajította a gálya evezőtornácára. A görögtűz ott repesztette szét az ökörbőrt, s aztán szórta szerteszéjjel a veszedelmes szikráit, a gályapadhoz láncolt rabok között halálordítást támasztva.
Tehát még a pokoltűz sem árt az ördögnek, azt is visszadobja. A hajósoknak a saját gályájuk oltásáról kellett gondoskodni, homokkal, rádobált pajzsokkal paráholva a harapózó lángot; s ezalatt döngöttek a warángok ütései a gálya oldalán, amint a vaskapcsokat beleszegezték, amiken mint lajtorján kapaszkodnak majd fel a gálya tetejére.
S amíg e harc folyik a víz fölött, a vizek mélyében is csendesen halad az orvtámadás. A waráng búvárok fúrják a gálya fenekét.
A magyar történelem is hoz fel ilyenre példát. Mikor I. Endre király alatt német Henrik hajóit a Dunán mind kifúrta a búvár Kund.
Azonban a velencei hajók nem dunai burdzsellák, hogy azokkal egy ember meg egy fúró könnyen elbánhasson. A warángoknál egész csapat végezte e munkát. A hadgálya feneke vastag rézlemezzel volt borítva. Azt elébb az egyik búvárnak hegyes kajmójú pörölyével keresztül kellett ütni. Akkor egy második búvár jött a fúrójával, s a fúró nyelét a mellének feszítve, elkezdé azt a gálya palánkjába facsarni. Mikor a lélegzete elfogyott, jött a második, a harmadik búvár, felváltották egymást, míg elég mély a fúrt lyuk. Azonban még ezen keresztül egy hét alatt sem telne meg a gálya vízzel. Azt tették hát, hogy a fúrt lyukba egy tülköt tömtek tele oltatlan mésszel, melynek a nyitott része apró kaviccsal volt elzárva, s az ismét sodronnyal bekötve, hogy a kavics ki ne hulljon. Akkor aztán magára hagyták a művüket. Az oltatlan mészből a vízben kifejlő gáz inkább a palánkon tört keresztül, mint hogy a kavicsdugaszt taszítsa ki; azt már tudják a bányászok; s nemsokára emberfőnyi rés lett szakítva a gálya fenekén.
E harc ott ment végbe az Új-Jeruzsálem kikötője előtt. Ez akkor is tele volt hajóval.
Az egész uskók nép, a davidita lakosság mind kicsődült a partra, a warángok merész harcát nézni a velencések ellen. Ha ezeknek lett volna bátorságuk, evezőre, fegyverre kapni, s belekeveredni a csatába a maguk gályáival, bizony kétségessé tehették volna a harc kimenetelét; de hát csak a szájuk volt nagy, beérték azzal, hogy a hajók vitorlarúdjairól ujjongtak biztató rivallást a waráng szövetségeseknek, s nézték pipogya tétlenséggel a harc lefolyását.
- Ejh, ti ügyetlenek! - kiálta Boboli Péter az íjászokra, akik hasztalan lövöldöztek a waráng király felé. - Ide azzal a számszeríjjal, majd én veszem célba!
S azzal kivette az egyik lövész kezéből a nyíllövő peckes tegezt.
De mielőtt a nyílvesszőt beléhelyezte volna az ágyába, a kebléből elővett egy kis hegykristály palackot, s abba belemártotta a nyíl hegyét. Csak egy karcolás az így megmérgezett nyílheggyel, s a leghatalmasabb óriás halottá dermed tőle.
Boboli Péter célba vette Dávid királyt; a nyíl odatalált a hős mellébe. A király felordított; oly hangosan, hogy az az egész csatazajt túlzengte, s azzal végigesett a hajóban halottan.
Dávid király elestével egyszerre elveszték a warángok a szívüket.
- A király elesett! - hangzott egyik liburnától a másikig.
S azzal egyszerre abbahagyta mindenki az ostromot; akik már fenn voltak az admirálhajó evezős párkányán, leugráltak a tengerbe, s úszva igyekeztek a liburnáikhoz eljutni, a warángok szekercét, kopját eldobtak a kezükből, az evezőket kapták elő, s az egész liburnaraj igyekezett őrült gyorsasággal a cselből hátravonult társaik után a cadmaei sziklák felé menekülni.
A velencei dereglyeraj és a gályák harcos népe diadalordításban tört ki a félelmes ellenség megfutamodására; hanem az admirálhajón nemsokára az örömriadal a rémület zűrhangjába kezdett átkeveredni: a gálya féloldalra hanyatlott, a tetőn állók csuszamodtak a padlón; a hajófenékből kétségbeesett halálordítás hangzott fel: ,,A gálya süllyed!" A búvárok munkája sikerült.
A győzelmi mámorra rettenetes fölébredés következett, ,,elveszünk!" ordítá minden ember, s futott előre-hátra, nem hallgatva az admirál és a hajókapitányok parancsszavára. A dereglyék, amiken a hajós nép menekülhetett volna, mind a warángokat üldözték.
A kormányos azon igyekezett, hogy valamelyik szomszéd gálya közelébe vitorláztassa a nagy hajót, ahonnan a hajósnép mentésére segélyt nyújthatnak; a kapitányok rekedtté kiabálták magukat, a matrózoknak parancsot osztva a mellékvitorlák bevonására, a felesleges hajótehernek a tengerbe dobálására; az evezőpadhoz láncolt gályarabok üvöltöttek halálfélelmükben, míg a hajóácsok szekercéikkel a folyvást égő palánkokat hasogatták le, amiket a görögtűz meggyújtott; a nagy zűrzavarban senkinek sem jutott eszébe, hogy a harc megkezdése előtt a két fejedelmi foglyot, Damiani Júdást és Boboli Jánost a hajó mélyében levő zárkákba csukták el. Azok most ott fulladnak.
De valakinek mégis eszébe jutott valaki.
Az édesapának az egyetlen fia.
- A fiam! - ordítá Boboli Péter, s kétségbeesetten rohant alá a lépcsőkön, amik a zárkákhoz vezettek.
Két átelleni zárkába volt elzárva a két fogoly. Az egyik, mely a hajó víz felé hajló oldalán volt, már egészen megtelt vízzel, amelyik fogoly abba volt zárva, az már nem volt ennek a világnak a lakója. A második rekesz azonban még egy szegletével kiemelkedett a vízből, ebben még élő ember lehet.
Boboli Péter fejszét hozott magával, s feltörte az ajtót. Az eléje tóduló víz tetején a fiának a szép, férfias fejét pillantá meg. Még élt. Szemeiben megvillant az élve maradás öröme.
Hanem amint azt az arcot megpillantá, mely börtöne ajtajában megjelent előtte, az öröm egyszerre az ijedtség, az elkeseredés torz kifejezésének adott helyet arcán: nem apja; bírája, hóhéra volt az! Boboli János egyszerre lebukott a víz alá, melyből csak a feje látszott már elő; most az is eltűnt. Meg akarta magát fullasztani, s lefeküdt a zárka fenekére.
De az apa odarohant hozzá, s utánabukva a víz alá, megragadta a fiát szép hosszú üstökénél fogva.
A fogolynak a kezei hátra voltak kötve; nem volt képes a küzdelemre, de lábait nekifeszíthette az ajtóragasztónak, hogy kivonszoltatását megakadályozza. S aki időt nyer - halált nyer. A hajó egyre mélyebben süllyedt alá: a víz mindkettőjük fejét elborította már.
Azonban Boboli Péter részén volt a hidegvér, s a víz alatt ez a hatalom. Míg a fia kétségbeesve hánykódott kezei között, ő gazdálkodva tartotta vissza lélegzetét; egyszer aztán a fia eszméletlenül tört össze, akkor nyalábra fogta, s kereste a lépcsőt, amelyen idáig jött. Az is több fokkal a víz alatt volt már. Sietni kellett.
Fenn a hajótetőn iszonyú volt a tombolás. A harcosok segélyért ordítoztak a távozó dereglyék után; a gályapadokon a rabok láncaikat tördelték, nem gondoltak az evezésre; az lehetetlen is volt már, mert a hajó féloldalra volt dűlve.
Amint Boboli Péter drága terhével a vállán feljutott a közép födélzetre, ahol a matrózok hirtelen összetákolt gerendákból igyekeztek mentő tutajt rögtönözni, valaki megragadta a palástját hátulról.
Visszatekintett. Pirro Bennessa volt az.
A hajómellvéd egy csapóajtaján dugta ki a fejét.
- Csitt! - susogá Pirro - utánam jöjj! Itt a mi bárkánk!
A raguzai bárka, amelyen Pirro jött az admirálhajóhoz Damiani Júdással, nem vett részt az ütközetben, s amint a nagy veszedelem kiütött a gályán, a magyar testőrök hirtelen igyekeztek azt biztosítani a maguk számára, hogy más el ne foglalja. Csak Boboli Péterre vártak még.
- Elébb ezt vegyétek át. Jó helyre fektessétek! - szólt az öreg, elalélt fiát Pirro vállára helyezve.
- Él még?
- Szent Balázs adja, hogy éljen!
Pirro továbbadta a félholtat a kötéllajtorja alsó fokán álló hadnagyának, így jutott az le a bárkába; ott végigfektették a fenékpadon.
Utolsó volt Boboli Péter, aki a bárkába leszállt.
Senkinek sem volt gondja búcsút venni a velencei admiráltól. Eltávozásukat nem is vette észre senki, mert a hajó arrafelé dűlt meg, s minden ember az ellenkező oldalra menekült.
A raguzai evezősök nekifeszítették a lapátot, s a bárka tovasikamlott. Egy láncáról leszabadult rab utánuk úszott, s belekapaszkodott a bárka horgonyláncába. Annak a fejére ütöttek egyet az evezőlapáttal, s aztán elmaradt.
Most aztán odatérdelt Boboli Péter fiának élettelen teste mellé, s ölébe vette annak a fejét.
Az arc halotté volt. A félig nyitott szemek tört szivárványa felfelé fordulva, az ajkak nyitva: minden mozdításnál tengervíz buggyan belőlük elő; ahol piros volt az arc, ott most szederjes foltok vannak, homloka feldagadt, tán a küzdelemben kapott ütődéstől.
Az apa oly gonddal igyekezik őt az életre visszahozni. Maga vetkőzteti ázott ruháiból; fülével hallgatja, ver-e még a szíve? Megdermedt karjait mozgatja, fejét térdére helyezi, tagjait dörzsöli. Majd érvágót vesz elő (anélkül okos ember sohasem jár), eret vág a karján; a vér még fecskendezve tör elő: még van élet benne! A vérsugár még testvére a napsugárnak! Aztán ajkára teszi az ajkait, s lélegzetét átfújja belé; míg egyszer a nyugvó mell lassan emelkedni kezd, a félig nyitott pillák lecsukódnak, az ökölre szorított kéz ujjai szétterjednek: a tetszhalott életre tér. Csak álomra elébb.
Milyen nagy az öröme az apának, hogy fiát megmenthette. Mégis szerette őt.
Pirro Bennessa részvétteljesen nézte az öreget. Senkit nem hítt az segélyül: maga végzett mindent.
- Boboli Péter, te nagyon örülsz annak, hogy fiadat megmenthetted a haláltól.
- Hogyne örülnék? Egy olyan csúf haláltól. Amilyenre csak egy Damiani Júdás volt méltó, akinek az életét úgy kellett befejezni, mint egy könyvből kitépett lapot, hogy senki ne tudja róla, mi lett a vége. De Boboli János neve fényes, ragyogó tünemény, akiről fel kell jegyezni a csillagászoknak, hol volt a zenitje, hol volt a nadírja!
- Tehát ha úgy szereted a fiadat - folytatá Bennessa -, azt tanácslom neked, vidd magaddal Lacromába, s rejtsd el ott, nem fogjuk üldözni; legyen benne örömed sokáig. De Raguzába ne hozd.
- De én éppen Raguzába fogom őt vinni - mondá az agg patrícius. - Mert nem azért szabadítottam meg a fiamat a csúf haláltól, hogy gyönyörködjem benne, hanem hogy átadjam őt a bíráinak; s amilyen fényes volt az élete, legyen olyan híres, nevezetes annak a vége is. Boboli Péter megmentette a fiát - a vérpad számára!









Jókai Mór: A három márványfej


XXXII. A harangkongás
A süllyedő admirálhajón a zűrzavar közepett a hajónagyok igyekeztek megmenteni a legbecsesebbet: először is a hajó védszentjének, Szent Katalinnak ereklyeszekrényét, az oltárkészleteket, a hajóhad pénztárát; ezeké volt az egyetlen díszbárka, mely a hajófödélzethez volt láncolva; ezt bocsáták a szomszéd gályához legelébb, mely lassan tudott a süllyedő hajó felé közeledni evezőivel. E percben teljes szélcsend állt be; a vitorlák mind lohadtan csüggtek alá árbocaikról.
A segélykiáltó tülökszó elveszett a harci lármában, amit az összekeveredett dereglyék harcosai támasztottak, folyvást távozva a gályasortól.
A tenger ilyenkor veszi fel ünnepi pompáját: foltonkint tarkállik, akárcsak egy tündér hímezte szőnyeg: a láthatár felé, hol az éggel összeér, ezüstszínben játszik, míg a partok előtt hihetetlen merész ecsetvonással zárja el a tarka képet egy széles sötétkék sávoly. Csak néhol húz rajta egy keskeny fűzöld csíkot valami végigsuhanó fuvallat, mely egy pillanatra feldagasztja annak a gályának a vitorláit, melyet útjában talál. A nap bálványképe még nem tükröződik vissza a tengerből a parton állók szemébe, mert még alig haladta meg a Vellebit hófedte ormait, kora reggel lévén.
Az Új-Jeruzsálem lakói mind kicsődültek a kikötő gátjára, onnan bámulják az érdekes látványt: a két dereglyehad közötti harcot, mely éppen az ő tengeröblük előtt vonul végig. Különben is pihenőnap van: húsvét szombatja; processiók, templomjárások ideje. A daviditák éppen úgy megünneplik a Krisztus halálát és feltámadását, mint a többi keresztények; hisz a názáretbeli Jézus anyai ágon egyenes utódja Szent Dávid királynak.
A hirtelen kitört harc okát mindenki sejti itt. A waráng liburnahadat azért vitte magával János király, hogy ha a velencések árulást követnek el ellene, azt hívei megtorolják.
A partról jól lehetett látni a warángok vakmerő támadását, s aztán visszavonulásuk után az admirálhajó veszedelmét.
Az uskókok örömujjongása köszönté e látható sikert. A warángok ismét megmutatták, hogy mit tudnak. Ilyenkor aztán az üldözők elől gyorsan vissza szoktak vonulni sziklás kikötőjükbe, melynek vészei közé idegennek behatolni bizonyos hajótörés.
A nap a reggeli tizenöt órát mutatta az égen, amidőn egyszerre megváltozott a tenger ábrázatja. Anélkül, hogy egy szellő keletkezett volna, hirtelen sötétzöldre vált a széles víztükör nagy messzeségben, a habok elkezdtek táncolni: nem úgy, mint midőn a szél torlasztja őket barázdákra döntve, de mintha csupa ugrókút szökellne felfelé rendetlenül, egymásnak ütődve, néhol ívnek hajolva, s a hullámtáncban valamennyi dereglye és liburna bukdácsol, kalimpázik, orrával, farával fel- és lesüllyedve, csúffá téve a kormányt, evezőlapátot.
E megfoghatatlan tünemény közepett valamennyi tengerész fülét megüti egy vérlázító hang: az Új-Jeruzsálem templomának tornyaiból harangszó hallik.
Hisz ezek pogányok és Krisztus-káromlók!
Akik nagyszombat reggelén megkondítják a harangjaikat; a világba kiáltva a kihívó gúnyt, hogy nem utaztak e napon a harangok Rómába!
A velencések haragja a harangszó hallatára egyszerre az Új-Jeruzsálem ellen fordult. A warángokat hagyták menekülni a maguk búvókikötője felé, amelynek vészeit minden pilótájuk ismerte, s mintha közös parancsszavuk lett volna rá, nekifordultak az elátkozott városnak.
Úgyis ki volt arra mondva az ítélet: el kell pusztulnia a föld színéről! Ez a harangszó csak sietteté a végrehajtást.
Nehány dereglyének a parancsnokai észrevették azalatt, hogy az admirálhajó árbocai félre vannak dőlve, s egyszerre visszafordultak a süllyedő gálya segélyére; a nagy tömeg azonban, mint egy zárt falanx nyomult a Branta-völgyi kikötő felé.
Az akkor is rakva volt kereskedőhajókkal; jó hadizsákmány a hajósoknak. Azoknak a tengerészei nem is gondoltak ellenállásra; hanem amint észrevették, hogy a velencések támadása őellenük fordul, menekültek ki csónakjaikon a partra, telekiabálva rémhírrel a várost, hogy itt jön az ellenség a tenger felől.
Odabenn azonban még nagyobb rémületre találtak: a lakosság eszeveszetten rohant az utcákon, hanem némán! Ennél a veszélynél elveszti az ember a szavát. Ha tűz van, ha árvíz jön: tüdőszakadásig ordít a halandó, de mikor a föld alatti ellenség jön, akkor a rémület néma.
Az, aki a tornyokban a harangokat kongatta, nem a hittagadó davidita nép volt: hanem a földrengés.
Már napok óta rebesgették azok a lázárok, kik a mohásból lejöttek a kikötőbe alamizsnát szedni, hogy a tüzes szentek kolostoránál szokatlan tünemények járják: a Nabukodonozor üregéből rendkívüli tömegben omlik elő a forró víz, zavaros, iszapos keveréket okádva a tóba, mely már egész a gát párkányáig megtelt, s abból oly nehéz gőz párolog fel, hogy a tó feletti csapóhídon nem lehet a kolostorból kijönni, mert leszédül az ember. Néha a hévízponor üvöltő böffenéssel gyantaszagú pokolsarat hány ki, melynek salakja ott úszik a víz színén felül; kő, mely a víznél könnyebb.
Nem is igen mertek már a nyomorékok a gyógyfürdő burdékjaihoz visszatérni.
Az is feltűnt, hogy a számos vadkan, mely ott a makktermő erdőkben tanyázott, milyen nagy röfögéssel igyekezett több nap óta a hegy túlsó oldalára átköltözni, valamennyi visító kocájával együtt. Vadmacska a fiát vitte a szájában, a dabóza fényes nappal kijött a barlangjából, s futott a tengerbe. Minden állat előre érzé azt a névtelen rémületet.
Csak egy élőlényre nézve volt ennek az előérzete gyönyörűség.
A mosszori knéz nyomorék fia ott hevert éjjel-nappal a tó cölöpgátján. Neki halálélesztő volt az a fullasztó gőz, amit a kénköves sár felpárolog. Ott hallgatta figyelve a földkebel morgását, a gerendafúró csigák percegését, s biztatta a köszvényes tagjait, hogy majd nem soká tart már.
- Az Isten nyomorékja nemsokára hős lesz. Olyan paripára ül, amilyenen még Deli Markó sem lovagolt soha, s úgy gázolja maga alá az ellenséget, miként a Fanyövő, a Vasgyúró, a Kőmorzsoló: a nagy óriások. A Pilinkó, a Hüvelycsik Palkó bosszút áll a sárkányon az elrabolt húgáért, megölt bátyjaiért! Beleveri az ólomszérűbe a vasbuzogánnyal!
Csak az a nap jöjjön, amelyen a harangok megkondulnak maguktól a toronyban.
Hát eljött az a nap.
Amikor a tenger azt a tüneményt láttatta, hogy elkezdett szélcsend alatt hegyes hullámokban szökellni, ez a földrengés első tünete volt: a szárazon még jobban érezték azt, a megrázott tornyokban kongtak a harangok. A nép lélekvesztve rohant a főtemplomba, az oltár elé kényszerítve a főpapot, II. Cajus pápát, ki tiarás fejével éppen olyan reszkető alak volt, mint hívei egyenkint, s rémületében nem találta meg a könyörgése kezdő szavait.
A partra szállt velencei harcosok nem találtak fegyveres ellenséget, aki ellenállni merészeljen. Ott kezdhették a munkájukat, ahol akarták.
Az a nyomorék démon is érzé azt a lélekijesztő földrázkódást odafenn, a cölöpzet párkánygerendáján ülve, mint egy paripán, ő is hallá azt a rémséges harangszót odalenn a város tizenhét tornyában, aztán elnézte felmagasztalt tekintettel, hogyan kezd kifelé hajlani az egész gát a közepén, a túlsó oldalán levő vastag mohát, bürükérget túrva, repesztve szerteszét.
- No még jobban! No még jobban! - kiabált, mankójával paskolva a gerendát, amelyen lovagolt. - Co fel sárkánylovam! Co fel táltos paripám! Se fejed, se lábad! Mégis te fogod el!
Egyszer aztán nagyot buffant a hévíz sziklatorka, olyan tömeg sarat vetve ki magából, hogy vele együtt a három tüzes szentek drágakőszobrait is kihányta a tóba; amit egy felfelé taszító lökés követett, s erre iszonyú robajjal dűlt ki az egész cölöpgát, melynek gerendáit a hajófurdancsok összevissza pudvásíták, egész hosszában a völgy felé.
És azzal az egész roppant víztömeg, a tó összes tartalma, egyszerre alázúdult a völgybe.
Nem mint egy zuhatag, de mint egy hömpölygő lavina, mint egy apokaliptikus szörnyeteg gigászi feje, ágaskodva, égnek emelkedve, hullámot hullám fölé túrva, omlott alá a népirtó csoda.
A nyomorék Vuk átnyalábolta karjaival, lábszáraival a párkánygerendát, mint a szilaj paripát a lovagló vadember; a hullámtorlat leszakította azt a kapcsairól, s felkapta a hátára! Ott nyargalt az őrjöngő démon a saját maga alkotta szörnyeteg tajtéktúró hátán, viharsebességgel vágtatva hanyatt-homlok a mélységbe alá, aztán eltemette őt is az özönvíz árja.
A hömpölygő áradat egy álomperc alatt leseperte maga elől az egész paradicsomkertet, pálmaligetével, gránátalmapagonyaival, s aztán dúlt földrengető robajjal a mély völgybe alá: letördelt sziklákat hajigálva előre, s kinyűtt erdővel tömve meg saját maga előtt a völgyszorulatot, hogy aztán megint összegyűjtött haraggal törje keresztül a torlaszt, s annál iszonyúbb rohamban zúduljon alá az útjába épült veszendő embertanyára. Se kőfal nem állt meg előtte, se százados erdő.
Mi történt odalent az Új-Jeruzsálemben? Maradt-e idejük a győzőknek és a legyőzötteknek egymással kibékülni? Mondhattak-e el egy utolsó imádságot az irgalmas Istenhez? Menekülhettek-e fel a magas tornyaikba, házaik tetejére? Arról hírt nem mondott senki. Védőfal, bástya, palota, templom tornyostól mind egymásra omlott, s magá alá temette, ami élt; a lezuhanó áradat még a mólót is keresztültörte, felforgatva a kikötőben horgonyzó hajókat, pozdorjává zúzta a dereglyéket, s aztán beleomlott a tengerbe. Még ott sem szűnt meg. Mintha ő volna az a Leviathán, aki átússza a tengert, továbbhömpölygött, kígyó alakú hánykódással, a kinyűtt erdőtől zöld sörényes háttal, gályaroncsot, templomtetőt, holttestgomolyt zúdítva maga előtt hullámtúró fejével; egy ítéletnapi szörnyeteg a sima kék tengerszín közepén.
Az admirálhajónak már csak az árbocai álltak ki a vízből. A hömpölygő csoda egyenesen neki tartott, harsogásával elnyomva a kétségbeesett nép halálordítását. A vitorlapóznák, az árbockosarak el voltak lepve, mentésre váró, kapaszkodó hajósokkal. A vizek csodája keresztülgomolygott rajta, árbocokat, embereket a tenger mélyébe temetve, a gályát fenekével felfelé fordítva, s még azután messze elúszott a felzavart tengeren, szertefutó barázdákat küldve szét a ringó víztükör felett, sárga iszapszínnel s zöld fatörmelékkel jelölve meg az utat, melyet végigfutott.
Új-Jeruzsálem városa nem létezett többé. Sem a Branta-völgyi paradicsom.









Jókai Mór: A három márványfej


XXXIII. A beteljesült kívánságok
Raguzában minderről nem tudtak semmit.
Földanyánk ott a dalmata parton nagyon szeszélyes. Egy ponton lejteni indul; a másikon szépen nyugszik. Hol itt, hol amott érzik a földrengést; míg másutt hírét sem hallják. Némely vidéken egészen otthonos a föld háborgása: a lakosok a kunyhóikat az élőfák ágai közé építik, vagy a tenger sekély vize fölé cölöpökre állítják.
Raguzát ez ideig nem látogatta meg a földrengés.
A lefolyt tengeri harcról sem volt a raguzai népnek tudomása a sabioncellói hosszú félsziget mögött folyt az le, s még akkor ágyúszó nem hirdette tíz mérföldnyire, hogy tömeges emberáldozatot hoznak a fehérbőrűek - Huicilopochtlinak.
A Branta-völgyi katasztrófából pedig hírmondó sem maradt; de még a járható út is elpusztult, mely Raguzába vezetett.
A húsvét előtti szombat a maga megszokott egyházi pompájával telt le. A harangok délre hazakerültek Rómából, s a népsokaság tolongott egyik templomból a másikba, ájtatos zsolozsmák éneklése mellett, a feltámadás szertartását ünnepelni. Nőknek azonban, hacsak apácák nem voltak, tiltva volt akár a passiójátékokon, akár a szombati ceremóniákon megjelenni: várniok kellett vasárnapig a maguk sorára. Szombaton az ő dolguk volt az óhajtott mézeskalács és a húsvéti felfűzött perec készítése odahaza.
Valamennyi templom között legutolsónak volt hagyva a daviditáké, akik a feltámadást a délutáni napkezdetén (hat órakor mostani időszámítás szerint) szokták megünnepelni. Főpapjuk, maga János király, távol volt: a tengeren járt, annak haza kellett addig érkeznie.
A Boboli-kastély belseje az Eufrat-parti paradicsomot mímelte. Azt János király a két felesége képzelete szerint alkotta össze. Egy tágas kör alakú tornác, magas kupolával fedve, képezte a kertet, melyben messze földről összehordott délszaki növények versengtek a hazai virágtermő fákkal, s a meleg égalj flórájához odaillett a repkedő, éneklő madársereg, melynek fészke távol Abyssiniában vagy a Szenegál-part fahéjtermő gesztjében rejtőzhetett. A tündéri kert boltozata átlátszó máriaüvegből (macskaezüst, csillámpala) volt mesterséges foglalattal összerakva; úgy kéklett, mint az ég kárpitja.
Egy tündérgrotta, a korallok mindenféle fajából összerakva s befuttatva virágtölcséres jalappával, rejtőzött a széles levelű pálmák között; az egyik oldalából, tarka csigahéjak csoportjából omlott alá egy kristálytiszta forrás, melynek vizét távol a hegyek közül vezették idáig ólomcsöveken át. Szelíd evetkék, madárkák odajártak belőle inni.
Még olyankor is, amikor a két hölgy ott ült a grottában.
A nap hevesen sütött; Raguzában már húsvét táján nyár van; a paradicsom terme át volt fűlve a fűszerillatú bokrok ámbrájától. Ilyenkor teher az öltözet; kivált az egyedüllétben: a két Éva alig tűr magán egyebet egy átlátszó lepelnél. Milenka társnője lábainál hever, Lubomirának engedve a haját fésülni.
Lubomirának ez gyönyörűség. Milenkát cicomázni, a haját százféle alakban befonni, szépen felöltöztetni. Legyen szép! Tessék az ő királyának! Tanítja énekre, tanítja beszédre. Idegen nyelven kimondott szavakra. Hogy mondják római, hogy athéni nyelven azt az örökszép szót, a szerelmet? Hogy kell annak, akit imádunk, szívünk szerint szólni, hogy megértse, amit mi érzünk? Lubimira azt akarja, hogy Milenkát is úgy szeresse - Asmodái - miként őt. Nem Milenka kedvéért teszi azt, hanem Asmodáiért.
Azon versengenek, hogy melyik tudja őt jobban szeretni. De mindegyik a másiknak adja a diadal pálmáját. Keresik egymásban, ami a szebbség, a jobbság.
S aztán beszélnek egymásnak az álmaikról.
- Ah, ha az én álmom teljesülne - szól ábrándozó elandalodással Milenka, szép fejét Lubomira ölébe nyugtatva. - Azt álmodtam, hogy odajött elém a Jehova, szép ezüstfehér szakállú agg férfi képében, s jóságos tekintetével felemelve magához a földről, mintha a légben repülnék, azt mondá hozzám: ,,Mit kívánnál magadnak, szólj! Én teljesítem!" S arra én azt mondtam: ,,Óh uram! Mindent megadtál nekem már, amit csak szív kívánhat: lakójává tettél a paradicsomnak. Nem kívánok én tőled egyebet, mint hogy rejtsd el ezt a mi paradicsomunkat úgy, hogy senki ne tudjon felőle. Zárd ki a világból, valahová, ismeretlen tenger közepébe, hová hajót nem hoz a vitorla; melyet zátonyok miatt megközelíteni nem lehet, s engedj ott bennünket hármunkat együtt élni és szeretni, amíg meg nem halunk. S aztán én legyek hármunk közül az első, aki meghal."
Azzal felemelte magát, a két karjával átfonva Lubomira nyakát, s megcsókolta annak az ajkait.
- Én nem azt kívánnám tőle, ha énhozzám leszállna a Zebaóth - mondá Lubomira, szép társnője fejét körülkoszorúzva befont hajával, s aztán a saját arcához vonva annak arcát, s egy gömbölyű acéltükörből, mit félkezével messze tartott magától, e két tündöklő képmásban gyönyörködve. - Én azt kívánnám, ha én elém jönne az a hatalmas ősz férfi, ki a múltak és jövendők ura: ,,Tedd, hogy valósuljon meg amaz álom, melyet a warángok királynéja, Bravalla álmodott felőlünk; hogy ez a három fej: kettőnké, és a mi szerelmesünké, ott álljon egymás mellett valaha, márványban megörökítve!"
,,Ez a kívánságod be fog teljesülni!" - kiálta egy erőteljes férfihang, s a két andalgó nő egy ősz szakállú férfit látott kilépni a tündérgrotta bokrai közül. - De ez nem a bibliai Zebaóth volt, hanem az öreg Boboli Péter; a költőnek, a királynak, az Aktaeonnak az atyja.









Jókai Mór: A három márványfej


XXXIV. A holt király nászútja
A warángnők a tengerpart magas sziklapárkányára gyülekeztek, ottan várták visszatérő hőseiket.
A cadmaei sziklák tengeröble táján már nem üldözték azokat a velencei naszádok; a keresztes had gályái a magas tengeren tűntek elő árbocerdejükkel, mozdulatlanul.
Hanem a kürtök elárulták a gyászt.
Ha diadallal közelítnek a waráng vitézek hazatérő liburnáikon, akkor riadó énekeiket visszhangozzák a parti sziklák; amikor gyászolnak, akkor csak a kürt szól; a veszteség számára nincs emberi szó.
A nők a kürtrivallásra mind seregestül rohantak alá a meredek sziklavágányokon a férfiak elé.
Kinek van gyásza? Kik lettek özveggyé?
A csatában elesett pajzsát oda szokták felfüggeszteni a liburna árbocának tetejébe. A király hajóárbocán függött a pajzs. Messziről rá lehetett ismerni arra. A két egymásnak fordított félhold egyike aranyból volt, a másika ezüstből.
Jaj a waráng népnek! Elesett a legnagyobb hőse! A soha le nem győzött Dávid király! - Csak mérgezett nyíllal tudták elejteni.
A víz sekélyébe érve, a hajósok kiugrálnak a királyi liburnából, s ahányan hozzáférnek, vállaikra emelik azt, és kihozzák a partra. A két királyné odarohan a dereglyéhez, melynek árbocánál áll a holt király. Áll, és nem fekszik; vállai alatt átkötött lánc tartja egyenesen az ég felé, arca még feltekint a napba: annak a sugarai tündökölnek vissza halott szemeiből.
Az egyik királyné, az ifjabbik, a szenvedélyesebb, vad ordítozásban tör ki; zilált haját tépi, az egeket dorgálja, a tengert hajigálja marokra kapott kaviccsal, s szidja a halottat, hogy nem szégyenli magát egy olyan nyomorult kis nyílvesszőtől legyőzetni óriás létére? Az öregebb királyné, az ősz Teuta csendesen viseli magát. Tudja és helyesli, hogy a waráng nép minden királyának az a vége. Nem mirigyben kell annak elveszni, hanem fegyver által. Szép suttogva beszél halottjához: ,,Megjöttél! Ismét elmégy! Hosszú nászútra mégy!" - S aztán, mint aki jól tudja a szokást, előkészíti a kedvesét arra az útra. A waráng férfi sohasem visel ruhát, csak amikor meghal. Akkor az asszonyai széthasogatják legdrágább köntöseiket, abba burkolják be a hős tetemeit; vállától lábáig, selyembe, bársonyba; két kezének minden ujját külön becsavarják szalaggal, szironnyal.
A férfiak azalatt elkészítik a ravatalt.
A király ravatala maga az a liburna, melyet annyi harcban kormányzott, amelyben hőshalált nyert. Ennek az oldalait bemázolják illatos terpetinnel, fehér szurokkal; a fenekét teleöntik földi gyantával, s koszorúkat fonnak az egész hajó körül piros gyümölcsű borókaágakból.
Mikor elkészültek, a holt király hitvestársai búcsút vesznek a gyermekeiktől; összecsókolgatják apraját-nagyját; Solom vezér marad utoljára: azt megáldja mind a kettő.
Azután kezdődik az ő saját temetési készülődésük.
Itt ismét visszatér az ősi pogány szokás. A hitvestárs együtt megy a férjjel a túlvilágra. Semmi világa nincsen a földön többé. A szerelmese is hogy lenne egyedül ama messzeségben. Vele fog utazni mind a kettő.
Odaállnak ők is háttal az árbochoz. S előbb a saját ércöveiket hozzácsatolják a halott érctüszőjéhez; azután a hajfonadékaikat összekötözik annak a felbogozott csimbókjaival.
El nem szakadhatnak így egymástól.
A régészek találnak mindenfele ércből, bronzból, aranyból leginkább csiga módra összecsavart lemezeket: találgatják, mire való volt az. Ilyeneket viseltek a warángok, férfiak és nők, karjaikra csavarva. Teuta és Bravalla királynék a saját karjaikon levő tekercseket összeölték a király karjain levőkkel; végre Solom, a kedvenc fiuk a kettőjük kezén levő karlemezeket csatolta össze. Most már elválhatatlanok lettek.
Ekkor aztán a waráng vitézek ismét vállaikra vették a királyi liburnát, s visszavitték a tengerre.
Senkinek sem volt szabad a három temetkezőn kívül beleülni, úgy vontatták ki a többiek a sziklás öbölből a sík tengerre.
Egyre harsogtak a kürtök szomorúan. A parton maradt asszonyok gyászéneke kísérte a távozókat.
A nap utolsó sugárküllőit vetette szét az égen, s amint elsüllyedt a tenger alá, egyszerre beállt az éjszaka; a firmamentum megnépesült csillagokkal, azok közt a legfényesebb, a nap kísérője, az esti csillag hosszú fénybarázdát vetett a tengerre.
Ekkor feltámadt az esti szél, s végigfuvallt a felfodrozott óriási víztükrön.
A király liburnájának volt egy vitorlája, mely az árbocon lengett, az megfeszült a széltől.
Solom vezér akkor egy kanóccal meggyújtá a királyi liburna orrára helyezett üstben a lobbanékony földi gyantát. S azzal útnak ereszték a liburnát, hadd keresse maga a bejáratot a túlvilág kapuján. A szél vitte azt a vitorla segélyével csendesen.
Ez ideig a kerekes hajó bodonjába elhelyezett tulkok meg sem mozdultak; folytatták a kérődzésüket csendesen a sötétben. Amint azonban a szurokfüst megütötte az orrukat, egyszerre csülökre kaptak, s elkezdtek baromösztönnel szaladni.
Akkor aztán megmozdultak a lapátkerekek, s vitték sebesen előre a liburnát.
A waráng hajósok dereglyerajáról kardalban zendült fel a ,,térj hazádba!" rivallás, s azzal mind hátramaradtak.
A királyi liburna futott előre magától, kormánytalanul.
S amint sebesen sikamlott tova, a szurokfüst az ércedényből hátrafelé csapott, s meggyújtá sziporkáival a gyantával bemázolt járművet. Nemsokára összecsapódott a láng az árboc körül, eltakarva a három egymáshoz kapcsolt alakot, a királyt, két királynéjával együtt. A két nő még akkor is énekelt. Szerelemről, boldogságról.
A waráng nők így szoktak a holt kedveseikkel nászútra kelni. A dal nemsokára elnémult; de annál hangosabb lett a vadállatok bömbölése. Azokat ott a bodonban nem tudta megölni sem a füst, sem a láng. A bodon rézzel volt borítva, s a kerekektől felkorbácsolt víz eloltotta a ráhulló tüzet.
S így rohant előre az égő liburna sokáig a két bőszült szilaj állattól hajtva, mikor már a vitorlája is elégett. - A velencei hajósok rémülve láttak egy tüzes szörnyeteget úszni gályáik felé, a sík tengerszín felett, mely aszerint, ahogy az egyik tulok kifáradt és elbukott a bodonban, míg a másik erőfeszítve taposta a forgó gépet, kígyózó futással cikázott feléjük. Azt hitték, hogy ez a mesebeli sárkány.
Rémséges zűrzavar támadt a gályák közt. Azt sem tudták, merre kerüljék ki a tűzszóró csoda rohamát, aki bömbölve jön rájuk. Akik közelről látták, még jobban elrémültek a lángok közt egyenesen álló királyi alakok ijesztő képétől, akik az égő árbochoz támaszkodva, holtuk után bosszút állni jönnek tűzhajójukon.
Utoljára az egyik tulok ott a hajtógépben végképpen elbukott: megölte a hőség; a másikban több életerő volt, az még győzte a futást. Ekkor aztán, hogy csak az egyik lapátkerék forgott, elkezdett a liburna csigatekervényben forogni veszettül, valamennyi gályát fenyegetve bomlott keringésével, míg legvégre nekifutott egy teherszállító bárkának, s a víz alatti sarkantyújával odafúrta magát annak a fenekéhez. A bárkáról mindenki elfutott. Kinek volna kedve harcolni pokolbeli rémek ellen. A liburna a bárkát is lángba borította: ez aztán lesüllyedtében levonta azt magával együtt a tenger fenekére.
Dávid király még holta után is győzelmesen harcolva ment át a túlvilágra.









Jókai Mór: A három márványfej


XXXV. A halálra ítélt nép
Damiani Júdás elfogatása igazi velencei politika volt. Raguzának, legfélelmesebb vetélytársának visszaadta vele a szabadságát; de cserében a saját maga uralmát állította fel benne.
Hogyan számolt le azután egymással Velence és Raguza? Hogy tudta az utóbbi lerázni nyakáról az önként felvett jármot? Arról beszéljenek a történetírók; mi a regény katasztrófáinál maradunk.
A politikai vívmány nagy árba került Velencének, illetőleg a köztársaság hajóhadán szállított keresztes tábornak. Még mielőtt szaracénokat láttak volna, már egy csata veszteségeit sirathatták el, amelyre senki sem számított: egy elsüllyesztett gályát és egy elégett teherbárkát, negyven dereglyét, melyet az új-jeruzsálemi öbölben összetört a vízomlatag, és sok százait a romok alá temetett, a vízbe fullasztott legjobb harcosoknak és hajósoknak.
És ez mind a warángok bűnlajstromára rovódott. Még a tüzes szentek kolostora alatti tó alázúdítását is nekik tulajdoníták. A kolostor az ő szerzeteseik lakhelye volt, amióta az apácákat kiűzték belőle. Azon a néhány dereglyén levő hajósok, melyek az admirálhajó segélyére visszafordultak, mind jól látták, amint az a hófehér gomoly onnan a hegyvágányból aláhömpölyödött, a legmagasabb fák koronáin túlcsapva, s döntögette le maga előtt az útban talált házsorokat, tornyokat, bástyafalakat; látták azt az öbölbe lezúdulni, a hajókat egyszerre a hab hátára felemelkedni, s aztán a kőgáton keresztül a nyílt tengerbe bukfencezni; maguk is rémülten igyekeztek, hogy a csodaáradat futásából félremeneküljenek.
Tehát szerintük e kétségbeesett csapást is a warángok mérték a velenceiek fejére. Ez a maroknyi mezítelen embercsoport már több délceg vitézt elpusztított, mint amennyit saját maga számít.
Legyen hát kiirtva az utolsó lélegzetvevőig!
Addig a keresztes had nem távozik el Gravoza öbléből, amíg a nehéz ítélet végrehajtva nincs; a szaracénok fölött elsőbbségük van a warángoknak.
Ezek is hitetlenek. Daviditák.
Az ellenpápa veszedelmesebb ellensége a keresztény világnak, mint Coradin vagy Szelaheddin.
A szép, rendezett keresztes hadat azonban lehetőleg kímélni kellett.
Vannak félvad népek a Balkán-félszigeten, amelyek méltók arra, hogy az egész vad waráng népet tövestül kiirtsák. Itt van a mosszori knéz a maga bogumiljaival. Annak a hívására ezerenkint csoportosulnak össze a hegyekben élő törzsek junákjai, akiknek úgyis mindennapi kenyerük a harc és préda.
Velencének van pénze. S aranyért könnyű vasat kapni. Raguza is részt fog venni a bosszú hadjáratában. Magyar helyőrsége úgyis unja már magát a hosszas tespedésben.
Brankó vezér, a mosszori knéz fia, a meghívásra feljött Raguzába, s ott megpecsételte a szövetséget az egyesült köztársaságok főnökeivel. Ő kész fegyverbe öltöztetni hatezer junákot, ha Velence a költségeket előlegezi hozzá. Azonkívül kikötötte, hogy a végrehajtott megtorlás után a warángok által bírt terület a mosszori knézséghez csatoltassék. Megígérték neki. Azt is megkívánta, hogy a raguzaiak a leégetett mosszori várat újból és egész díszében fölépíttessék, a bogumilok adnak hozzá követ, meszet meg levágott koponyákat, amennyi szükséges. Megígérték neki. Azután a magyarok küldjenek nekik tanult hevéreket, akik az elpusztult aranybányát ismét mívelhető állapotba helyezzék. Ez is írásba lett adva. Azután a Levantéból Raguzába járó karavánok fizessenek a mosszori knéznek védelmi vámot, mikor a Demir-kapun átkelnek. Ezt is jóváhagyták. Még valamit! A rombadőlt Új-Jeruzsálem omladékait egyedül a mosszori knéz alattvalóinak legyen szabad felkutatni az ott eltemetett kincsek eltőkítése végett. Ez sem talált ellenvetésre. Végre, hogy a bogumilok a Jézus nevét az ő szertartásaikban így ejthessék ki: ,,Ihzusz". Megengedték nekik.
Akkor aztán azt mondá Brankó a szövetséges vezéreknek:
- Mármost csak azt kötöm ki magamnak, hogy én vezethessem a magam hadait, s csatázhassak a warángokkal a bogumilok módja szerint.
- Igen jó lesz; mi pedig majd harcolni fogunk a velencések módja szerint.
Azzal megitták a szövetségpoharat, Brankó megkapta a nehéz erszény pénzeket a hadak felszerelésére, s hazatért az apjához.
Az öreg knézt már akkor nemcsak a cselédjei szolgálták rosszul, hanem a lábai is. Egész nap a csatlósait szidta, s ha azok elmaradtak, a fájó térdeivel veszekedett.
Még mindennap utánaküldte az eltűnt fiának, Tirimirnek a sült ürüt a Bludár vizén. A csatlósoknak volt annyi eszük, hogy a húsát megették maguk, s csak a csontját dobták a vízbe.
Nem félt már senki az öregtől, annyira, hogy a nagy varangyos békák odamásztak az ülőhelye közelébe, s onnan kuruttyoltak a szemébe: tudták, hogy nehéz neki a helyéből felkelni, hogy velük kergetőzzék.
De amint Brankó hazaérkezett a junákjaival, s felhordatta az öreg elé a pénzeszacskókat: egyszerre meggyógyult annak a két lába, még a dereka is kiegyenesedett. Hát még mikor az örömhíreket elmondta a fia! Le van már döntve az Új-Jeruzsálem. A tolvaj, szökevény, áruló uskók nép vízbe fojtva, eltemetve. Ah be jólesett a szívének! ,,Ezt az én Vuk fiam cselekedte! Az én szegény nyomorék fiam! Azt tette, amit a Hüvelycsik Palkó! Összetörte a sárkányt mázsás buzogánnyal! A Pilinkó! Mind megölte őket!" Halva még az asszonyok is, akik a rabszolgákhoz adták magukat. Hát az elszökött leány, a ,,ki ne mondd nevű!" Meg annak az elcsábítója? Börtönben várják nehéz ítéletüket. ,,Nehéz legyen nekik!" És a gyilkosok? A waráng vérengzők? Solom királyfi! Ki van rájuk mondva az enyészet! A gerlibe velük! Oda, abba a nagy sziklasírba, ahova már annyi nép utolsó maradványa el van temetve! Ahol feküsznek egymásra halmozva a cimberek, a liburnok, az antariátok, az avarok! Utánuk a warángokat! Egy visító poronty ne maradjon utánuk! Velence és Raguza segít a nagy öldöklő munkában.
Erre a szóra az öreg még táncra is kerekedett; hanem aztán, hogy a lábába nyilallt a köszvény, ismét visszatért a józan esze; elkezdte a dolgot bírálgatni.
- Hát a mi jutalmunk mi lesz?
Brankó elszámlálta előtte a megállapított ígéreteket.
Az öreg fokozatos jó kedvvel mondogatá: ,,jó! elég! sok!" Hanem aztán, hogy a fia egyre nagyobb ígéreteket sorolt elő, lefelé hanyatlott a jó kedve, bosszús lett: ,,Ez már nagyon sok! Ez már hihetetlen!" - Az utolsó ígéretnél már csak fütyülni tudott, s mind a két fájó térdét dörzsölte a tenyereivel.
- Hallod-e, Brankó fiam. Mondok neked valamit, el ne felejtsd. ,,Ígéret: adósság." Aki sokat ígér, sokkal adós. Akinek én adósa vagyok, azt én nem szeretem. Akit az ember nem szeret, azt nem kívánja látni. Azért azt mondom teneked, hogy amikor te a velencésekkel szövetségben hadat kezdesz: egy pajzst a melledre akassz, a másikat meg a hátadra!
- Ne félts te engem, öreg - mondá Brankó -, magam is kötve hiszek a komának.
Egy éj és egy nap alatt fel lett lármázva a környék, s gyűltek a törzsek harcosai közelből és távolból a mosszori vár alá. Ott a völgyben ütöttek tábort, rögtönzött sátorok alatt, mindenik a maga zászlóival. A várba nem hívták fel a vezetőket, nincs ott mit keresni. Puszta rom ott minden.
Az öreg knéz felmászott a kőlépcsőkön a kiégett toronyba, melynek a boltozata még tartotta magát gerendák nélkül is, onnan nézte a vár aljában gyülekező hadat. A nagy erkély párkányát szépen benőtte a bogáncs, a kígyószisz meg a fekete üröm, jó árnyékot adtak a vár urának, mikor a nap forrón odatűzött; kormos gerendacsonkok szolgáltak ülőhelyül. A felfutó vadszeder savanyú bogyóival nedvesítette a nyelvét, ha nagyon elepedt: mégsem hagyta el azt a helyet, ahonnan a gyülekező táborra láthatott; onnan számlálgatá a kétszázával rendezett zászlóaljakat: ,,egy csata, két csata, három csata!" később aztán: ,,tíz csata, húsz csata, harminc csata!" Együtt volt már háromszor annyi harcos, mint amennyit a waráng férfisereg számít, s ezek is jó vitézek: bivalybőrpáncélja, rézsisakja, teknőpajzsa van valamennyinek, kelevéz a kezükben, kétélű kard az oldalukon.
Csak a ,,jó időre" várnak, hogy megkezdjék a maguk módja szerint való hadjáratot.
Az a jó idő, amelynek jöttére a bogumilok várnak: a bóra, az északi szél.
A bogumilok haditerve az volt, hogy egy olyan hét napig tartó északi orkán alatt a warángoktól lakott erdőket felgyújtják.
A bogumilok erdőpusztítók.
A vandálok kegyelmesebbek voltak, mert azok csak az emberi műveket pusztították el: a palotákat, a szobrokat; a patarénok az istenkéz remekeit, az élőfákat irtották ki haragjukban. Még ma is azt teszik morlák utódjaik, hogy ha megharagusznak a szomszédjukra: éjszaka lefűrészelik tőben az olajfáit.
A pogányok, a mohamedánok nem tették azt soha. Minden Istennel járó nép előtt templommal egyértelmű az erdő.
Kivált ez a minden nemzetek vérével megáztatott ősrengeteg itt a Bludár és a Branta között, ahol minden, a csatákban megfogyott népmaradvány, mely hazát veszített, végső menedékére talált, melyben még néhány évtizedig dicsősége emlékeit elsirathatta. Ezek a hat-hét századot látott óriási tölgyek rejtik összeforradt odúikban a vándor fajok minden honi oltárról elűzött bálványait, aranyból, bronzból öntve, kőből kiábdálva, csontból kifaragva; az összeboruló geszt őrzi, sűrű moha, páfrány takargatja Pérunt, az oroszlánfejű istent; egymásra dőlt hársfaóriások alatt alszik Khorsz, a mennydörgések istene; mély völgyszakadékban, hová a szarvasok agancsaikat lehányni járnak tavaszkor, kussad a Svantevit, a legtöbb szarvú bálvány, s az avarok védistene, a Volos belenőtt az élőfába, amelyhez odatámasztották; s a visszhangadó méla csendességben a megtagadott istenek sóhajtását hallja a bujdosó.
S ezt az erdőt akarják felgyújtani!
Ahol a tölgyek és bükkök országa végződik: ott felváltja társait a veresfenyő és a szumak, melynek illata, mikor a delelő nap rásüt, a túlvilág légkörét sejteti a halandóval, s odacsalogatja magához a délkör minden énekesmadarait; míg gyümölcsös ligetében apró majomsereg cívódik egymással, utolsó képviselője fajának Európában. De lenn a völgy sötét mélyében a vad bölény búgó szava harangoz, s a vad páva jajgat a lombhullám fölött, mint egy úszó hajó, suhanva végig; míg a sziklákról aláhulló zuhatag örök orgonaszava mondja egyre: ,,Szent, szent, szent az Úr a magasban!"
S ezt az erdőt készülnek felgyújtani. Miért?
Mert ez az erdő hatalmas erőssége az ellenfélnek. Ostromolhatlanabb minden sáncnál; dönthetlenebb a bástyáknál; ez erdő védelme alatt a waráng íjászok és parittyások az egész keresztes had ellen időtlen időkig megvédhetik magukat. Más oldalról pedig meg nem közelíthetők. A Branta-völgy meredek sziklafallal zárja el tartományukat, s a tengerpart felől, azokon a sziklavágányokon, amelyeken a waráng harcosok szoktak liburnáikkal hazatérni, az ellenséget lehengerített sziklákkal az asszonyok és gyermekek is leseperhetik. Kiéheztetni sem lehet őket itten, mint a körülzárt várban levőket, mert a pagony tele van nagyszámú nyájaikkal, s vaddal bővölkedik a rengeteg, ingyen termő gyümölcsöt, gesztenyét ontanak a vad fák; sziget ez a szárazföld közepén; egy maroknyi vitéz nép elég, hogy tengert csináljon körülötte megtámadója véréből.
És mégsem tette azt soha egy ostromló sem, hogy felgyújtsa magát a védő szent erdőt. Talált ki más furfangot.
A gallusok úgy győzték le e helyen az antariátok nemzetét, hogy mérgezett bort küldtek nekik zsákmányul: hagymázkínjaik közt öldösték le őket - de az erdőt megkímélték.
A trákok és szarmaták az ideszorított cimbereket hozzájuk bocsátott szép nimfák árulásával ejtették meg: feláldozták értük a leányaikat, de megőrizték az erdőt.
A scordiakat az avarok éjjeli tusában győzték le, saját nagy veszteségük árán.
A liburnokat a velencések úgy törték le, hogy az ő nemzeti viseletükbe öltöztetett ellenséges hadat csempésztek közéjük. Az avarokat pedig, bizánci módra, egymás között veszítették össze, s mikor azok legédesdedebb testvérharcban voltak, akkor ütöttek rajtuk: úgy temették el őket a népek sírjába.
S mind e népek után még csak annyi sem maradt, hogy hítták nyelvükön a ,,szerelmet", az ,,életet", a ,,halált".
Amint a bóra megindult a Vellebit felől, a bogumilok alászálltak a mosszori hegyről a völgybe.
A néphit szerint van egy völgy a dalmata hegyvilágban, amelynek mélyéből szokott előtámadni ez égi rém: a bóra; indulását előre hirdeti a távoli zúgás; az ég sötétkék színű lesz, s a távol hegyek mind közelnek látszanak; a szárnyasnép nyugtalanul kóvályog a légben, s lármásan keres menedéket. Előre tudják, hogy közelít a bóra.
A bogumilok összefogtak negyven vad tulkot, azoknak a szarvaik közé szurokba mártott rőzsekötegeket szorítottak; s aztán a meggyújtott rőzsével a fejükön szabadon bocsáták. A megriadt tulok a lángoló köteggel a szarvai között a széllel szembe nem futhatott; mind a széllel ellenkező irányba rohant a warángok erdejeibe, s ottan igyekezett ösztönszerűleg a legsűrűbb bozót közé menekülni, hogy kínzó terhétől szabaduljon. Ezzel felgyújtotta a bozótot, amelybe menekült.
Egyszerre negyven helyen gyulladt ki az erdő; a többit megtette a bóra.
Eleinte csak az alsó bozót kapott lángra; majd felfutott a tűz a fák mohos derekain, a repkény és vadszőlő venyigéin, s fellobbantá az olajterhes lombokat. A bóra szította a lángot. Nemsokára tengerré változott az, tengerré, mely fölfelé halad, lánghullámokkal özönölve előre. A félezredes élőfák mennydörögve durrantak szét a tűzben; a recsegés elnyomta a futó fenevadak, a marhacsordák bömbölését, és valamennyit túlordította a dühöngő szélvész harsogása. Ez volt a pokoli dithyramb!
Az a vén ember ottan a mosszori vártorony erkélyén gyönyörködve nézte ezt a Lucifernek való látványt!
- Tovább! Tovább! Fújjad jobban! - kiáltozott a bórának. - Fújjad, hogy megpukkadj bele!
S a szövetségestárs megfogadta a biztatást; gyorsan, rohammal hajtotta felfelé a lángokat a hegyoldalra, s aztán le a mély völgyekbe. Elmúlt az éjszaka, világosabb lett mint nappal, a távol Vellebit ormai úgy ragyogtak, mintha maguk is izzanának. Az égő erdő lángtengere fölött tűzforgatagok támadtak, ezek is a szél menyasszonyai, minők a porforgatag, a víztölcsér; csakhogy atomjaik nem porszem és vízcsepp, hanem szikra és zsarátnok; a forgószél égő oszlopokat sodort fel az égig, melyeknek szétterülő üstöke hullócsillagokkal szórta tele a világot, mikor két ilyen orsózva táncoló tűzóriás összetalálkozott egymást ölre kapva, mint egy vulkántorok, úgy lövellt fel az égbe.
Emberevő e pokoli hatalommal szembe nem szállhatott. A warángok sorsa meg volt pecsételve.
Ezt nevezte Brankó vezér a maga módja szerinti hadviselésnek. Három napig tartott az erdőégés; ezalatt a dühöngő szélvész végighajtotta a lángtengert a warángok valamennyi hegyein, az égő fenyők és szumakfák füstjét messze elhordva magával, úgyhogy egész az isztriai partvidékig elterjedt a tömjénillat az óriási oltárról, melyen egy egész nép áldoztatik meg.
Az erdőkből kivert marhák és vadállatok bőgése ezalatt oly rémséges kardalt támasztott, hogy Raguzában éjente nem lehetett a polgároknak békében aludni miatta. A medve, farkas, hiúz elbújt a barlangokba; a vad tulkok, a csordamarhákkal együtt, állati ösztönüket követve, mind ahhoz a tengerszemhez menekültek az égés elől, melybe a warángok rejték el a liburnáikat, s ott összevegyülve dámvaddal és bölénnyel, meghúzták magukat a víz alatt, csak az ezernyi ezer szarvhordó fő látszott ki a víz színéről; ott rejtőztek el azalatt, amíg a szikrafelhők, a zsarátnokfergeteg végigtombolt a fejük felett.
E világromlás alatt minden patak kiszáradt; még az a hegyi folyam is, mely a warángok székhelyét körülfolyta. Harmadnapra a lángtenger elérte a sziklapartot; ahol nem talált több erdőt maga előtt, ott még tovább is pusztított a fenyőerdőben: a szép szál luc és bór, ha egyszer meggyullad, végigég, mint a fáklya; de az északi hegyoldal már fekete volt: a bükk, ha a koronája és a kérge leégett, ott marad elszenesedve; a hideg szél, ahogy felszította, úgy el is nyomja a tüzet; azok az erdők már csak füstölögnek.
És a bóra még egyre süvölt: negyednap van a legnagyobb haragjában.
- Hallod-e cimborám, Tvartkó! - mondá a negyedik napon Brankó a főkapitányának. - Nekünk ma rohamra kell mennünk. Ma még jó szövetségesünk a bóra; a hamut, pernyét mind az ellenség szemébe fújja. Ha késedelmeskedünk, a warángok támadnak meg minket a leégett erdőn keresztül, s még keresztülvágják magukat valamerre.
- Én megyek veled a pokolba is - mondá a junákok kapitánya -, s ha akarod, megfogom az ördögöt a szarvánál; de megmondom igazán, hogy örömestebb harcolnék a kameráni hétfejű sárkánnyal, mint hogy keresztülgázoljak ezen a még füstölgő erdőn, ahol ha a hátamra kötök egy nyers berbécset, mire a tisztásra kilyukadok, kész pecsenye lesz belőle.
- Segíteni fogunk magunkon. Minden junák nyers kecskebőrt kössön a lábára; a füst ellen a száját ecetes kendővel kösse be, s a pajzsát takarja be frissen vágott tulok irhájával, azt tartsa a feje fölé.
- Megtesszük, ha parancsolod.
- Most pedig futtass egy követet a velencések vezéréhez, hogy amíg mi szemben támadunk a warángokra, ő a maga vitézeivel lábtókon mászassa meg a sziklavágányokat a tengeri oldalról, s fogja az ellenséget hátba.
A parancs végre lett hajtva.
Brankó vezér maga adta meg a példát a junákjainak, hajítókelevézét és pajzsát ragadva, hogy a leégett erdőbe betörjön. A föld még izzott a lábaik alatt, a holt szén recsegett, a hamu még szikrákat vetett fel minden lépés nyomán, s a füstölgő fatörzsek keserű bűze fojtotta a torkaikat; de azért merészen haladtak az erdő mélyébe.
Nem Isten temploma: a pokol temploma volt az már.
A félezredes óriások koromfeketén, lombok nélkül, lecsonkult ágakkal, melyek mint a kétségbeesés karjai merednek szerteszéjjel; olyanok, mintha egy végtelen palota oszlopai volnának, melynek már nincs teteje. Egyes tömpölyökben még táncolt a veres láng, ahová a fenyőkből kifőtt szurok összefutott, s a végig ledőlt faderék hosszában fekve lángolt: azt nem olthatta el a szél; úgy kellett a tüzet elfojtani ráterített nyers bivalybőrökkel. S mentül tovább haladnak az erdőbe, a hőség annál fullasztóbb lesz. De panaszkodni nem lehet; minden arc alsó része be van kötve ecetbe mártott kendővel: lélegzetet csak azon keresztül lehet venni; aki megszólal, azt megfojtja a füst. Egy-egy odvas fa, mely belülről kiégett, ropogva dől ki tövéből; ahány élőt maga előtt talál, ugyan eltemeti. A rézsisak és a pajzs égetni kezdi a koponyát és a vállat.
Csak előre!
Amint az erdő közepét már elérték, kezdenek a zárt sorok bomlani; egy-egy vitéz kidűl és ott marad. Csak előre! Innen már visszatérni is veszedelem. Találnak tisztásra. Ottan megpihennek. Az ott valami karám volt. Körülpalánkolt tér. Egész juhnyáj hever ott, egymáshoz szorongva. Meg vannak mind sülve szépen. Jó ebéd az ostromló seregnek. Itt már leoldhatják a kötelékeket arcaikról: a füst a fejök felett száll el. Hanem a csergedező patak ponorja szárazon tátong: egy csepp víz nincs benne; még a fenekén lakó eskarapok is oda vannak száradva a sziklákhoz.
Tovább! Előre!
... A waráng nép, amint az erdőket maga körül felgyújtva látta, megérté, hogy halálra van ítélve. Isten ítélete, vagy ember ítélete, meg kell előtte törni.
Minek is az élet, ha nincs többé erdő? Nincsen a világon hely a számukra többé.
A tengeren át nem menekülhetnek a liburnáikkal, mert azt a velencei és raguzai hajóhad tartja zár alatt. Itt kell bevárni napjaik végét.
A pusztító tűz házaikból is kiűzte őket, városuk porrá égett; a kis folyam, mely kertjeik között elfutott, a tengerszemhez bujdosva, a nagy tűz alatt medre fenekéig kiszáradt, három nap óta már nem volt a szomjukat mivel csillapítani. Házi barmaik elfutottak szerteszét, egy tejelő állat nem maradt a gazdájánál. A gyermeknép éhezik, s nincs mivel biztatni.
Leégett városukon túl terül el a sziklákkal borított fennsík, melyen túl a hegyoldal abba a mély ismeretlen völgybe hanyatlik alá, amelynek ,,gerli" a neve. Ezen a kopár téren vannak összegyülekezve valamennyien, férfia, asszonya, gyermeke.
Solom vezér tartja fenn közöttük a rendet. Apja halála után őt kiáltották ki fejedelemnek.
Az ifjú hős még nem tett le a szabadulásról. Amint az északi szél alább fog hagyni, zárt hadirendben keresztültör az égett erdőn, s utat vág magának fegyverrel valamennyi ellenségen keresztül.
Hallgattak rá, és tűrtek.
Még várni kell, mert a vihar szembe hordja a pernyét, a harcolók megvakulnak tőle.
Ámde az esküdt ellenség nem várt az ő idejükre, a bóra az ő szövetségese volt.
Alkonyra járt az idő, a szélvészes ég bíborvörösben égett, mintha még most is az égő földet tükrözné vissza, amidőn felzúdult az égett erdőből a közelgő bogumil sereg csataordítása. Előtte járt egy fekete felhő, a léptei nyomán felvert szénpor, mit a szélvész gomolygatva hajtott az egy tömegbe gyűlt warángok felé.
A közelgő ellenség láttára iszonyú visítás tört ki a warángok csapatjából, némely asszonynép erőszakosan kiszakítá magát a férfiak sorai mögül, s eléje rohant az ellenségnek.
Miért rohannak? Mit akarnak?
Azért rohannak, mert szomjaznak, s a szomj őrültté teszen. Azt teszik, hogy ketten-hárman megrohannak egy bogumil harcost; egyik a karját kapja el, másik a lábszárát szorítja át, míg a harmadik a fejét öleli magához, s késsel felhasítják az ereit; úgy isszák meg a vérét. Nem törődnek vele, hogy az ő testüket is átfúrja kard, lándzsa, csakhogy a szomjukat elolthatták egyszer, a százszoros szomjat.
Felséges kezdete egy népirtó harcnak, ahol az ellenséget azzal köszöntik, hogy a vérét isszák!
Az eumenydák őrjöngése következett: férfi, gyermek, asszony, késsel, nyíllal, szekercével rohant a tusába, s küzdött vakmerően, esztelenül, míg agyon nem gázolták, csoportokban, gomolyonkint, egy-egy csoportból lassankint egy halom vált; egy vonagló halom, ahol waráng és bogumil egymáson hevert, még haldokoltában sem bocsátva el egymást.
Csak egy zárt harcvonal küzdött a középen. Ötszáz waráng vitéz - a javából - Solom vezetése alatt.
Régi harcmodorukat vették elő, ahogy szoktak túlnyomó ellenséggel szembeszállni. Félkört alakítottak magukból, melynek két vége a meredek gerli párkányára támaszkodott. Minden harcos hozzákapcsolta a rézöve láncánál fogva magát a fegyvertársához; egyik ércpajzs a másikat érte. A hátuk mögött hagyott térben voltak az asszonyaik és a gyermekeik.
Solom mögött ott állt a két ifjú felesége: a Darinkának volt egy hatéves fia, aki már nyilazni tudott; a másik asszony még szoptatta a kicsinyjét; az nem vehetett részt a harcban.
Ezt a félkört ostromolta kétezer bogumil, minden waráng vitézre jutott négy ellenség. Azok meg három csapatban jöttek; egyik a középnek, kettő a két szárnynak. Mindegyik csapat háromszöget képezett, az utolsó sorok nyomták az elsőket előre, mint egy éket fúrva azt az ellenálló félkörbe. De az érckaraj erősen tartotta magát, s letörte a háromszög élét tizedíziglen. De végre a két széle megtört a túlerő alatt, s akkor az egész hadtest kénytelenült hátrálni a gerli meredélye felé.
Solom egy szót kiáltott társainak, amire azok csendesen kezdtek hátrahúzódni a meneteles gerli oldalára.
E meredeken a háttal a mélység felé fordultnak előnyösebb a helyzete a tusában, mint a szemben levőnek; mert ő egy-egy kiálló kőben, bokor tövében megvetheti a sarkát, s ha térdre bocsátkozik, egész testét védi a hosszú pajzzsal; ellenfele pedig csúszik a száraz füvön, bizonytalanul lép, s a térdei ki vannak téve a waráng pajzsok élének. Itt vesztettek el a bogumilok legtöbb vitézt. A gerli meredek oldalán többé nem folytathatták a háromszögben előnyomulást, mert attól tarthattak, hogy ha a tömeg lökésével a warángok csataláncát megtörik, ők maguk is utánuk bukfenceznek alá a mélységbe; a csúszós avarlejtőn alig csenevészik itt-ott egy-egy borókacserje, amiben meg lehessen kapaszkodni. Kénytelenek voltak ők is hadsorban verekedni ellenfeleikkel. S ekkor kitűnt a warángok előnye ellenfeleik fölött. Ők, a meztelenül harcolók gyorsabban, ügyesebben vívnak nehéz fegyvereikkel, a két bárdú fejszékkel, mint a nehéz bivalybőrpáncélt viselő szarmaták kardjaikkal és kelevézeikkel, s a kettős félhold alakú ércpajzs gonosz támadó fegyver volt bal kezükben, mellyel a tusakodó társ térdét megsebezték, az ő sűrű hajbozótjukat nem járta meg a kard, s az ő csákányaik áttörtek a bogumilok réztutyiján.
Brankó ekkor kiválasztotta vitéz junákjai közül a legedzettebb harcosokat, s azoknak a századait hosszú arcvonalba állítva, maga rohant az élükön az ellenálló warángokra. Egy zászlóaljat Tvartkó kapitánnyal hátrahagyott, azt adva alvezérének utasításul, hogy ,,elöl is, hátul is szemed legyen!"
(Elöl voltak a warángok, hátul a velencéseket lehetett várni.) Avval ő maga kezébe kapva láng alakú pallosát, nekivezette a meredélynek a csapatját.
Ráismert a warángok ifjú fejedelmére nemcsak arany fejabroncsáról, de még inkább arról, hogy annak a lábainál hevert a legtöbb megölt junákja.
- Héjh, te méregkeverő gyilkos! - kiálta Solomra. - Testvéreim megölője! Állj elém, ha van szíved. Az én nevem Brankó: a bosszúálló.
- Jó, hogy magaddal hoztad a koporsófödeled! - kiálta vissza Solom, a bogumil vezér hátahoporjás, teknő alakú vértére példázva. - Dióhéjt is tettél a fejedre? Hozd ide! Feltöröm.
S aztán beszélt tovább egymással a pallos és a csatabárd; az egész harcvonalon csattogott a fegyver az ércpajzsokon, mintha a ciklopszok kovácsműhelyében dolgoznának vásári munkán, egyik embertömeg a másikon feküdt. Nem gondolt már senki az életével, csak az ellensége halálát óhajtá.
Ekkor egyszerre sűrű fekete porfelleg omlott onnan felülről a küzdőkre alá, hogy elvakult bele mindenki, s nem látta többé, hová üt. Az ellenségek olyan közel voltak szorítva egymáshoz, hogy nem vehették a fegyvereiknek hasznát többé. Valami megnevezhetlen, kitalálhatlan erőszak taszította őket együtt aláfelé. Az asszonyok sikoltozva ragadták gyermekeiket az ölükbe, mintha jobban esnék úgy együtt a halálba rohanni. Solom fejedelem elvetette karjáról széthasgatott pajzsát, eldobta csorbára vert harci szekercéjét, s halálos haraggal ölelte át derékon óriási ellenfelét. Nem akart már győzni, csak magával rántani le azt is a sírba. Társai is mind hasonlót tettek, az egész waráng csatárlánc mind ölre kapott ellenesével: a fekete forgószél vakká tette valamennyit, s valami pokolbeli zűrhang, mely onnan felülről jött, mintha az ördögök röhögése volna, süketséggel verte meg füleiket; nem látott, nem hallott, nem érzett többé senki.
Vadállattá vált minden ember, marta, harapta, tépte egymást; a letepert vitéz a Szentháromság Istenét hívta segítségül, aztán hívogatták a régi isteneiket, a ledöntött bálványokat, utoljára átkozták valamennyit; egy pokolhódító káromlás hangzott a fekete porfelhő közül.
Brankó, az óriás, nekifeszíté a lábát egy borókatörzsnek, hogy fenntartsa magát ellenfele ádáz tusája ellenében, de Solom vezér kisfia felkapta az apja kését, s azzal vagdalta el a bozót gyökereit: a borókafa ingott, hajlott, recsegett a kettős teher alatt.
S az a kitudhatlan erőszak még nehezebben feküdt a küzdő tömegekre.
... Az történt a küzdők háta mögött, hogy a velencések felhatoltak a sziklavágányokon a warángok telepére, egész odáig, ahol azoknak a liburnái voltak a tengerszem fölött elrejtve. A víz színe tele volt szarvas állatfejekkel. A velencések felgyújtották görögtűzzel a vízen lebegő dereglyéket, s arra az egész felriadt állattömeg rohant ki a vízből; az erdőbe nem futhattak, mert az még akkor is égett, hanem nekizúdultak a fennsík mentében az elhagyott mezőnek, az elhamvadt vetéseknek, ezeknek a rohama verte fel azt a fekete szénporfelhőt, amit a szél a harcolók szeme közé sodort, ezeknek a bömbölése volt az a démoni kórus, mely azokat elkábítá.
A veszettül rohanó szilaj csordák útjukban találták Tvartkó kapitány hátvédül hagyott csapatjait. Azoknak a dárdái pozdorjává törtek a vad bölények koponyáin. Hátulról a görögtűz perzselte a bőszült állatok inait, rohantak, amerre nyílt út volt előttük. Az utóhad is bele lett szorítva a gerlibe, az állati lavinát emberi erő fel nem tartóztathatta.
A vad csorda oda is utánuk rohant, akkor aztán omlott alá waráng és bogumil és fenevad, egymáson keresztül hömpölyögve, feltarthatatlanul; egy élő görgeteg, ezernyi kialvó élet, halandó test, halhatatlan lélek, veszendő pára; istenhívő és istentagadó, bűnös, ártatlan, angyal és ördög és barom, összegomolyodva, le a mélybe, a népek sírjának a fenekére! Vannak ott más sokan... A fekete porfelhő követte őket csendesen alászállva - szemfödélnek... Alant már néma volt minden...
És így egy füst alatt kettőnek lett vége, a warángnak is, meg a bogumilnak is.
A velencéseknek meg ez volt a maguk harcolási módja.
S ezzel két feladat lett elintézve, a bosszú az ellenségen, s a fizetés a szövetséges társnak.
Ezt nevezték velencei taktikának.
        
       
A mosszori knéz sokáig várta vissza a diadalútra eltávozott fiát, az óriást, vitéz junákjaival. Várta, hogy mikor hozza már a levágott waráng fejeket, amik az új várfalakat fogják ékesíteni? Aztán a kincseket, az elpusztult Új-Jeruzsálemből? A rabbá tett asszonyokat? Az ígért hevéreket, akik az aranybányát újból helyreállítják? Többet álmodott már, mint ébren volt. Mikor álmából felriadt, a fiai nevét kiabálta. ,,Hej Szlón! Hej Tirimir! Hej Brankó! Hol vagytok? Mégis alusztok? Lám a Vuk már dolga után jár!" Aztán elnézte egész nap a palotája küszöbén ülve, hogy utazik végig a porondon hosszú egyenes sorban egy hangyanemzet vándorserege egyik hangyabolytól a másikig, azokat számlálta szemenkint; mikor kétszázig ment, akkor azt mondta, ,,egy csata". Estig megszámlált tíz csatát, húsz csatát, harminc csatát. Jönnek, mennek. Hát amazok mért nem jönnek vissza? Azokat is így látta a torony erkélyéről, hangya-apróságban a távol fekete erdőbe sorban elügetni, ,,egy csata, két csata"; mikor térnek vissza? A küszöbe alján nőtt ki egy nagy bogácskóró, az az ő kalendáriuma; nagy gombos fejei előjönnek a tüskés levelek közül, kivirulnak, elhervadnak, pelyhes maggá érnek, a repülő mag szárnyra kel, elszáll a levegőben, a száraz vacok ott marad - és a Brankó mégsem jő vissza.









Jókai Mór: A három márványfej


XXXVI. A három márványfej
Az ősz Boboli Pétert egyhangúlag választá meg Raguza új rettorénak. A Damiani-párt félrevonult; akik vétkeseknek érezték magukat, elmenekültek. Az egész pregaditanács újra lett választva.
Legelső feladata volt a tízek tanácsának ítéletet tartani a fő-fő bűnösök, s azoknak koronázott fejedelme, János király fölött. Egyszerre állíták őt a két feleségével együtt a legfelső bíróság elé.
Boboli Péter, a rettore, volt az elnök, Bennessa Pirro, a sindaco, olvasta fel a vádlevelet.
- Lovag, patrícius Boboli János, más néven Canavelli poéta, más néven Frater Aktaeon, más néven Asmodái ördög, más néven János király, vádoltatol miszerint: rablókézzel elragadtad a fekete-hegyi fejedelem eljegyzett aráját, és minden kánonok, impedimentumok és prohibitiók ellenére feleségeddé tetted; a mosszori knéz várát cinkosaid által felgyújtattad, fiát, hadi népét elébb borral megmérgeztetted, aztán leöletted; varázslói hatalommal keresztülhoztad a poklokon és minden föld alatti mélységeken át a veled szövetséges uskókok gonosztevő faját; ördögi csábalakban legyőzted az angyal képviselőjét, s elragadtad kígyói hízelgéssel Éva kezéből a pálmát; bűnös szerelmet gyújtottál a szent szüzek fejedelemasszonyának szívében, s az ártatlanságot megejtetted; a nagyravágyás ördögét felébresztetted az egyház szolgájának, a felszentelt pátriárkának elméjében; ellenpápát kiáltottál ki Szent Péter valódi utódja ellenében, kit Rómában a szent consilium emelt uralkodói székébe; új haeresist támasztottál, veszedelmesebbet minden eddigieknél, mert dogmává emelted benne a többnejűséget; várost építettél, mely a tolvajoknak, csalóknak és hamis bukottaknak menhelyül szolgált; megkeresztelt népet a bálványimádásra visszatérítettél; templomainkat megfertőztetted hamis prófétasággal; háborúságot támasztottál közöttünk és szövetségeseink között, melynek áldozatul estek számos derék hajók, vitézek és hajósnépek; okozója lettél két vitéz keresztény nemzet végkiirtásának, egy egész tartomány elpusztulásának.
- Íme, tizenhárom vádpont! Tagadhatsz-e egyet is belőle? - kérdezé a rettore.
- Egyet sem tagadok.
- S mit tudsz ennyi nehéz vád ellenében felhozni a védelmedre?
- Azt, hogy szerettem.
- Szerelemért követtél el annyi végtelen bűnt?
- Megérte az árát! Lehoztam magamnak a paradicsomot az égből. Hét évig voltam olyan boldogságban, amilyent az idvezültek nem ismernek, s az istenek irigyelnek!
Boboli Péter egy intésére hirtelen fejére rántották a sbirrók a vádlottnak a bőrcsuklyát, hogy több ily szentségkáromlás el ne hagyhassa a száját.
Aztán kimondta rá a tízek tanácsa az ítéletet.
Frater Aktaeon és két bűntársa, Soror Kekharizméne és Mater Lubomira Raguza főpiacán a nép láttára bárd alatt veszítsék fejüket. Legelső legyen a bűnhődésben a knéz leánya, utána a Damiani-leány, a főbűnös nézze végig kedvesei fejének legördülését.
Azoknak még ott a vérpadon is az volt utolsó szavuk egymáshoz:
- Szerettelek, szeretlek, szeretni foglak!
A vérítélet végrehajtása után felhívatta magához Boboli Péter Raguza híres kőfaragóját, a gyors kezéről nevezetes Flórenci Odoardo Fa Prestot.
A rettore előtt, a nagy alabástromasztalon ott állt pompás ezüsttálcára téve három levágott fő, egy férfi és két asszony fejei.
- Odoardo Florentino Fa Presto - szólt Boboli Péter. - Most tégy ki magadért, mutasd meg művészetedet. Végy mintát e három fejről, s készítsd el azokat márványból, egymás mellé állítva, ahogy itten állnak. Az árát te szabd meg munkádnak. Műved az északi kapu homlokzatát fogja ékesíteni, melynek eddig Damiani-kapu volt a neve.
Attól fogva a ,,három márványfej kapujá"-nak nevezték azt. Ez a három márványfő még most is látható Raguzának egyik kapuján, s mindenki tudja a történetét. (A másolata terrakottából nálam is megvan.)

Disputa
Kritikus. Ez volt aztán a tömeggyilkolás! Herculanum és Pompeji pusztulásához hasonló. De ezekből legalább szabadulhatott el hírmondó, aki leírja a többiek veszedelmét. Ámde Raguza még most is áll, ha nem is hatalmas köztársaság többé; - ilyen monumentális szerelmeskedésnek nem lehetett nyom nélkül elenyészni; már pedig akik eddig a dalmata partokat beutazták, a régi időkben De Fortis apát, Schulenburg admirál, az újabban Paton, Wilkinson, Noé, Yriarte és Karacsay Tivadar, e regényes helyekről nem tesznek semmi említést.
Szerző. Annak az oka egyszerűen az, hogy azóta az egész táj képe megváltozott. Először is a velencei uralom alatt a dalmata hegységek meg lettek fosztva őserdeiktől. Velence nem csupán a saját hajóhadát építette azoknak a fáiból, hanem még a török szultán hadihajóihoz is onnan szolgáltatta jó pénzért az anyagot. A legszebb szálfákat elhordták a velencei Lídó cölöpzetének, melyet a tengeri furdancs minden tíz év alatt úgy összeőröl, hogy meg kell újítani. A fenyőfákat halomra vágatták, és szurkot főzettek belőlük, s mikor már le voltak tarolva az erdők, akkor odatelepítették a tengeri harcok alatt összefogdosott mindenféle népzagyvalékot, a mór kalózokat, s ezekkel hajtatták végre a pusztítás nagy művét; kiszedették a földből a levágott fák töveit, gyökereit, s gályateherszámra szállították át tüzelőnek Velencébe, s hogy még aztán valamiképp az elhullott magból se támadhasson új erdő: ráeresztették a kecskenyájakat; utoljára bevégezte a pusztítás munkáját a bóra, s a növényeitől megfosztott földet leseperte a sziklákról, s támadt az egykori paradicsom helyén a rettenetes Karszt. De a legnagyobb csapás, mely Raguza hajdani dicsőségét romba temette, az a nagy földrengés volt, mely 1667. április 6-án éjjel oly rögtöni rohammal kezdődött, hogy a ledőlt paloták omladékai alatt hatezer ember lelte halálát. Székesegyház, kápolnák, kolostorok egy kőhalmazzá váltak egyszerre, s azok között hevert Roland szobra, Oroszlánszívű Richárd ércemléke; egy óriási sírhalommá lett a pompás város, melyből napokig szállt a magasba az élve eltemetettek jajkiáltása. S mintha minden elem összeszövetkezett volna, a földrengéssel együtt jött a typhoni vihar; a romhalmazban tűz támadt, s az óriási katafalkból lett egy titáni máglya: ott hamvadt el évszázadok dicsősége. Ami megmaradt, azt elhordták a szomszéd hegyekből odacsődült uskókok. Az egész katasztrófát borzalmas élethű részletekkel írta le Damm Jakab, hollandi konzul, aki éppen akkor követségbe érkezett oda, s egész kíséretéből maga egyedül menekült meg egy nyomorult bárkán. Az ő adataiból szerezhetünk fogalmat e világváltozásról. A tenger egy időre lefutott a kikötőből, úgyhogy a gályák mind a zátonyon feneklettek meg, aztán megint olyan rohammal tért vissza, hogy leszaggatta a hajókat horgonyaikról, s a parthoz vagdalta. A szárazföldön pedig egész hegyek süllyedtek el, melyeknek a helyén most tavakat találunk; folyamok, melyek a tengerbe ömlöttek, utat vesztének, s föld alatti mélységekbe zuhantak alá; itt egy völgy lett sziklákkal betemetve, amott a hegygerinc hasadt ketté, s új völgytorkolatot nyitott. S ez a földindulás eltartott nyolc napig. A mostani Raguza, ahogy az áll, a földrengés pusztításai után lett fölépítve. Annak a tizenhét templomnak a köveit, amelyekben a daviditák tanait hirdették, ma is megtaláljuk a Raguzát körítő bástyafalban, ahogy a dombormű-ékítmények töredékes maradványai s elkopott feliratok betűi bizonyítják.
Kritikus. Radikális kúra! Égszakadás, földindulás! Tehát ezért nem maradt nyoma többé az Új Jeruzsálemnek, meg a mosszori aranybányának; s nagyon természetes, hogy Nabukodonozor melegvízforrása is ennek esett áldozatul. Csodálatos, hogy ennyi kőemlék közül éppen csak annak a három márványfejnek kellett mind e mai napig megmaradni. De ha ez megmaradt, akkor a hozzá kötött legendának is fel kell valahol tartatnia. Nem elégíthetné ki a szerző az olvasó kíváncsiságát a kétségtelenül kezében levő történelmi adatok közlésével?
Szerző. Ha kívánják tőlem, megtehetem; ámbár ez esetben azt ismételem, amit a francia hajóskapitány tett, aki a lőporát megosztotta az angol ellenfelével, hogy az is lövöldözhessen őrá. Azonban őszinte akarok lenni, s előadom a docékat. Ezeket az én tudós kollégám, Thallóczy Lajos, a bécsi országos levéltár igazgatója szedte össze Raguzában, s ő volt szíves azokat nekem regénytárgyul kiszolgáltatni, ahogy következnek.









Jókai Mór: A három márványfej


XXXVII. A három kőfej
Raguza éjszaki kapuja fölött, a gravozai út felől, kisded alakban, egy négyszögletes márványlapon három dombormívű fej látszik. Közepén egy bozontos hajú, egyenes orrú, kemény arcvonású barátfej; jobbról-balról egy-egy szelíd kifejezésű apácafej. Kétféle hagyomány regél erről: írásbeli és szóbeli. Az írásbeli hagyomány, mely a dominikánus kolostor egyik kódexében maradt meg (1615-ben kelt), kétféle verziót említ.
Fráter Vjekosláv a XIV. században élt a raguzai dominikánus zárdában. Kegyes, istenfélő ember volt, egyetlen szenvedélye a könyvek s az imádság.[1]
Szorgalmasan írta a szent atyák műveit, szépen festett. Történt azonban, hogy sok copisálnivalója lévén, panaszkodott a priornak, hogy nem győzi az initiálisok kifestését. Prior Aleardo úgy segített rajta, hogy a szépen leírt kódexeket átküldötte a clarissa apácákhoz, kiknél akkor a betűfestés nagyban kultiváltatott légyen. Sour Teresa és Sour Anna, két unokatestvér voltak a betűfestés mesterei. Fra Vjekosláv kódexei ezekhez kerültek. A művészek kíváncsiak lettek egymás személyére. Először csak titkos írásjelekkel érintkeztek, majd légyottot adtak egymásnak a templomban. A szent barát egy művésznő helyett kettőt talált a légyotton. Et cognitionem factus, huncinde saepius convenire eos dicunt. Vjekosláv megváltozott, kerülte, ha csak szerét tehette, a közös imagyakorlatokat, nem dolgozott, gyakran beszélt hajósokkal, priorja nem tudta, mi baja lehet. A két istentelen apáca megbabonázta. Mindig együtt voltak. Szent Bertalan éjszakáján a két apácának hűlt helyét találták. Keresték mindenfelé őket, nem találták. Azonképp Fráter Vjekosláv is hajósruhát öltve, elszökött. Bárkát fogadtak, hogy majd az éj leple alatt leszöknek az arnauták földjére. De vihar támadt, s reggel ott találta mindhármukat a parti őr, kétségbeesve, összefogódzva a bárkában. Ismerte őket, de nem segíthetett rajtuk, a révfőnök (capo del porto) utasítása szerint jelentést kellett tennie. Bevitték őket a tanácsházához. A szerzetesek nem akartak ez istentelenekről tudni semmit. Törvényt látott hát felettük a tanács. Nem vallottak egyebet, mint hogy szerették egymást. S a két apáca egyetértve szemérmetlenül megvallá, hogy mindkettőjüké volna a ,,frate nero", s hogy ők meghalnak érette. Vjekosláv megadással tűrte sorsát. Kivégezték őket, előbb Sour Annát, aztán a barátot, végül Sour Teresát. És meggyóntak mindhárman, egyéb kegyelmet nem kérvén, csak hogy megcsókolhassák egymást, mielőtt a bakó hozzájok érne. A nép sajnálta őket, kiásták őket a bűnösök temetőjéből, s bedobták a tengerbe, hogy a delfinek tündére segítsen kínjaikat elviselni. Fejeiket azonban a tanács kiszegeztette, elrettentéséül azoknak, kik több asszonyt szeretnek, s miután elrothadtak, márványba vésette. Prior Aleardo könyveit azontúl nem festette a clarissáknál, és szomorú ember volt élte végéig, és megtiltotta, hogy beszéljenek a szegény Vjekoslávról.
A másik írásbeli hagyomány rövidebb.
Stracimir albán királyfi beállott barátnak; két szeretője volt, akik egy akarattal clarissák lettek. Stracimir csak később tudta meg, kik azok a szüzek, kik mindig nyomában járnak. Szerették egymást, míg el nem árulták őket. A tanács kivégezteté őket.
A szóbeli hagyomány ezt tartja: Sandal Hranič híres hercegovinai vajdának fia, Milos - apja s családja patarén (bogumil) hiten lévén - belészeretett egy pásztorleánykába, ki egy barátklastrom jobbágyemberének leánya, buzgó katholika volt. A leányka megtérítette Milost, ki apja ellen pártot akart ütni, letaszítani őt a trónról, s a pápa uralmát szilárdítni meg a vidéken. Ugyancsak a vén Sandal udvarában növekedett Lokris, Balsa arnót herceg tüzes leánya, aki szerette Milost, de buzgó patarén volt s nagyravágyó. Birodalmat akart alakítani az Adriai-tenger mentén, császári koronát óhajtott fejére, leverni a törököt s uraltatni magát a keleten. Erre kellett neki Milos. Milos az elégedetlen hegyi törzsek élére áll, de apja cselt vet neki, s a pásztorleánnyal együtt elfogatja. Mint lázadót, ökörbőrbe akarja bújtatni őket, s úgy tűzre tétetni. Ekkor Lokris odalopódzik a foglyokhoz, kihallgatja bús éneküket, s kiszabadítja őket. Azt az ajánlatot teszi erre a pásztorleánynak, érje be Milos fél szívével. A vitát Milos úgy oldja meg, hogy mindkettőt szívébe zárja, megfér ott mindkettő együtt. Lokris s a pásztorleány erre tündérei lesznek. Megérkeznek Raguzába, hol apjának a kémei már várakoznak rá. Lokris erre is gondolt, s a leányok apácáknak mennek a clarissákhoz, Milos dominikánusnak. A két leány csakhamar megnyeri a priorissa szívét, Milost meg priornak teszik meg, kitudván hercegfi voltát. Így éltek ők teljes boldogságban.
De Lokrist nagyravágyása emészti; kémeket fogad fel, s Nápoly királyát izgatja, jöjjön Raguzába, és segítsen leverni a hercegovc, fekete-hegyi s dalmát meg albán törzseket, elismeri hűbérurának. Nápolyban van egy régi imádója, ki Lokrisért még mindig rajong, s rábírja a királyt, hogy egy kis hajóhadat küldjön a gravozai révhez.
Raguza követei azonban rájönnek ez üzelmekre. Figyelemmel kísérik a három szeretőt, kikkel Lokris azt a hírt hiteti el, hogy a nápolyi király országot akar nekik adni, azért küld érettük. A raguzaiak felbőszültek, mert mint vendégeket fogadták őket, s most veszélybe dönti a köztársaságot egy hóbortos apáca. Lokris bárkákat fogad, s ráveszi Milost s a leánykát, hogy éjjel kimennek a tengerre csillagot nézni, s fogadni a nápolyi izenetet. Vesztükre, a nápolyi bárkához közel elfogták mindhármukat. Halálukat a mese is úgy beszéli, mint a legelőbb megírt írásbeli hagyomány. - ,,Egyek a halálban" - ,,Nagyon szerették egymást; Isten úgy segélje őket." - ,,Vigyázz leány, nehogy úgy járj, mint a két kőasszony" - ezek a közmondások élnek a mesékkel, babonákkal teli hajósnép között róluk.
Mint látható, én azt a szabadságot vettem, hogy a szájhagyomány idejét hátrább toltam egypár századdal, a kész történetet egy kissé kicifráztam egy és más apró körülményekkel. Ezt biz utánam csinálhatja akárki. S mármost tessék rám kimondani az ítéletet. Tűröm békével.
Kritikus. De bizony nem úgy tett ön most, mint ama francia tengerész, ki lőport kölcsönzött az ellenségének; hanem úgy tett, ahogy Commodus császár, mikor a cirkuszban produkálta magát mint gladiátor. - Szembeállíttatott magával holmi vékony dongájú legénykét, s miután azt nagy vitézül levágta, felvette a vállára, s kikiáltotta magát győzhetetlen Herkulesnek. Hát énvelem - az önalkotta homonculussal - csak könnyű volt önnek megviaskodni - de bezzeg, ha majd eljön az, ,,qui habet centum oculos"!

[1] Dalmáciában a raguzai dominikánusok voltak a legtudósabbak. Fennmaradt egy pápai bulla a XII. századból, mely helybenhagyja a dominikánusok könyvtárregulamentumát, s egyházi átok alá veti a könyvtárolvasókat.




